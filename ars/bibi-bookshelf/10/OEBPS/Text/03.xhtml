<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" type="text/css" rel="stylesheet"/>
</head>

<body>
  <h1 title="Lévi-Strauss ile Radyo Konuşmaları">LÉVI-STRAUSS İLE<br/>RADYO KONUŞMALARI<br/><small>Georges Charbonnier / Claude Lévi-Strauss</small></h1>

  <h2>Etnolog<a class="noteref" href="#n0" id="ref0">1*</a> ve İzleyici Kitlesi</h2>

  <div class="chapter">
    <p class="str"><strong>GEORGES CHARBONNIER: Claude Lévi-Strauss, ressamla izleyici, müzisyenle dinleyici, ozanla okuyucu ve daha genelde sanatçıyla sanatsever, koleksiyoncu, izleyici ya da sanatla ilgilenmeyenler arasındaki kopuş, uzun süredir yoğun olarak tartışılan bir konu. Bu arada bilim adamıyla sıradan insan arasındaki kopuşun daha da keskin olduğunu eklemek yerinde olur sanırım.</strong></p>

    <p><strong>Ressamın izleyicisinden kopukluğu, bir duyarlık farkının somut anlatımından öte bir şey değilken, bilim adamıyla sıradan insan arasındaki kopuş, bilgi ve bilgi edinebilmedeki uyuşmazlığın bir işaretidir. Günümüzde eşitsizlik düşüncesi en kaba ve en basit ifadesini belki de bu farklılıkta bulur. Bilim adamı bilen ve nasıl bilineceğini bilen bir kişiyken, biz bilim adamı olmayanların bilgisi, yalnızca günlük yaşantımızdan edindiğimiz deneyimlerimizin kesin olmayan yorumuna dayalıdır. Dahası bilim adamı giderek daha güçlü bir konumda bulur kendini. Artık politikacıların değil bilim adamlarının gücüne güveniyoruz, hem de her geçen gün biraz daha fazla. Daha önceleri politikacıların ahlaklarına ilişkin kuşkularımız vardı, ama bu artık bizi ilgilendirmiyor. Şimdi kafamızı kurcalayansa, bilim adamının ahlakı. Bilim adamını, yıkıcı sonuçlar getirebilecek araştırmaların peşinde olduğu, insanlığın yıkımı demek olabilecek araştırmalar yaptığı, yani atom bombasını yaratarak fiziğin gelişmesini sağladığı için eleştiriyoruz. Fizikçiyi, bilgide bir sığınak, sağlam bir özür bulduğu, bilgiyi kullanarak tıpkı hukukçuların “aklanabilir durum” dediklerine benzer bir konum edindiği için eleştiriyoruz.</strong></p>

    <p><strong>Eğer hukukçular, yasanın kötüye kullanılmasıyla ilgili bir kuram geliştirdilerse bu, yasa varolduğu sürece yasanın kötüye kullanılmasının da varolduğundan olsa gerek deriz; sonra da kendi kendimize, acaba bilginin kötüye kullanılması bilginin kullanılmasıyla, dahası bilginin bütününün yaratılmasıyla çakışmıyor olamaz mı diye sorarız.</strong></p>

    <p><strong>Bilim adamından, bilgisinin yol açabileceği sonuçları öngörmesini ve bunları denetlemesini istiyoruz. Ondan, gücünü bilerek, bu gücün bilinçli uygulanmasında, tüm sorumluluğu yüklenmesini istiyoruz – istese de bunu yapamayacağını düşünmemize rağmen.</strong></p>

    <p><strong>Geçmişteki olaylardan ötürü, atom bombası, tek başına endişe kaynağımız olmaya yetiyor: Bugün olur mu, gelecekte olacak mı diye. Kısacası, bilginin saldırısına uğramış gibiyiz ve muğlak olmasına rağmen kutsadığımız insan kavramının tümden yok olmasından korkuyoruz.</strong></p>

    <p><strong>Yine de bugüne dek, sanatlarda, bilim adamlarının erişemediği bir sığınak bulmuş olduğumuza inandık. Sanatın, bir özgürlük alanı, hiçbir yasanın konmadığı ve uygulanmadığı bir alan, olduğunu düşündük. Estetik profesörlerine küçümsemeyle baktık. Matematiksel hesapların ötesinde, insana, yalnızca insana ait olmasında ısrar ettiğimiz o özel güzellik türünü yaratan sanatın alanına, matematiğin hiçbir zaman giremeyeceğinden emindik; çünkü biz ortalama insanlar için insanı insan yapan şey, matematiksel hesapların dışında kalanlardır. Hesaplanabilen hiçbir şey insana özgü değildir ve matematiğin girdiği her alan insandan alınıp uzaklaştırılmıştır. Bu demektir ki; o muğlak bilim kavrayışımızla, her dalda kullanılan matematik miktarıyla ters orantılı bir değerler ölçütü yaratmışızdır – bilmem anlatabiliyor muyum?</strong></p>

    <p><strong>Bu duygusal sınıflamaya göre fizik, “insan bilimleri” diye adlandırılan bilimlerden daha büyük bir tehdit kaynağıdır. Biz prehistorya, arkeoloji ve etnolojiden yanayız. Uzun süredir –etnologlar konuyu açıklığa kavuşturalı beri– onların insanı ele alışlarındaki şiirsel yaklaşımın farkındayız. Sanatın ve sanatçı yaklaşımının bilimsel yöntemlerle çakıştığı durumları da, geleneksel düşünce tarzımızı haklı çıkarmak ve insan kavramımızı korumak için bir araç olarak kullanıyoruz.</strong></p>

    <p><strong>Ancak, etnolojinin yalnızca kesinlik aradığını ve doğruya ulaşmak için fırsat düştükçe, nesneyi şiirsel gerçeğe yeğlediğini şimdi anlıyoruz ve haklı olarak üzerinde durduğumuz zeminin kaydığını hissediyoruz. Yine de bedeli ne olursa olsun, yeniden inandırılmak istiyoruz.</strong></p>

    <p><strong>Aslında çok açık olan bir şeyin; bilim adamının da bizim gibi biri olduğunun, günlük olaylarda kendini duygularının akışına bıraktığının ve her şeyi mantıksallaştırmadığının, tanıtlanmasını istiyoruz. Örneğin, bilim adamı ekonomi politik ve “sosyoloji” derken, biz daha yüzeysel bir terim olan “politika”yı kullanırız. “Politik” dediğimiz eylemlerle bütünüyle ilgileniriz. Birtakım kararlar verir ya da böyle yapmayı tasarlarız; bizim için ikisi de aynı şeydir aslında. Yine de, siz bilim adamlarının politik alana eninde sonunda çekilebileceğinize inanırız – bunu inatla umarız. Acaba politik alana girişinizi, bilim adamlığı mı belirler yoksa duygular mı? Yani diyelim, benim gibi biri mi olup çıkarsınız?</strong></p>

    <p class="str">CLAUDE LÉVI-STRAUSS: Zorlandığımı hissedebileceğim bir konuma sizi de götürmek istemem…</p>

    <p class="str"><strong>Olabilecek en kötü konuma ben kendi kendimi getiriyorum… bilerek.</strong></p>

    <p class="str">Pekâlâ o zaman. Doğaldır ki, herkes gibi benim de politik inançlarım var. Toplumsal baskı ve günlük yaşamda karşılaşılan bunca aptallık ve kötülük kişinin bir politik görüşü olmamasını olanaksız kılıyor bence. Fakat etnolog olmamdan ötürü politik tavrım tam anlamıyla oluşamadı: Hep mesleki düşünce tarzımın dışında, hatta ona etki edemeyen bir şey olarak kaldı, dolayısıyla onun duygusal bir tavır olduğunu kabul etmeliyim. Bir de, kişinin diğer toplulukları dışardan gözlemlerken ulaşmaya çalıştığı nesnel tavırla, kendini içinde buluverdiği kendi toplumunda sahip olduğu konumu arasındaki çelişkiyi çözmeye çalıştığı noktada, bu duygusal tavır varlığını tüm somutluğuyla duyuruyor.</p>

    <p class="str"><strong>Ayrıntıya ve tekil olaylara girmeden açıklayabilir misiniz acaba, bir bilim adamı olarak kendinizde çelişkiler yakaladınız mı? “Şu tür bir şeyin büyük olasılıkla doğru olduğu sonucuna vardım, oysa şimdi öyle değilmiş gibi davranıyorum” diye düşündüğünüz olur mu hiç?</strong></p>

    <p class="str">Hiç kuşkusuz; anlayışla ve neredeyse sevgiyle araştırdığım başka toplumlardan elde ettiğim bilgiler ışığında kendi toplumumu çözümlemeye çalıştığımda belli çelişkilerle karşı karşıya kalıyorum: Kendi toplumumun bazı yargıları veya davranış biçimleri, öfke ve tiksinti uyandırıyor, diğer yandan benzeri şeylere ilkel toplumlarda rastladığımda önyargılı davranmıyorum. Nedenleri araştırıyor, “belli eylem ve davranış biçimleri varsa, bunların ardında nedenleri de olmalı” varsayımıyla çalışıyorum.</p>

    <p class="str"><strong>Evet, ben etnolog olmadığım halde, kitaplarınızı yani etnoloji çalışmalarınızı okurken bu dikkatimi çekmişti. İncelediğiniz hangi ilkel toplumdu hatırlamıyorum ama, bu o kadar önemli değil. Yamyamlık ve işkencenin bir anlamda haklı çıkarılabilir olduğu düşüncesi seziliyordu. Nedenleri anlaşılınca, görüngünün kendisi de haklı çıkıyor. Onu haklı çıkardığınızı söylemek istemiyorum –bir okur olarak demek istediğim, her görüngünün bir araştırma konusu olabileceği izlenimini edindiğim– ve bana en çarpıcı gelen de, acı çekmenin değerinin ortadan kalkmış olması.</strong></p>

    <p class="str">Aslında hiç de özenilecek şeyler olmamalarına rağmen, ben neredeyse “işte böyle olmalı” diyecek kadar ileri gidecektim. 19. yüzyılın sonuna dek ayakta kalabilmiş, üç ya da dört bin toplumu yakından tanıdığımızı ileri süremeyeceğimize göre –ki bugün bu sayı azalmış olmalı, çünkü birçoğu ortadan kalktı– hepimiz az çok uzman sayılırız. Bu yüzden de seçmeye zorlanırız ve bunu pek bilimsel olmayan nedenlerle yaparız. Bizim meslek, kişiyi kendini belli şeylere adamaya yönelttiğinden, seçimimiz ilkin rastlantısaldır, sonra da kişisel beğenilerle ilgili birtakım nedenler tarafından belirlenir.</p>

    <p>Yaşamının son aylarında, ünlü Amerikalı meslektaşım Robert Lowie’nin bana –onu örnek olarak alıyorum, çünkü onunkilerden daha nesnel, özgün ve açık kitap yok; kitaplarını okurken onun, en ufak bir kişisel etkeni devreye sokmadan, toplumları tamamen nesnel biçimde inceleyen tarafsız bir araştırmacı olduğunu düşünüyor insan– her yönüyle incelediği bazı toplumlar konusunda kendini tam anlamıyla huzurlu hissetmediğini ve o toplumları gerçekten anladığına inanmadığını söylediğini anımsıyorum. Örneğin, kurak düzlüklerde yaşayan ve başlarına tüyler takan Grow Kızılderilileri –yani, bizim çocuklarımızın çok yakından tanıdığı Kızılderililer– için içten bir sevgi beslerken, haklarında son derece iyi incelemeler kaleme aldığı, Amerika’nın güneybatı eyaletlerindeki <em>Pueblos</em>’a dahil olan Hopi Kızılderilileri’ne karşı aynı duygular içinde olmadığını açıklamıştı.</p>

    <p>Ve nedenini sorduğumda, “gerçekten bilmiyorum; fakat bir Crow Kızılderilisi sadakatsiz karısını burnunu keserek cezalandırdığında, tepkisini anlayabiliyorum, bana normal geliyor. Diğer yandan, aynı durumda bir Hopi Kızılderilisi, tanrılara yağmuru esirgemeleri ve tüm topluluğu açlık içinde kıvrandırmaları için dua ettiğinde bu, bana anlaşılmaz, hatta tüylerimi diken diken eden canavarca bir tavır gibi görünüyor” diye yanıtladı. Yineliyorum, her şeye rağmen Lowie, hem Crow hem de Hopi Kızılderilileri arasında son derece önemli ve yetkin araştırmalar yapmıştır; fakat topluluklardan birinde fazladan bir çaba harcaması gerektiğinden, iki topluluğa karşı aynı duyguları besleyemiyordu. Tüm etnologların bu tür deneyimleri vardır.</p>

    <p>Meksika Kızılderilileri’nin ya da Birleşik Devletler’in kurak düzlüklerinde yaşayan Kızılderililer’in bazı işkencelerini okuduğumda iğrendiğimi yadsıyamam. Fakat bu duygu, hiçbir anlamda bizim toplumumuzdaki benzeri uygulamalara duyduğum sonsuz öfkeyle karşılaştırılamaz. Oysa Kızılderili toplulukları söz konusu olduğunda, öncelikle böyle uygulamaların bulunabileceği kolektif temsil, davranış ve inanç sistemini anlatmaya çalışırım.</p>

    <p class="str"><strong>Etnologlar özellikle şanslı gibi geliyor bana –belki de şans derken bilinçli olarak alınmış bir kararı söylemek istiyorum– siz etnologların tutkularıyla olan ilişkileri, fizikçininkiyle aynı değil bence; duygularınızla uzlaşmada ve onları çalışma yönteminizle –belki araştırmanızın nesnesiyle değil ama çalışma yönteminizle– bütünleştirebilmede daha başarılı görünüyorsunuz. Antropolog olmak, etnolog olmak, insan topluluklarıyla ve belli bir insan türüyle ilgilenmek, bir seçimi beraberinde getiriyor ve hatta öngerektiriyor.</strong></p>

    <p class="str">Etnoloji ile, kendimizi içinde yaşadığımız çağa uydurmakta güçlük çektiğimiz için uğraştığımız sık sık söylenir – evrensel bir doğru mudur bilmiyorum ama, bu durum çoğumuz için büyük olasılıkla geçerlidir.</p>

    <p class="str"><strong>Demek istediğim tam bu değil. Söylediğinizde doğruluk payı var mutlaka ve etnoloğun <em>uyumsuzluğu</em>’nun da birtakım nedenleri olmalı, bunu gayet iyi anlıyorum. Fakat bana öyle geliyor ki, antropolojik araştırma, etnoloğa kendi içindeki bilim adamı ve insanı kaynaştırma fırsatını veriyor.</strong></p>

    <p class="str">Başka bir deyişle (etnoloji) bize, deyim yerindeyse, “Öklidyen” sosyolojinin kavramlarını terk etmemiz konusunda oldukça acı bir entelektüel ders veriyor, tıpkı fizikçilerin ve astronomların bize, en küçüğünden en büyüğüne dek tüm görüngülerin bağdaşık bir uzayda oluştuğu düşüncesini artık terk etmemiz gerektiğini öğrettikleri gibi. Farklı toplumları araştırdığınızda, başvuru sisteminizi değiştirmeniz gerekebilir, bu da ancak o alandaki deneylerle edinilebilecek zorlu bir zihin cimnastiği ile olabilir. İnanılmaz, hatta olanaksız bir şeydir, masa başı etnoloğu olmak. Şunu bile söyleyebilirim ki, gerekli olan çaba yıpratıcı bir fiziksel çabadır ve bu anlamda, belki de sözünü ettiğiniz güçlüğü çözemeyiz ama en azından onun çözülemezliğini ve alışmamız ve birlikte yaşamayı öğrenmemiz gereken çelişkilerin varolduğunu anlayabiliriz.</p>

    <p>Fakat bu bizi, araştırması için ayrıştırma yaparken belli sınırların ötesine geçemeyeceğini, bunu yaptığında gerçeğin birbirini tümleyen yönlerinden bazılarını yakalayabilmek için, diğer yönlerini kavrayabilme şansını yitireceğini bilen fizikçiden pek farklı kılmaz. Etnolog da kendini benzer bir durumda bulur. Aynı anda, hem çok farklı toplumlar, hem de yaşadığımız toplum için zihnimizi yoğunlaştıramayız. Kendi toplumumuzda, diğer toplumları eleştirmeye kalktığımızda terk etmek zorunda olduğumuz bir değerler sistemi ve başvuru sistemi kullanırız. Ve okuyucular ya da izleyiciler: “İki şeyi karşılaştırabilmelisiniz; ikisi için de geçerli olabilecek bir başvuru sistemi geliştirebilmelisiniz” dedikleri zaman, belki de bir başvuru sistemimizin hiç olmamış olması biz etnologların işine yarıyor.</p>

    <p class="str"><strong>Bana öyle geliyor ki, bir anlamda, gitmek zorunda olduğu, seçilmiş belli bir yere, çok uzaklara giden etnolog, araştırma yöntemlerini, somutta kendi kişisel “şiir”ine denk düşecek bir nesneye uygulayacaktır.</strong></p>

    <p class="str">Evet, fakat burada yeniden geri dönüp…</p>

    <p class="str"><strong>Fizikçinin tam anlamıyla böyle bir durumda olduğunu sanmıyorum.</strong></p>

    <p class="str">Neden olmasın? İki uzmana, niçin birinin biyolog da öbürünün matematikçi olduğunu sorduğunuzda, biyoloğun kişisel geçmişinde, canlı varlıklara derin bir ilgi duyduğunu ve onları merak ettiğini, oysa matematikçinin konusuna farklı ama aynı oranda derin bir ilgi duyduğunu görmeyeceğinizden emin olabilir misiniz?</p>

    <p class="str"><strong>Bunlar duygusal nedenler.</strong></p>

    <p class="str">Tabii ki duygusal nedenler.</p>

    <p class="str"><strong>“Benim kişisel ‘şiir’im, bir anlamda, <em>a priori</em>’dir ve ben onun vücuda geldiği somut biçimi bulmak için, belli bir yöne giderim” denebilir mi?</strong></p>

    <p class="str">Yanılıyor olabilirim ama, ilk bakışta, onlar açısından durumun, bizimkinden farklı olması için bir neden göremiyorum.</p>

    <h2>“İlkel”ler ve “Uygar”lar</h2>

    <p class="str"><strong>Claude Lévi-Strauss, bilim adamı bizimle aynı biçimde soru sormadığından ve ondan ısrarla bizim sorularımızı yanıtlamasını istediğimizden, bizlere karşı çok sabırlı olmak zorunda. O bilgi edinmek için soru sorarken, biz, kendimiz için, tam olarak tanımlamaktan aciz olduğumuzu bilmekle birlikte, sıkıca sarıldığımız insan kavramını korumak için sorarız. Bilgi edinme aracı olarak şiirsel duyarlılığını kullanan bir bilim adamı tipi olduğu için, etnoloğu kendimize yakın hissederiz. Bu yüzden, etnolog, açıkça bizden uzak ve bize yabancı olan özel bir toplumsal malzeme üzerinde, bir astronom titizliği ile çalışırken, biz ondan, konusu olmadığı halde, yaşadığımız toplumun şiirsel bir yorumunu bekleriz.</strong></p>

    <p><strong>Bir dizi matematiksel hesap yoluyla, sosyal grupların ortalama davranışlarını çıkarsayabildiği ve özgürlüğümüz adına endişe duymamıza neden olduğu için sosyoloğu bizden biri gibi görmeyiz. Dolayısıyla her şeyden önce sormak istediğimiz soru etnoloğa yönelir: Araştırdığınız toplumlarla, yaşadığımız toplum arasında gözlemlediğiniz, en temel işlevsel ve yapısal farklılıklar nelerdir?</strong></p>

    <p class="str">Etnoloğun arada bir yanıtlamak durumunda kaldığı en zor soruyu soruyorsunuz bana. Öyle zor ki, buna bir yanıt olabileceğini pek düşünemiyorum. Bu soru, âdeta bilgimizin mutlak sınırını temsil ediyor. Yanıtlamaya çalışmazdan önce, niçin bu kadar zor bir soru olduğunu, kendimize sormamız yerinde olur. Bu soru ardında bir diğer soruyu, bir ilerleme kavramı çerçevesinde tüm insan topluluklarını, kimilerini daha “ilkel” –yaygın biçimde kullanıldığından alışmak durumunda kaldığımız bir terim– kimilerini daha “uygar” diye sıralayıp sıralayamayacağımız sorusunu, gizliyor bence.</p>

    <p class="str"><strong>Aslında bu, benim sormak istediğim sorulardan biriydi ve devamı da var.</strong></p>

    <p class="str">Evet ama, eğer bir sakıncası yoksa, bu noktadan başlayalım. Bence en büyük zorluk, bir topluma içinden bakmakla, dışından bakmanın aynı olmamasından kaynaklanıyor. Topluma dışarıdan baktığımızda, olumlu veya olumsuz yargılarımız olabilir; teknik ilerlemenin derecesini, üretim hacmini, nüfus oranını vb. saptayabiliriz ve son derece kendimizden emin, başka toplumlar için yaptığımız sınıflamalarla karşılaştırabileceğimiz, nesnel bir sınıflamaya sokarız bunu.</p>

    <p>Fakat içeriden bakıldığında, bu birkaç yetersiz öğe, verili toplumun üyeleri tarafından abartılır ve dönüştürülür. Toplumun doğası ne olursa olsun, ister en uygar ister en ilkel, bu böyledir: Toplumu belirleyen ince ayrıntılar vardır.</p>

    <p>Bir başka bağlamda örnek olarak, bir kişinin ölümünün “tanış”larını ve aile üyelerini nasıl etkileyeceğini düşünelim. Uzaktan, herhangi bir ölüm, sıradan bir olaydır; oysa yakınları için, dünyalarının yıkılması anlamına gelir. Eğer aile bizimki değilse ve kaybeden biz değilsek, kaybın bir aile için ne demek olduğunu hiçbir zaman anlayamayız. Bu tür bir güçlük, bir anlamda, fizikçilerin sözünü ettiği tümleyiciliği anımsatıyor.</p>

    <p>Aynı anda hem parçacığın konumunu hem de yörüngeyi saptamak olanaksızdır. Benzer biçimde, belki de bir toplumu içeriden bilip, diğer toplumlarla birlikte, dışarıdan sınıflandıramayız. Güçlük budur.</p>

    <p class="str"><strong>Fakat, bu, etnoloji ve insanı konu alan tüm diğer araştırma yöntemlerindeki genel güçlük.</strong></p>

    <p class="str">Gerçekten de bu, tüm yöntemlerin karşılaştığı bir güçlük; ancak ben yalnızca etnolojideki özel durumu açıklamaya çalışıyorum. Başından beri niyetim buydu, fakat tabii yanıtlamam gereken sorunuzdan kaçmak için değil, sürekli kendi kendimize sorduğumuz bir soru olduğu için ve diyelim çömlekçilik, dokumacılık, çiftçilik ve evcil hayvan nedir bilmeyen Avustralya yerlileriyle, makinalaşması, ısı enerjisi, elektrik enerjisi, şimdi de nükleer enerjisiyle bizim toplumumuz kadar birbirlerinden farklı toplumlar arasında kıyaslamalar yapmaktan kendimizi alamadığımız için. Böyle toplumlar arasındaki fark apaçık ortadadır ve bunun nedenlerini anlamaya çalışmamamız olanaksız bir şeydir.</p>

    <p class="str"><strong>Günlük kullanımda tüm bir sözcük dağarcığı vardır, ki bunun altında yatan anlam açıklığa kavuşturulmalıdır; çünkü biz büyük toplumlarda yaşayan bugünün ve bu çağın insanlarıyız, hatta bilimsel eğitimden yoksunluğumuza rağmen, tarafsız bir konum edinmeye çalışırken bile, “büyük” sözcüğünün bize bir şeyler anlattığını hissederiz.</strong></p>

    <p class="str">Nesnel olarak, çağdaş toplumlarla “ilkel” diye adlandırdığımız toplumlar büyüklük açısından aynı kategoride değildir. Bu bir gözlem ve eğer bir sakıncası yoksa bunu başlangıç noktası almak istiyorum. Bizim uygarlığımızı çok karmaşık bir birleşim olarak görebiliriz. Büyüklükteki fark, en genelinde, birkaç bin atomun birleşiminden oluşan birleşik moleküllerle, çok daha az sayıda atomdan oluşan basit moleküller arasındaki farka benzetilebilir. Fark iki yönlüdür: Hem büyüklük hem de birleşim karmaşıklığıyla ilgilidir. Şimdi bizim burada ilgilendiğimiz olaydaki farklılıklar nasıl açıklanabilir?</p>

    <p>Bir başlangıç varsayımı önereceğim: Hep bu tavrı sürdürmeyeceğim için, bunu yaparken şeytanın avukatlığı rolünü üstlendiğimi itiraf ediyorum; fakat bence bunu bir olasılık olarak göz önünde tutarak başlamamız gerek. Bir rulet meraklısının yalnızca şanslı numarayı yakalamaya çalışmadığını on veya yüz oyun öncesini göz önüne alan birtakım kurallarca belirlenen ve kırmızı-siyah ya da tek-çift numaraların değişimiyle ilgili karmaşık birleşimlerle uğraştığını düşünün. Oyuncumuz bu karmaşık birleşimi hemen de elde edebilir, bininci ya da milyonuncu oyunda da, veya hiç elde edemez. Eğer adam ancak yedi yüz yirmi beşinci oyunda kazanmışsa bu, daha önceki bütün oyunların başarıya ulaşması için kaçınılmaz olduğu anlamına gelmez. Belli bir anda başarmıştır, o an daha sonra da gelebilirdi ama böyle olmuştur, kaldı ki önceki oyunlarda başarısının gerekli önkoşulu olduğunu düşündürecek hiçbir gelişme yoktur. Biraz önce sorduğunuz sorunuzu yanıtlamak için analoji kurabilirim. Diyelim, en karmaşık birleşimin –Batı uygarlığı– oluşması için birkaç yüz bin yıl gerekti. İnsanlık bu birleşimi daha önce de başarabilirdi, çok daha sonra da; fakat gerçek, onun tam da o öznel anda başarıldığıdır ve neden böyle olduğunun açıklaması yoktur, böyle olmuştur yalnızca. Yine de “bu pek doyurucu bir açıklama değil” diyebilirsiniz.</p>

    <p class="str"><strong>Hayır, bana doyurucu gelmiyor. Uzman olmayan birisi olarak zaman etkenini önemli görüyorum.</strong></p>

    <p class="str">Size katılırdım ama şu zaman etkenini daha yakından tanımlamaya çalışalım. Zaman neden oluşur? Burada, bilgi bütünleşmesinin ve az çok sezgisel olarak uygarlığımızın kaynağı olduğunu hissettiğimiz, geçmiş deneyimlerin kullanımının önkoşulu olan kültür mirasından söz etmemiz gerektiğine inanıyorum. Sözünü ettiğim kültürel miras, kazanım, yazıdır.</p>

    <p>İnsanların, önceki birikimlerden, ancak yazıyla kalıcı kılınmışlarsa yararlanabilecekleri açıktır. Tabii, ilkel dediğimiz toplumlarda, insanlarda şaşırtıcı bir hatırlama yetisi olduğunu biliyorum, aile ağacındaki onlarca nesli ezberden okuyabilen Polinezyalı toplulukları da biliyoruz; fakat bu tür bir başarının sınırlı olacağı açıktır. Yazı bulunmuş olmalı ki, her neslin bilgisi, deneyleri, acı ve tatlı deneyimleri birikebilsin; böylelikle, bu malzeme ışığında, sonraki nesiller aynı şeylerle uğraşmayıp, tekniği geliştirmek ve ilerlemeyi sağlamak için bunlardan yararlansınlar. Bu noktada anlaşıyor muyuz?</p>

    <p class="str"><strong>Sanırım. Bunda tartışılacak bir şey görmüyorum.</strong></p>

    <p class="str">Öyleyse, zaman ve uzamda yazı bulunduğundan beri, sürekliliği sağlayacak bir şeyimiz var demektir. Bunun, Doğu Akdeniz’de, İsa’dan önce üç ya da dört bin yıllarında ortaya çıktığını ve büyük bir adım olduğunu biliyoruz.</p>

    <p class="str"><strong>Fakat, yazının bulunması gibi bir olayın belli bir zaman ve belli bir yerde ortaya çıkmasının özel bir anlamı yok mu? Uzman olmayan birisi olarak soruyorum – neden orada?</strong></p>

    <p class="str">Neden orada? Bir dakika önce söylediklerimle çelişiyor görünebilirim ama bu noktada yeni bir görüş geliştirmemiz gerektiğini hissediyorum. Yazı, insanlık tarihinde, bizim çağımızın başlangıcından üç, dört bin yıl kadar önce, insanlığın en önemli ve temel keşiflerinin zaten yapılmış olduğu bir zamanda ortaya çıktı; “neolitik devrim” dediğimiz şeyden, –bugün hâlâ yaşamımızın temelini oluşturan, tarım, hayvanların evcilleştirilmesi, çömlekçilik, dokumacılık gibi uygarlığa ilişkin becerilerin keşfi– insanların, avcılık ve toplayıcılığa bağımlı olduğu paleolitik çağlardaki gibi günü gününe yaşamalarına son vermelerini sağlayan bir dizi gelişmeden önce değil, bunun hemen ardından bulundu.</p>

    <p class="str"><strong>…yedek bir depo oluşturmak için.</strong></p>

    <p class="str">Evet, tam anlamıyla, yedek depoya sahip olmak için. Şimdi, bunlar gibi can alıcı keşiflerin hep birden ve şans eseri gerçekleştiklerini düşünürsek yanılırız. Örneğin tarım, etkinleşmeden önce birinden diğerine aktarılarak oluşmuş, birçok neslin deney ve bilgi birikimini temsil eder. Evcil hayvanların, yalnızca evcilleştirilmiş yabani hayvanlar olmadığı sık sık söylenir; onlar, tümüyle insan tarafından dönüştürülmüş yabani yaratıklardır ve insanın, onları kullanma becerisinin önkoşulu olan bu dönüştürme, çok uzun zaman almış ve dirençli, uzun ve yoğun bir denemeyi gerektirmiş olmalıdır. Tüm bunlar, yazı yokken de olanaklıydı.</p>

    <p>Dolayısıyla yazı, biraz önce bize ilerlemenin önkoşulu gibi göründüyse de, çok canalıcı belki de insanlığın gerçekleştirdiği en canalıcı ilerlemelerin, insanlık tarafından, yazının yardımı olmaksızın başarıldığını hiç unutmamalıyız.</p>

    <p class="str"><strong>Ancak gelişmenin her bir örneğiyle ilgili olarak, kendimize aynı soruyu sormadan edemeyiz. Bilim adamı olmayan bizler, niçin belli bir tür gelişmenin, belli bir zamanda olduğunu merak ederiz? Tarih olarak ne kadar eskiye gidersem, bu soru o kadar sık ortaya çıkıyor.</strong></p>

    <p class="str">Neolitik dönem bağlamındaysa sorun aynı değil pek.</p>

    <p class="str"><strong>Fakat soru hâlâ var: Herhangi bir ilerlemenin ortaya çıkışının koşulları nelerdir?</strong></p>

    <p class="str">Evet ama, neolitik dönemin en önemli kazanımlarının, zaman içinde belli bir anda ve yerde olduğunun hiçbir kesinliği yok. Hatta belli koşullarda –ki bazı çalışmalar bunları açıklığa kavuşturdu: Doğal sulama olanağına sahip ve yabancı halkların istilalarından, saklı konumları sayesinde korunabilen, dar dağ vadilerinde yaşayan insan topluluklarının görece korunaklı olmaları durumunda– neolitik çağ keşiflerinin farklı bölgelerde, birbirlerinden bağımsız ortaya çıkmış olması daha akla yakın geliyor. Oysa yazıyla ilgili olarak durum çok daha açık: Uygarlığımızda yazı, en azından belli bir bölgede ortaya çıkmıştır. Ve ardından kendimize, başka hangi görüngülerle ilişkili olduğunu sormalıyız. Yazının bulunduğu sırada ne oluyordu? Ona ne eşlik etti? Onu ne koşullamış olabilir? Bu bağlamda söylenebilecek tek bir olgu vardır: Her zaman ve dünyanın her tarafında, yalnız Doğu Akdeniz’de değil, bilinebilen en eski çağların Çin’inde ve hatta keşiften önce, en kaba yazı denemelerinin bulunduğu, Amerika’daki bazı bölgelerde, yazının ortaya çıkmasıyla ilişkili gibi görünen tek olay, efendiler ve kölelerden oluşan, nüfusun bir kısmının bir diğeri için çalıştırıldığı, hiyerarşik toplumların kurulmasıdır.</p>

    <p>Yazının kullanıldığı ilk işleri düşündüğümüzde, yazının, en başta iktidarla bağıntılı olduğu açıkça gözükür: Kayıtlar, kataloglar, sayımlar, kanunlar ve yönetmelikler için kullanılmıştır; her durumda, amaç ister mülkiyetin, ister insanların kontrolü olsun, yazı, bazı insanların dünya servetleri ve diğer insanlar üzerinde uyguladıkları gücün bir kanıtıdır.</p>

    <p class="str"><strong>Gücün toplumsal denetimi.</strong></p>

    <p class="str">Gücün denetimi ve bu denetimin aracı. Biraz dolambaçlı bir yol izledik; ilerleme sorunundan başlayarak, onun, bilginin sermayeleşme ya da tekelleşmesiyle ilgili olduğunu gördük. Bu sürecin kendisi, ancak yazının ortaya çıkmasından sonra gerçekleşebildi ve yazının kendisinin de, insanın insan tarafından sömürüsüne dayanan toplumlarla daima ilişkili olduğu belirdi. Dolayısıyla, ilerleme sorunu karmaşık bir hal alıyor ve tek boyut yerine, iki boyut kazanıyor; doğaya üstünlük sağlayabilmek için, insanın insana hükmetmesi ve insanlığın bir kesimine nesne gibi davranması gerekiyorsa, ilerleme kavramının yarattığı sorulara artık açık ve basit bir yanıt veremeyiz.</p>

    <h2>Saatler ve Buhar Makineleri</h2>

    <p class="str"><strong>Claude Lévi-Strauss, bugün sizden, ilkel toplumlarla çağdaş toplumları kıyaslamanızı isteyeceğim. Son çözümlemede, bu iki tür toplumu birbirinden tümüyle farklı kılan noktaların açılması için, son radyo konuşmasında sorduğum soruya dönüyorum.</strong></p>

    <p class="str">Öyleyse ilk sorunuza geri döneyim: Aralarındaki temel farklılık nedir? Sanırım ilkin, toplumsal yapıdaki bir kesimin bir diğeri tarafından sömürüldüğü toplumlar (ki sonsuz çeşitlilikte somut biçimlerde vücut bulabilir) ya da –bu bağlamda çok az anlam taşıyan modern terimleri kullandığım için özür dilerim– demokratik nitelikli olan ve ilkel diye adlandırdığımız diğer toplumlar kavrayışından başlamalıyız. Toplumlar makineler gibidir ve bilindiği gibi esas olarak iki tip makine vardır: mekanik makineler ve termodinamik makineler. Mekanik makineler, başlangıçta sağlanan ve kuramsal olarak çok iyi yapılmaları ve ısı ile sürtünmeden korunabilmeleri koşuluyla sonsuza dek yetebilecek bir enerjiyle çalışırlar. Buhar makinesi gibi termodinamik makinelerse, parçaları arasındaki, kazanla kondansatör arasındaki sıcaklık farkı temelinde çalışırlar; diğerlerinden çok daha fazla iş yapabilir, ancak bu süreçte enerjilerini kullanır ve yok ederler.</p>

    <p>Diyeceğim şu ki, bizim büyük toplumumuzla ve diğer tüm büyük çağdaş toplumlarla kıyaslandığında, etnologlar tarafından araştırılan toplumlar, bir anlamda “devingen” toplumlar değil “durağan” toplumlardır ya da buhar makinesi yanında duvar saati gibidirler. Fizikçilerin “entropi” adını verdikleri düzensizlik eğilimini en az barındıran toplumlardır onlar, sonsuza dek ilk durumlarında kalma eğilimindedirler ve bize tarihi olmayan durağan toplumlar gibi gelmelerinin nedeni de budur.</p>

    <p>Çağdaş toplumlarımız, buhar makinesinin yaygın olarak kullanıldığı toplumlar değildir yalnızca; somut ifadesini farklı toplumsal hiyerarşi biçimlerinde bulan bir potansiyel farkı temelinde işlemeleri bakımından, buhar makinesiyle yapısal bir benzerlik de taşırlar. Durumun dışına çıkıp, görünümün tümüne baktığımızda, bunu kölelik, serflik ya da sınıf farklılığı diye adlandırmamızın hiçbir canalıcı önemi kalmaz. Bu tür toplumlar, bir yandan daha fazla düzen –mekanize olmuş toplumlar– bir yandan da insan ilişkileri düzeyinde daha fazla düzensizlik ve entropi yaratmada kullandıkları bir tür dengesizlik üretmeyi başarmışlardır.</p>

    <p class="str"><strong>Hemen bir soru: Birey bu dengesizlikten nasıl etkilenir, ve çağdaş toplumdan farklı olarak ilkel toplum için “eşitsizlik” sözcüğünün gerçek anlamı nedir?</strong></p>

    <p class="str">Oldukça büyük bir fark var. Genelleme yapmama yanlısıyım, çünkü farklılıklar çok genel kavramlarla anlatılırsa, tüm ayrıklıklar da işin içine girer. Doğaldır ki bizim “ilkel” dediğimiz toplumların ardında çok çeşitli toplumsal örgütlenmeler vardır ve iki ilkel toplum arasında, bunlardan biriyle bizim toplumumuz arasındaki fark kadar fark olabileceği gerçeğini ne kadar ısrarla vurgulasam az.</p>

    <p>Kast sistemi olan ilkel toplumlar var. Yazısı olduğu için “ilkel” toplum olmayan Hindistan kuşkusuz bu türün tek örneği değil. Fakat yine de en geneldeki fark, ilkel toplumların, Batı uygarlığının gelişimini olanaklı kılan ya da hızlandıran topluluk üyeleri arasındaki bölünmeden bilinçli veya bilinçsiz kaçınmalarıdır. Bence, bunun en inandırıcı kanıtı, politik örgütlenmelerde bulunabilir. Politik örgütlenmenin, halk yönetimi veya temsili hükümet biçiminin başlangıçlarını görebileceğimiz birçok ilkel toplum vardır –tümü için geçerli olduğunu savunmayacağım, ancak böyle toplumlara dünyanın çok farklı bölgelerinde rastlanmaktadır– burada kararlar bir araya gelerek bir heyet oluşturan tüm topluluk tarafından, ya da klan reisi veya dinsel liderler tarafından alınır. Böyle toplumlarda, insanlar birbirlerine danışırlar ve oylarını verirler; sorunlar, ancak fikir birliğine varılmasıyla çözümlenir. Sanki şuna inanmışlardır: Önemli bir karar alınacağı zaman, toplumun en ufak bir kesiminde bile olsa, seçimi kaybetmekten ötürü bir kırgınlık, desteklenmemekten doğan hayal kırıklığı, kızgınlık varsa, güçlü ve büyüsel bir etki, seçim sonuçlarını tehlikeye sokacaktır. Bu nedenle bazı toplumlarda –Güney Denizi Adaları’ndaki örnekleri düşünüyorum– önemli bir karar alınacağı zaman, bir iki gün öncesinden bir döğüş töreni düzenlenir, böylece tüm eski kavgalar, salt taklit niteliğinde olan, ama tehlikeyi en aza indirecek önlemler alındığı halde, çok ender olarak kaza da çıkabilen bu döğüşlerde kapanır. Bu yolla toplum, anlaşmazlıkların temelini ortadan kaldırır, ve ancak bu yapıldığında yeniden canlanan, güçlenen topluluk, kendini görüş farklılıklarından arındırarak, fikir birliğine dayalı kararlar alabilecek ve dolayısıyla tüm topluluğun ortak istemini dile getirecek bir konuma gelir.</p>

    <p class="str"><strong>Başka bir deyişle, eğer doğru anladımsa, kararın kendisinden bağımsız bir fikir birliği durumu vardır toplumda. Fikir birliği oluşur, ardından bu birlik, kararı oluşturur.</strong></p>

    <p class="str">Doğru. Fikir birliği durumu, topluluğun topluluk olarak var olmayı sürdürebilmesi için zorunlu görülür. Yani, biraz önce söylediğiniz şeyi değerlendirmeye katarsanız bu yöntem, bölünme, topluluk içinde hiyerarşinin filizlenmesi, dolayısıyla haklı tarafla haksız taraf arasında gedik açılması tehlikelerine karşı bir garantidir. Bir başka söyleyişle, hiçbir azınlık olmamalıdır; toplum, mekanizmalarının çekirdeğinde örtük, uzlaşmaz çelişkilerin –ısı kaynağıyla soğutucu arasındaki çelişki– barındığı makineler gibi değil, tıpkı tüm parçaları uyum içinde çalışan bir saat gibi işler.</p>

    <p class="str"><strong>Söylediklerinizde, Rousseau’nun düşüncelerinden bir esinti seziyorum.</strong></p>

    <p class="str">Neden olmasın?</p>

    <p class="str"><strong>Jean-Jacgues Rousseau tarafından tanımlandığı biçimiyle fikir birliği, çoğunluk tarafından alınan karara saygı duymaya ilişkin ortak fikri kapsar. Bu fikir birliği, sizin tanımladığınıza çok benziyor.</strong></p>

    <p class="str">Elbette. Ancak Rousseau benim aktardığım örnekler hakkında hiçbir şey bilmiyordu, çünkü ilkel insanların politik yaşamlarıyla ilgili sorunlar üzerine çalışılmaya başlanması yenidir. Dolayısıyla Rousseau’nun zamanında yeterli veri yoktu. Yine de Rousseau, fikir birliğinin bir toplumun varoluşunda kuramsal önkoşul olduğunu açıkça gördü; bu oldukça aşağı toplulukların sistemli biçimde uyguladıkları bir ilkedir. Rousseau’nun asıl güçlüğü, tek meşru yönetim biçimi olan fikir birliğinden salt çoğunluk uygulamasına geçmeye çalışırken ortaya çıkar.</p>

    <p class="str"><strong>Rousseau, fikir birliğini genel kabul görmüş bir şey olarak alır: Doğrusu ben, genel egemenlikte payım olması adına kişisel özgürlüğümden fedakârlık ederim.</strong></p>

    <p class="str">Tabii ki, Rousseau’daki genel istem, özel durumlarda ifade edilen herkesin istemi ya da nüfusun çoğunluğunun istemi değil; her bireyin, topluluğun üyesi olarak varolmak için kabullendiği, görünmeyen ama varlığını hep sürdüren karardır.</p>

    <p class="str"><strong>Kesinlikle öyle. Biz karar alırken değil, alınmış karara uyarken fikir birliğine varıyoruz. Bu, sizin tanımladığınız duruma oldukça yakın gibi geliyor bana.</strong></p>

    <p class="str">Tümüyle katılıyorum. Bence Rousseau, <em>Toplumsal Sözleşme</em>’de –şu anda aklımızdaki eseri bu olduğundan onu örnek gösteriyorum– politik örgütlenmeyle ve hatta olası olan herhangi bir politik örgütlenmenin kuramsal koşullarıyla ilgili en genellenebilir –yani çok sayıda toplumda sınanabilir– ve en derin düşünceyi açıkça belirtmiştir.</p>

    <p class="str"><strong>Gene de, bizim bildiğimiz türden toplumsal yapılardan epeyce uzaktayız. Ve sizin biraz önce söylediklerinizi, bizimki gibi ancak potansiyel farkına dayanarak çalışabilen toplumlara uyarlayacak olursak, bizim sosyal devletimizde demokrasinin kesinlikle olanaksız olduğu sonucuna varmak durumunda kalıyorum. Makinenin çalışması için farklılık kaçınılmazsa, eğer toplum, yaşayabilmek için farklılığı korumak zorundaysa, burada hangi biçimi olursa olsun demokrasi olanaksız demektir..</strong></p>

    <p class="str">Beni etnoloji dışı bir alana çekiyorsunuz, çünkü savımı, biraz önce ilkel toplumları benzettiğim küçük saatler üzerine değil, çağdaş toplumlarımıza benzeyen büyük buhar makinelerine dayandırmamı istiyorsunuz. Bununla birlikte, tartışmayı son noktasına getirmeden, savı daha önce belirtilen yönde biraz daha genişletebiliriz.</p>

    <p>Söylediğim şöylece özetlenebilir: İlkel dediğimiz toplumlar, bir noktaya kadar, entropinin (düzensizliğe eğilim) bilinmediği ya da çok az olduğu ve mutlak sıfır sıcaklığında –fizikçinin anladığı anlamda sıfır değil, “tarihsel” anlamda, yani bu toplumlara tarihsiz dediğimizde kastettiğimiz anlamda– işleyen toplumlar olarak görülebilirler. Ve bunlar, kendi durumlarında istatistiksel görüngülerden daha fazla önem taşıyan, mekanik nitelikteki görüngülerle tanımlanır. Etnoloğun daha rahat benimsediği, kandaşlık ve evlilik kuralları, ekonomik alışveriş, ayinler, efsaneler gibi veri türlerinin, çok düzenli bir biçimde ve döngüsel olarak çalışan ve hep aynı yerlerden geçerek bir döngüyü tamamlayıp yeniden başlayan küçük ölçekli mekanizmalara benzemesi çok çarpıcıdır.</p>

    <p>Bizimki gibi tarihi olan toplumlar, deyim yerindeyse, daha yüksek sıcaklıkta işlerler, ya da daha doğrusu, sistemiçi sıcaklıklarda toplumsal farklılaşmalardan doğan farklar vardır.</p>

    <p>Ancak buna dayanarak, “tarihi olan toplumlar” ve “tarihi olmayan toplumlar” diye bir ayrım yapmamalıyız. Gerçekte, her insan toplumunun bir tarihi vardır ve tüm tarih insanlığın ortaya çıkışıyla başladığına göre, her toplum eşit ölçüde eskiye dayanır. Fakat ilkel diye anılan toplumlar, tarih tarafından kuşatılmış ve onun etkisine direnen bir konumdayken, çağdaş toplumlar, tarihi içselleştirirler ve gelişmelerinin devindirici gücü durumuna getirirler.</p>

    <p>Ve şimdi, başta sormuş olduğunuz soruya geri dönelim: Potansiyel farkı ne oranda kaçınılmazdır?</p>

    <p>Olgusal olarak, her toplumda şu iki yön içerilir: Bir toplum aynı zamanda hem makine hem de bu makine tarafından yapılan iştir. Bir buhar makinesi olarak, entropi üretir, ama mekanizma olarak baktığımızda düzen üretir. Bu ikili yön –düzen ve düzensizlik– etnoloji dilinde, herhangi bir uygarlığa iki yönden bakmaya tekabül eder: Bir yanda kültür vardır, diğer yanda toplum. Kültürle, verili bir uygarlığın üyelerinin dış dünyayla ilişkilerini; toplumla daha çok insanların birbirleriyle olan ilişkilerini anlatmak istiyoruz. Kültür örgütlenmeyi getirir: Toprağı sürmek, ev yapmak, eşya imal etmek gibi…</p>

    <p class="str"><strong>Ardından, toplum dünyadan kopar.</strong></p>

    <p class="str">Öyle gibi, gerçi dünyayla tümleyicilik ilişkisi sürer. Yine de çarpıcıdır ki, Gobineau –entropinin, ilerlemeye eşlik eden ve toplumun çok temel bir özelliği olan düzensizliğin varlığını fark eden ilk insan– onu âdeta “çok doğal olarak” kültürden olabildiğince uzağa, yapması gerekenden de daha uzağa yerleştirmeliydi; oysa onu, doğaya, ırk farklılıkları düzeyine koydu. O zaman karşıtlığı açıkça kavramıştı, fakat bunu ilk fark eden insan olduğundan kapsamını abarttı.</p>

    <p>Hal böyleyken şunu söyleyebiliriz: Bir toplumsal alan –eğer topluma, toplumsal alan dersek– bir toplum olarak entropi ya da düzensizlik üretir ve bir kültür olarak düzeni yaratır. Bence bu ters ilişki, ilkel ve uygar diye adlandırdıklarımız arasındaki farkı dışa vurur.</p>

    <p>İlkeller, kültürleri aracılığıyla çok az düzen üretirler. Bugün biz onlara, gelişmemiş halklar diyoruz; ama onlar, toplumlarında çok az düzensizlik üretiyorlar. Ve genelinde bu toplumlar, eşitlikçi, tür olarak mekanik ve biraz önce kullandığımız anlamda fikir birliğine dayalılar. Öte yandan uygar toplumlar kültürlerinde, mekanizasyon ve uygarlığın büyük başarılarında görüldüğü gibi büyük ölçüde düzen yaratırken, toplum olarak da toplumsal çelişkiler ve politik çatışmalar biçiminde entropi yaratırlar. Oysa gördüğümüz gibi bunlar, ilkel insanların kendilerini belki bizim düşünebileceğimizden çok daha sistemli ve bilinçli olarak korudukları şeylerin ta kendisidir.</p>

    <p>Uygarlığın en büyük sorunu böylelikle, farklılığa dayalı yapıyı korumak oldu. Bunun, kölecilik, sonra serflik ve en son olarak da proletaryanın yaratılmasıyla sağlandığını bilmekteyiz.</p>

    <p>Fakat işçi sınıfı mücadelesi, farklılığa dayalı yapıyı yok etmeye yöneldikçe, toplumumuz farklılıkları yeni biçimlerde kurmak için yollar aramaya koyuldu –sömürgecilik ve emperyalist politikalar örneğin– yani, hem kendi içinde, hem de ele geçirilen yerlerdeki halkların yönetiminde, yöneten ve yönetilen farkını sürekli olarak üretmek zorundaydı; fakat bu farklılaşmış yapının eğreti bir özü vardır, tıpkı soğutucusunun sıcaklığı artarken, ısıtıcınınkinin azalması nedeniyle durma eğilimi taşıyan bir buhar makinesinde olduğu gibi.</p>

    <p>Dolayısıyla farklılıklar kendilerini yok etme eğilimindedirler ve her keresinde yenilerini yaratmak gereksinimi ortaya çıkar. Bunun çok güçleştiği durumlarda karmaşık düzenler devreye girer; sömürgeci imparatorluklar bunun bir örneği olarak anılabilir.</p>

    <p>Bana bunun kaçınılmaz ve geri dönülemez olup olmadığını soruyordunuz. Çağdaş toplumlar için ilerleme ve sosyal adaletin gerçekleşmesi, entropinin toplumdan kültür düzeyine aktarımına bağlı olabilir. Bu çok soyut bir açıklama olarak görünebilir, ama ben yalnızca, çağımızın sorununun insanların yönetiminden, şeylerin denetimine geçişin nasıl başarılacağı sorunu olduğunu söyleyen Saint Simon’un cümlesini yineliyorum. “İnsanların yönetimi” topluma ve artan entropiye tekabül eder, “şeylerin denetimi” ise kültüre ve giderek çeşitlenen ve karmaşıklaşan bir düzene…</p>

    <p>Yine de, geleceğin adil toplumlarıyla, etnologların incelediği toplumlar arasında her zaman bir farklılık, hatta neredeyse bir karşıtlık olacaktır. Tümünün tarihsel anlamda sıfıra yakın bir sıcaklıkta çalıştığı söylenebilir; fakat ilki toplum, öteki kültür düzeyinde. Endüstri uygarlığının robotlaştırıcı bir etkisi vardır derken, kabaca algıladığımız ya da ifade ettiğimiz budur.</p>

    <h2>Otantikliğin Düzeyleri</h2>

    <p class="str"><strong>Eğer sizi doğru anladımsa, ilkel toplumlarda nüfusun farklı öğeleri arasında bir kopuş olamaz. Zenginlik açısından pekâlâ farklılık olabilir, ancak ilkel topluluklarda varolan eşitsizlik türü, bizim toplumumuzdakiyle aynı değil, diye düşünüyorum.</strong></p>

    <p class="str">En azından örnek oluşturabilecek toplumlar için, böyledir diyelim; çünkü –yineliyorum– belli bir sınıflamaya kolayca giremeyecek toplumlar vardır. Yazıları olmadığından bir kategoriye girebilirler, ama yine de ekonomik sömürünün kökenlerini barındırabilirler. Kanada’nın Pasifik kıyılarındaki bazı yerli toplumları düşünüyorum; biz onları kocaman, oymalarla bezenmiş totem sırıklarıyla tanıyoruz. Bu toplumlarda kölelik uygulanmıştır ve bir sınıfın, bir diğeri pahasına servet biriktirdiği de tartışma götürmez bir gerçektir. Dolayısıyla dikkatli olmak ve karşıtlıkları, her toplum tipinin en uç örnekleri arasında kurmak zorundayız.</p>

    <p class="str"><strong>Bir ilkel toplumda düşünülmesi neredeyse olanaksız olan bir farklılaşma türü Batı toplumlarında olamaz mı? Topluluk içinde ekonomik düzeyde bir farklılığa veya sınıf ayrımına tekabül etmeyen bölünmeler yok mudur?</strong></p>

    <p class="str">Tam olarak ne demek istiyorsunuz?</p>

    <p class="str"><strong>Birleşik Devletler ve Fransa gibi bazı büyük ülkelerde, tüm enerjisini üretime adayan kesim ile, kültürün gelişmesi için çalışan kesim arasında neredeyse bir uçurum olduğunu gözlüyorum. Bu farklılaşma toplumsal yapımızın mı bir sonucu? Yeniden bütünleşme sağlanamaz mı? Batı toplumlarının varolması için bu bir zorunluluk mu yoksa? Benim gördüğüm, bir uyum yoksunluğu ve bariz bir tür düzensizlik. Birleşik Devletler ve Fransa’yı örnek olarak gösterdim ama bu olay diğer ülkeler için de geçerlidir. İlk anda bu iki ülkeyi söyledim, çünkü en tipik özellikler onlarda gibi geliyor bana. Bilinç, diğerleri bundan yoksunken, sanki sınırlı sayıda bireyin ayrıcalığı olmuş gibidir –daha açıkçası– sanki bilinç bir azınlığa sığınmış, bu arada bilgi, çok karmaşık ve yabancı bir şey olduğundan bazı insanlardan kendini sakınmıştır – fakat belki bu, olayları çok basitleştiren bir bakış oluyor.</strong></p>

    <p class="str">Sizin söylediğiniz, hiyerarşinin kurulmasından çok, uzmanlaşma oluyor ve sanırım her iki olayın örneklerini de yerli topluluklarda görebiliriz. Ama hiç kuşkusuz onlarda, hiçbir Batı toplumunda görülmeyen bir özellik var; o da, topluluk kültürüne çok daha kesin ve hepten bir katılım.</p>

    <p class="str"><strong>Bizlerin bir bütün olarak kendimizi –Fransa tek örnek değil elbet, diğerlerini de düşünebiliriz– kültürü oluşturan ve üretenlerle özdeşleştirmediğimizi düşünüyorum.</strong></p>

    <p class="str">Evet anlıyorum ve bence pratikte iki durum da olabilir. İlkel dediğimiz toplumlarda topluluk yaşamında çok önemli bir yer tutan –hatta bazen üretimle ilgili etkinliklerden daha önemli yer tutan– şölenler, danslar ya da özenli, incelikli dinsel törenler biçiminde kültüre kolektif bir katılım olduğunu gözlemleriz. Ve bilge kişiler, din adamları, tören başkanları bir yaşam tarzının, davranış biçiminin ve evreni anlama yolunun vücuda gelmesi ve simgeleşmesidir. Bunlar, topluluğun bir bütün olarak paylaştığı özelliklerdir ve bu da, Batı toplumları için betimlediğiniz durumun tam tersidir. Ama bir de başka örneklere bakalım; örneğin Afrika toplumlarındaki veya meracılık yapan başka toplumlardaki demirci kastı. Demirciler, hayvan ve bitkiye değil, metal –toprağın altında bulunan maden– ve ateşe bağlıdırlar ve toplulukça bilinenlerden nitelikçe farklı olan bilgi ve teknik becerilerin koruyucularıdırlar. Sonuç olarak da, getirildikleri özel konumda saygı ve korku, hayranlık ve düşmanlık karışımı bir tavır görürler. Bence bu çağdaş toplumlardaki bazı uzmanların durumlarına benzer ya da benzeme eğilimindedir.</p>

    <p class="str"><strong>Bunlardan kurtulmak için genel bir istek var mı, yoksa varlıklarının gerekliliği tümüyle benimsenmiş mi?</strong></p>

    <p class="str">Oo, duygular çok karmaşık oluyor. ABD’de ergenlik çağındakilerin “bilgin” imgesini (ve tabii günümüzde “bilgin” demek “atom fizikçisi” demek oluyor) anlamak için iki cinsiyetten gençler arasında yapılan araştırma sonuçlarını bir gazete makalesinden okurken –özgün metni görmedim– çok şaşırmıştım. Bu imge ve buna tekabül eden tavırlarda korku ve yadsımayla (kızlar bir bilim adamıyla asla evlenmeyeceklerini söylemişler) gizemli ve dinsel bir hayranlığın karışımını gördüm. Bu tavırlar, ilkel toplumlardaki demirci kastına gösterilenlere oldukça benzerdir.</p>

    <p class="str"><strong>Kabalığımı bağışlarsınız umarım, Gobineau’nun bir sözünü aktaracaktım. Kısa öykülerinden birinde bir tipe, bir başkasından söz ederken şunu söyletmesi çok çarpıcı gelmişti: “Küçük, çirkin bir bilgin suratı vardı.”<a class="noteref" href="#n00" id="ref00">2*</a></strong></p>

    <p><strong>Bu söz bana çok anlamlı geliyor. Gobineau “bilgin” sözcüğünü kullanır, ancak bu yalnızca “bilgin” olarak değil, aynı zamanda “bir düşünce tarzı üreten herkes” diye anlaşılmalı – yani, sanatçılar, ozanlar, yazarlar, kısaca “entelektüel” diye adlandırılan herkes. Batı toplumlarında bu insanların, topluluğun geri kalan kesimlerinden giderek koptuğunu gözlemliyorum. Onlar kültürü geliştiriyor, fakat insanlar kültürlerinin bu azınlık tarafından geliştirildiğini düşünmüyorlar. Bana öyle geliyor ki, bu azınlık, insanlar tarafından reddedilmiştir ve toplulukla entelektüeller arasındaki bu kopuş, ekonomik temelli toplumsal sınıflar arasındakilerden çok daha önemli ve çok daha onulmazdır; çünkü, böyle farklılıklar, kendilerini ortadan kaldırmaya bile yönelebilirler.</strong></p>

    <p class="str">Oldukça farklı türde bir kopuş olduğuna hiç kuşku yok.</p>

    <p class="str"><strong>Sözünü ettiğimiz özgül kopuş, toplumsal yapımızın bir sonucu mu? Toplumumuzun işlemesi açısından zorunlu bir koşul mu?</strong></p>

    <p class="str">Bu noktada özür dilemeliyim, cehaletimi bağışlayın: Bu soruyu yanıtlayamam, çünkü tüm sorunlar ilkel dediğimiz toplumlarda sanatçının konumu ya da rolüyle ilgili, oysa siz daha çok sanatçıyı düşünüyorsunuz…</p>

    <p class="str"><strong>Yo, hayır hiç değil.</strong></p>

    <p class="str">Fakat kabul etmelisiniz, arada büyük bir fark var; çünkü bilgin iyi bir bilginse, toplumda iyi bir meslek edinebileceğinden emindir.</p>

    <p class="str"><strong>Fakat sanatçı için de bu böyle. O da toplumda bir konum edinebilir. Baudelaire bile başardı bunu.</strong></p>

    <p class="str">Tam değil, yaşadığı sürece değil örneğin.</p>

    <p class="str"><strong>Sanırım genelde düşünülenden çok daha fazla sanatçı toplumda iyi bir konum edinebiliyor.</strong></p>

    <p class="str">Benden kıyaslama yapmamı istiyorsunuz, fakat diğer toplumlardan elde edilen gözlemler ışığında, artık bizim malımız olan belli bir toplum üzerine yorum yapmaktan çekinmemiş olsaydım etnolog olmazdım.</p>

    <p>Üstelik ilkel dediğimiz toplumlarda bilgin diyebileceğimiz insanlar ya da sanatçının doğasına ilişkin çok az şey biliyoruz. Tüm bildiğimiz, tavırların olağanüstü değişkenliği. Biraz önce söz ettiğim Kanada’nın Pasifik kıyılarındaki topluluklara yeniden dönelim: Onların, farklı alanlarda uzmanlaşmış, adları bilinen, resim ve heykellerini yalnızca asillerin, mal veya köle karşılığında, bugün ancak Matisse ya da Picasso’nun isteyebileceği bedellerle alabildiği ünlü sanatçıları var, daha doğrusu vardı; çünkü artık yok. Bu durumu sanatsal yaratıcılığın en büyük merkezlerinden olan bir bölgedeki başka bir durumla kıyaslayalım – Yeni Gine’deki Sepik bölgesini kastediyorum. Bu bölgede hâlâ herkesin oymacılıkla uğraştığı, erkeklerin boş zamanlarını bununla değerlendirdiği bazı topluluklar var: Herkes eşit ölçüde yetenekli değil elbet ama hepsi de, bizim müzelerimize koyduğumuz türden şeyler yapacak denli yetenekliler. Demek ki, estetik yaratıcılık çok farklı biçimler alabiliyor.</p>

    <p class="str"><strong>Eğer bize anlamlı görünen, ya da bizim anlam yüklediğimiz bir şey olan ilerlemenin incelediğimiz toplumlar açısından bir anlam taşımadığını eklersek…</strong></p>

    <p class="str">Kabul. Kesinlikle taşımaz. Bu toplumlar için en temel ve nihai amaç, varolan biçimlerini korumak ve ataları tarafından kurulmuş olanı –yalnız ve yalnız ataları böyle yapmış olduğu için– sürdürmektir. Daha fazla bir nedene gereksinmeleri yoktur: Belli bir âdet ya da kurumun nedeniyle ilgili bir soru sorduğumuzda, bilgi veren kişiden “Biz hep böyle yaparız” yanıtını alırız. Varolduğu gerçeği onun haklılığının biricik nedenidir. Ayakta kalabildiği için, meşrudur.</p>

    <p class="str"><strong>Böylece, Batı toplumlarında ilerleme, evrim, değişim anlamına gelir ve daha fazla bir şey olmazken…</strong></p>

    <p class="str">Evet ama, Batı toplumları potansiyel ve içsel farklılıklara dayanıyorlar da ondan.</p>

    <p class="str"><strong>Fakat bu durumda Batı toplumlarında ilerleme tamamen belirlenmiş olmuyor mu? Tamamen insan denetiminin dışına çıkmış ve bilginin gelişiminin bir fonksiyonu, dolayısıyla bilginin belirlediği bir şey değil mi? Bilgi ve bilginin yöntemlerinde, bizi güçsüz bırakan bir belirlemeci öz yok mu?</strong></p>

    <p class="str">Durum öyle gösteriyor, çünkü birisi bize bazı ilerlemelerin yanında mı yoksa karşısında mı olduğumuzu soracak olursa –ve asıl sorun atom enerjisinin gelişimi konusunda çıkıyor– çoğu insan; “Hayır, hiç olmasın, olduğumuz yerde kalalım daha iyi” diyecektir. Araba sahibi olmak kendi başına bir yarar değildir; diğer birçok kişinin sahip olduğu bir toplumda kaçınılmaz bir savunma biçimidir; fakat eğer seçim şansım olsaydı ve tüm çağdaşlarım da arabalarından vazgeçmeye razı olsalardı, gönül huzuru içinde kendiminkini hurdacıya atardım.</p>

    <p class="str"><strong>Aynen. Şimdi etnolojinin iyice dışına çıktığımı anlıyorum, fakat sıradan bir insan, uzman olmayan birisi olarak sormak zorunda olduğumu hissettiğim bir soru var: Hiçbir biçimde bize değil de bilginin kendisine bağımlı gibi görünen bir sürece, insan nasıl müdahale edebilirdi? Soylulukla ilgili addedilen tüm tavırları düşünüyorum da, her zaman boş ve yararsızdırlar, insanın soylu içgüdülerince istenen, ama hiçbir zaman bu içgüdülerin kendileri olarak ortaya çıkmayan bir şeyin başarılması, ekonomik ya da teknik ilerlemelerle olabilmiştir her zaman. Pratikte bu, bir yerde insanların istedikleri malları alabilecekleri bir pazarın kurulmasıdır. Fakat bu pazarın kurulması için gerekli koşullar olmadıkça, insanlar maddi çıkarlarını insanlığın hakları adı altında sonsuza dek savunmayı sürdürürler, hiçbir zaman onları elde edemeden. Ve bu sav, her alana uygulanabilir.</strong></p>

    <p class="str">İnsanlıkla ilgili sorunlar karşısında insanın bu çaresizliği, büyük oranda, çağdaş toplumlardaki aşırı nüfusun bir sonucu olabilir mi sizce? Yirmi, otuz bin ya da en fazla birkaç yüz bin nüfuslu küçük topluluklar, koşullarını bilerek ve onu değiştirmek düşüncesiyle bilinçli kararlar alıyor olmalılar. Bizim içinde bulunduğumuz eylemsizlik hali, insan nüfusunun büyüklüğüne bağlı gibi görünüyor, çünkü artık ulusal topluluklar bile aşılıp, her geçen gün biraz daha fazla, dünya uygarlığının yaratımına yöneliyoruz; işte bu yeni düzen, toplumun ölçeklerindeki bu değişimdir, insanlığı yönlendirilemez yapan.</p>

    <p class="str"><strong>Evet ama, aynı zamanda, nüfusun büyümesi belli ölçülerde iktidarı da güçlendirir ve sorunların çözümüyle yine bir azınlık uğraşır. Sözünü ettiğiniz güçlükler her ne kadar önemli de olsalar, konuyu etkileyen biricik şeyler değiller bence.</strong></p>

    <p class="str">Yanıt veremeyeceğim, dahası hiç kimsenin de bir yanıtı olabileceğini sanmıyorum – hele ki bir etnoloğun. Onun incelediği toplumlarla diğerlerinin farkını bulma uğraşında, yazının olup olmaması, sonunda bir toplum için kendinin bilgisine varmanın zorunlu yolu olarak tarihin varolup olmadığının yanı sıra… tabii ki, ilkel toplumların geçmişi yoktur demek istemiyorum, ancak toplum üyelerinin bir tarih kategorisine başvurmaya gereksinimleri yoktur; onlar için, bir şey her zaman varolmamışsa anlamsızdır, meşru değildir gözlerinde, bizim için ise tersi geçerlidir.</p>

    <p>Hal böyleyken, başka türlü bir kategoriyi devreye sokmalıyız: Toplum düzeyinde, insanlararası ilişkilerin varlığını kastediyorum. Bu toplumlardaki nüfus azlığı gerçekte –en azından kuramda– toplumun tüm üyelerinin birbirini tanıması anlamına gelir. Oysa belli bir nüfusun ötesinde bunun olanaksızlığı çok açıktır.</p>

    <p class="str"><strong>Bizim toplumlarda, “bilmek”, “varlığını benimsemek” anlamındadır daha çok. En iyi bildiğim şeylerin varlığını nasıl benimsiyorsam, diğer şeyleri de öyle benimseyerek, bir tür <em>a priori</em> “bilgi” edinilebilir.</strong></p>

    <p class="str">Kasaba danışma meclisiyle parlamentonun çalışması arasında bir düzey farkı olduğunu gayet iyi biliriz: Kasabada kararlar, yalnızca belli ideolojiler çerçevesinde değil, aynı zamanda X ya da Y’nin düşüncelerine ve onların aslında nasıl insanlar olduklarına dayanarak alınır. İnsan davranışlarının çeşitliliği üstüne genel bir görüş edinilebilir. Doğaldır ki, düşünceler de devreye girer, ancak düşünceler küçük topluluk içindeki bireylerin geçmişleri bağlamında değerlendirilir –aile durumu veya mesleği gibi– oysa belli bir nüfustan daha kalabalık toplumlarda böylesine ayrıntılı bilgiyi değerlendirmeye katmak olanaksızdır. Bunu bir başka yerde otantikliğin düzeyleri sorunu diye adlandırdım. Tabii Batı toplumlarında bile, bireylerin diğerlerine ilişkin somut bilgilerinin olduğu, kurumsal olan ya da olmayan topluluklar biçiminde otantiklik düzeyleri vardır. Ancak otantik olmayan düzeyler artmaktadır: Ara kurumlar veya yönetim mekanizması ve ideolojik örüntüler gibi yeniden üretim sistemleri kanalıyla, insanlar birbirleriyle ilişkisiz hale getirilmiştir. Eğer etnolog bir reformcu edasıyla ortaya çıkma cesaretini gösterip: “Ey bugünün insanları, işte binlerce toplumun deneyimlerinin sizler için nasıl kullanılabileceği” deseydi, hiç kuşkusuz tüm alanlarda merkezsizleşmeyi, böylece de çoğu ekonomik ve toplumsal etkinliğin, bireylerin birbirlerine ilişkin somut bilgilerinin olduğu otantiklik düzeyinde gerçekleştirilmesini savunurdu.</p>

    <p class="str"><strong>İnsanların birbirlerine ilişkin somut bilgileri olması, belli oranlarda tüm insanlık için geçerli olan ve <em>olabilecek en otantik otantiklik biçimi</em>’ni gerçekleştirebilecek bir insan mitiyle bir arada düşünülemez mi?</strong></p>

    <p class="str">Fakat bu kavramların çelişmesidir. Benim bakışımda “mit” ve “otantiklik” birbirleriyle uyumsuz sözcükler.</p>

    <p class="str"><strong>Evet tabii. Zaten onun için “belli oranlarda… bir arada düşünülemez mi” dedim.</strong></p>

    <p class="str">Söz konusu bile değil. Mit en otantik olmayan biçimdir. Otantikliği, insanların birbirlerine ilişkin bilgilerinin somut doğası diye tanımladım; oysa öyle görünüyor ki, mitlerden daha soyut bir şey yok. Mitler, çözümlemeye kalktığımızda, bizi simgesel mantığa başvurmaya zorlayan önermelere dayalıdır. “Mit” ve “mistikleştirme” kelimelerinin benzemeleri kesinlikle nedensiz değildir – sözcüğün teknik olmayan kullanımı bağlamında.</p>

    <p class="str"><strong>Evet doğru. Fakat son kertede, varolan nüfusun sabit oranda arttığı göz önünde bulundurulunca, merkezsizleşmenin derecesi ne olursa olsun, sözünü ettiğiniz somut ilişkilerin kurulacağını varsaymanın hiçbir mantığı yoktur. Dolayısıyla onların yerine başka bir şey koymak gerekecek.</strong></p>

    <p class="str">Evet fakat bu etnoloğun işi değil. Reformcuya yardım eli uzatırken, ona bir ayrıcalık tanımış oluyorum (doğrusu bunu yazmazdım ama konuşma içinde insan yazıya dökmeyeceği şeyleri söyleyiveriyor) ancak parmaklarının ucuna dokunmaktan öte bir şey gelmez elimden. Olasılıkları bilemiyorum. Kaçınılmaz olarak, koşullar etnologları geniş bir sosyolojik ve felsefi deneyime –yazının bilinmediği, giderek yok olan ve elimizden geldiğince korumamız gereken ilkel denen toplulukların deneyimine– sahip değersiz hazineler durumuna getirdi. “Bundan ne öğrendin” diye sorarsanız, ne olursa olsun vereceğim yanıt budur. Fakat bu dersin günümüz insanına ya da geleceğin insanına bir yararı olur mu, olmaz mı bilemiyorum.</p>

    <h2>Sanat ve Topluluk</h2>

    <p class="str"><strong>Etnolog ilkel dediğimiz toplumların sanatıyla, “modern” sanat değilse de “modern çağın” sanatı arasında ne gibi bir farklılık görme eğilimindedir?</strong></p>

    <p class="str">Her şeyden önce, epeyce muğlak olan modern çağ kategorisi içinde bir ayrım yapılmalı. İ.Ö. 5. yüzyıl öncesi Yunan sanatı ve hatta İtalyan resim sanatı –en azından Siena okulu dönemine dek– konusunda, etnolog kendini gayet rahat hisseder. Kendimizden daha az emin olduğumuz ve yabancılık çektiğimiz alansa, 5. yüzyıl Yunan sanatı ve Quattrocento (15. yüzyıl) sonrası İtalyan resim sanatıdır. İşte bu görece “modern” biçimler her biri kendi tarihsel boyutu içinde ele alınarak, ilkel sanatla, daha doğrusu sanatlarla kıyaslanmalıdır.</p>

    <p>Bu gerçekleştikten sonra, farklılığın oldukça değişik türde iki olguyla ilintili olduğunu söyleyebilirim: Bir yanda sanatsal ürünün bireyselleşmesi, diğer yanda giderek figüratif ya da temsili bir niteliğe bürünmesi. Burada hemen belirteyim, sanatsal üretimin bireyselleşmesi derken, öncelikle sanatçının bir birey ya da bir yaratıcı olarak kişiliğini kastetmiyorum. Bizim bunun farkına varmamızdan çok önce, ilkel diye nitelenen birçok toplumda da sanatçı bu özelliklere sahiptir. Afrika oymacılığıyla ilgili son araştırmalar, oymacının tanınmış ve kimi zaman ünü çok uzaklara dek yayılmış bir sanatçı olduğunu göstermiştir; öyle ki, yerliler her bir maske ya da heykel yapımcısının kişisel üslubunu ayırt edebilmekteydi. Modern sanatta giderek artan biçimde bireyselleşme eğilimi gösteren, sanatçıdan çok sanatsever kitledir. Günümüzde sanatçıdan, belirli kurallara göre oluşturulmuş birtakım nesneler sunmasını bekleyen tüm bir topluluk değil, yalnızca sanatseverler –gerçi bu terim bizimkinden çok farklı toplumlarla kıyaslama yaptığımızda biraz tuhaf kaçıyor– ya da sanatsever topluluklardır.</p>

    <p class="str"><strong>Günümüzde sanatın sanatseverlerin özel sığınağı olmasının çeşitli nedenleri var. Her şeyden önce, topluluk içinde kesin bir ayrışma söz konusu; çünkü topluluğun bir kesimi sanat yapıtlarıyla ya hiç ilgilenmiyor ya da sanatın en bayağı biçimlerini benimsiyor. Ayrıca ekonomik sorun da var: Batı toplumlarında sanat yapıtı son derece pahalı, dolayısıyla herkesin elde edemediği bir meta. Bu olayın ilkel toplumlarda da görüldüğü olur mu, yoksa böyle bir şey hiç mi olmaz? İlkel toplumlarda herkes erişebilir mi sanat yapıtına?</strong></p>

    <p class="str">Duruma göre değişir. Şimdi değindiğiniz toplumsal ve ekonomik olayların görüldüğü ve sanatçıların, iyi para veren, hatta belli bir sanatçının hizmetini elde etmiş olmakla gurur duyan zengin insanlar ya da topluluklar için çalıştığı birtakım ilkel toplumlar var. Bu olmuyor değil, ama kabul etmek gerekir ki özel bir durum. Yine de toplumsal hiyerarşi sorununa değinmekte haklısınız, çünkü bence, geçen gün ilerleme ve tarihin rolü kavramını tartışırken karşılaştığımız gibi, bu bağlamda da karşılaşacağız onunla. Tarihin, tüm insan topluluklarının hep birlikte içinde bulundukları toplumsal bir çevre değil de, katmanlı toplumların varlıklarını kavrama yolu olarak, belli toplumlara içsel olan bir kategori olduğunu söylemiştik. Şimdi yine benzeri kavramlarla karşılaşacağız.</p>

    <p>Fakat bu açıklamayı olduğu gibi kabul etmek istemem, çünkü hemen kabul edilirse, çapraşık bir yol izlenerek varılandan daha az inandırıcı buluruz onu. O halde devam ediyorum: Sanatçıdan çok sanatseverin bakış açısıyla, sanatsal ürünün bireyselleşmesi ve eserlerin giderek figüratif ya da temsili bir kimlik kazanması biçiminde iki özellik sıralamıştım. Bana öyle geliyor ki, söz konusu insanların henüz gelişmemiş teknolojik becerilerine dayalı ilkel denen sanatlarda, sanatçının denetimindeki teknik araçlarla, hâkim olmak zorunda olduğu maddenin direnmesi arasında sürekli bir uyuşmazlık vardır ve bu uyuşmazlık sanatçıyı, niyeti farklı da olsa –ki genellikle değildir– sanat yapıtını dosdoğru bir kopyaya dönüştürmekten alıkoyar. O modelini tümüyle <em>yeniden üretemez</em> –bunu istemez de zaten– böylece onun <em>gösterge değeri</em>’ni varsaymak durumunda kalır. Onun sanatı temsili değildir, bir göstergeler sistemidir. Buna göre iki olayın –bir yanda sanatın bireyselleşmesi, diğer yandaysa yapıtın bir gösterge sistemi olarak işlevinin yok olması ya da zayıflaması– işlevsel olarak birbirlerine bağlı olduğu açıkça görünüyor. Bunun nedeni de basit: Dilin varolabilmesi için topluluğun olması gerekir. Çok açıktır ki dil…</p>

    <p class="str"><strong>Temel bir öğe olarak…</strong></p>

    <p class="str">…topluluğa ilişkin bir görüngüdür, topluluğun temel bir öğesidir. Dil ancak toplulukla varolabilir; çünkü istemle ne uyarlanabilir, ne de bozulabilir. Bugün toplumda her biri kendi dilini konuşan birtakım topluluklar olsa veya bir süredir güzel sanatlarda gözlemlediğimiz türden süreli değişim ve devrimlerin dilde de gerçekleşmesine göz yumsak, birbirimizi asla anlayamayız. Demek ki dil tüm topluluğu ilgilendiren genel bir görüngüdür ve hepsinden önemlisi çok göreli ama yine de çok sağlam olmasıdır.</p>

    <p>Biraz önce belirttiğimiz iki farklılık, aynı gerçekliğin iki ayrı yönüdür. Bireyselleşme öğesi sanata girdikçe, ister istemez ve kendiliğinden bir biçimde yapıtın anlamsal işlevi yok olmaya ve gittikçe yerini sanatçının göstermek yerine yansılamaya uğraştığı modele bırakmaya yüz tutar.</p>

    <p>Bu noktayı açtıktan sonra, demin değindiğiniz sosyolojik gözlemlerinize dönebilirim artık. Sanatla dil arasında ya da en azından çeşitli gösterge sistemleri arasında bir ilişki kurmuştuk. Yazı bağlamında da karşılaştığımız bir konuydu bu. Yazının ortaya çıkışının başlıca hangi toplumsal olayla ilintili olduğunu araştırırken, yazının her zaman ve her yerde kast ya da sınıf sistemlerine tekabül eden bölünme ve ayrışmaların ortaya çıkışıyla ilişkili olduğu konusunda sanırım anlaşmıştık. Çünkü ilk aşamada yazı, insanları diğer insanlara bağımlı duruma getirmede, insanlara hükmetmede ve maddi şeylere sahip olmada bir araç olmuş gibi görünüyor. O halde sanatın biraz önce belirttiğim dönüşümünün, yazısı olan toplumlarda görülmesi bir rastlantı değildir –yazı Rönesans döneminde yeni bir olaydı demiyorum, yeni olan matbaanın bulunmasıydı, böylelikle yazı topluluğun sosyal yaşamında oldukça farklı bir boyut kazanmıştı– ve ne olursa olsun Atina ve Floransa şehir devletlerinde, bu iki toplumda sınıf ayrımı ve servet farklılığı barizdi. Kısacası bunlar sanatın, bir noktaya kadar, onu özel zevki olarak kullanan bir azınlığın malı haline geldiği toplumlardı; hem de sanatın bütün toplulukta bir iletişim sistemi olarak işlediği ilkel denen toplumların asla tanık olmadığı boyutlarda…</p>

    <p class="str"><strong>Gayet açık olan bir şey var, Batı toplumlarında sanatçılar, yapıtlarının kitlesel denebilecek düzeyde izlenmediği konusunda fikir birliği içindeler. Ama yine de bu duygu, bir yakınmanın belli belirsiz ifadesinden öte bir şey değil.</strong></p>

    <p class="str">Fakat böyle olmak zorunda, çünkü gelişimi yüzyıllar almış bir tarihsel durum, genel olarak sanatçılar –ya da herhangi bir sanatçı– değişmesini istiyor diye değişiveremez tabii. Yapabileceğimiz tek şey, varolan ama değiştirmeye gücümüzün yetmediği durumun önemini kavramaktır.</p>

    <p class="str"><strong>Peki ama kopuşun nedenlerini nerede aramalıyız: Topluluğun kendi içinde mi, yoksa sanatın işlevlerindeki diğer görüngülerle bağıntılı bir değişimde mi?</strong></p>

    <p class="str">Bence bunun nedenleri, bazı dönemlerdeki ilk evrelere geri dönüşler yüzünden birden ortaya çıkmamış olan, uygarlığın genel gelişiminde yatar. Bana kalırsa sanat, gösterge sistemi olma işlevinden Yunan heykel sanatında, sonra bir de Rönesans İtalyan resim sanatında sıyrılmıştır. Fakat bu olayın nüvelerinin bir noktaya kadar diğer toplumlarda da gözlemlenebilir olduğu ve büyük olasılıkla –Yunan sanatı kadar olmasa da– Mısır heykel sanatı bağlamında, hatta belki Asur heykel sanatının belli dönemlerinde ve son olarak şimdi sözünü ettiğim diğer toplumlarla ortaklıkları olmakla birlikte etnologların özellikle ilgilendikleri Kolomb öncesi Meksika toplumlarında da gözlemlenebileceği ileri sürülebilir. Sanat üretimindeki çeşitlilikten söz ederken, Kolomb öncesi Meksika’yı düşünmek zorunda olmam bir rastlantı olmasa gerek, çünkü Meksikalılar aynı zamanda yazısı olan bir halktı. Bence yazı, sanatın figüratif olma yönünde evrimleşmesine büyük oranda hizmet etmiştir; çünkü yazı insanlara göstergelerin dış dünyayı yalnızca göstermek için değil, aynı zamanda onu yorumlamak ve ele geçirmek için kullanılabileceğini öğretmiştir. Tabii klasik dönem Yunan heykelinin, insan bedeninin tam bir temsili olduğunu iddia etmeyeceğim, bu çok zayıf bir açıklama olurdu. Onda modelde olmayan bir anlam vardır; bir Afrika heykelciği gibi –aynı derecede olmasa bile– o da bir göstergedir. Farklılık hem bu düzeyde, hem de sanatçı ve izleyicilerin tavırlarındadır. Bana öyle geliyor ki, Yunan heykel sanatında ya da Rönesans İtalyan resim sanatında –en azından Quattrocento sonrası– sanatçının modeline yaklaşımı yalnızca gösterme çabası, yani ilkel denen sanatın çarpıcı bir özelliği olan tamamen entelektüel bir yaklaşımla değil –paradoks içinde görünüyorsam da– aynı zamanda büyüyle bağıntılı görünen neredeyse ihtiraslı bir tavırla tanımlanır; çünkü sanat hem varlıklarla iletişim kurabilme, hem de resmetme yoluyla ona sahip olma yanılsamasına dayanır. Buna “nesneyi sahiplenme”, çok değerli ve güzel görünen bazı görüngüleri kendine mal etmenin bir yolu diyeceğim. İşte bence Batı uygarlığı sanatının en göze çarpan özelliklerinden biri, sahip olanın ya da hatta izleyicinin zevki için nesneyi kendisine mal etmesini içeren bu haris ve doymak bilmez istektir.</p>

    <h2>Üç Farklılık</h2>

    <p class="str"><strong>Claude Lévi-Strauss, son konuşmada, sanatın bireyselleşmesinden söz ederken, “kolektif” ve “bireysel” sözcüklerini birçok kez kullandınız; doğal olarak, bu iki sözcük arasındaki ilintiyi merak ettim: Birbirlerine karşıt mı bunlar, yoksa birbirlerini bütünlüyorlar mı? Sosyolojik bağlamları içinde ne anlatıyorlar? Son olarak da daha farklı bir soru yönelteceğim. Sanat yapıtlarının üretildikleri koşullar bağlamında bir kolektif ve bireysel ayrımı, ilkel toplumlarda ve Batı toplumlarında –kendi içinde geçerli olduğunu varsayıyoruz– eşit ölçüde geçerli midir?</strong></p>

    <p class="str">Bizce çok açık olan kolektif-bireysel ayrımı, ilkel toplumlarda sanat yapıtının yaratıldığı koşullar içinde pek önemli bir ayrım değil. İlkel toplumlarda da özgün üslupları olan, tanınmış sanatçılar var; bunlar diğer sanatçılara yeğlenirler ve kuşkusuz daha yüksek ücret alırlar.</p>

    <p>Üstelik sanatçı, kişisel gereksinmeleri karşılamaya çalışır. Örneğin, Bastar ve Orissa eyaletlerinde bulunan ve soyları az çok karışık olan Moğol topluluklarından oluşmuş Hint toplumlarını ele alalım. Bu toplumlardan bazılarının, esas işlevi büyüsel ve dinsel olan Fresk türünde oldukça gelişkin resimleri vardır; bunların yapılma amacı, hastalıkları iyileştirmek ve geleceğe ilişkin öngörüde bulunmaktır. Şöyle ki, kendini fiziksel veya zihinsel olarak kötü hisseden ve bundan kurtulmak isteyen kişi, aynı zamanda ressam olan büyücüye başvurur, büyücü de onun evinin duvarlarını –kimi zaman temsili, kimi zaman temsili olmayan– büyük duvar resimleriyle donatır. Dolayısıyla büyücü, yalnız bir doktor veya kâhin olarak değil, bir ressam olarak da, toplumda becerisi onaylanmış bir kişidir. Müşterisinin evine, bir gün önceden gider, oldukça iyi para alır, hem de müşterisinin konuğu gibidir ve istihareye yatmak için geceyi orada geçirir. Sonra da, gördüğü düşün çeşitli bölümlerini ve ayrıntılarını evin bir duvarına resimler. Ancak yarattığı eser, onun kendi bilinçaltının derinliklerinden kaynaklanmaz, tersine son derece katı kurallara uyar; öyle ki, bu resimlere dışarıdan bakan yabancı bir gözlemci, hepsinin aynı sanatçının eseri olduğuna kolayca inanabilir. Diyelim elli yıllık bir zaman dilimi içinde hangisinin daha eski olduğunu gösterecek hiçbir önemli fark yoktur. Dolayısıyla burada, sanatsal yaratının tamamen bireysel yönüyle, sosyolojik ve kolektif yönü kaçınılmaz olarak birbirine karışır. Sanki bu iki yön birbirine sıkıca bağlanmıştır; bilinçli ve sistemli bir biçimde, eserin yaratılması işi zihnin bilinçaltı etkinliğine bırakılarak –çünkü her şeyden önce bu bir düştür– bireysel ve kolektif ayrımının yok olmaya yüz tuttuğu bir noktaya erişilir. Bu durumda, ilkel denen toplumlar, estetik yaratıda bilinçaltının oynadığı rolü daha nesnel biçimde kabul edebilirler ve aklın anlaşılması güç işlevlerini olağanüstü bir rahatlıkla kavrarlarken; bizler ayrımın değer ve anlamını belli bir kasti ve bilinçli etkinlik düzeyinde –zihinsel etkinliğin daha yüzeysel bir düzeyinde– yer alan özel bir sanat türüyle sınırlamamak mı gerek diye düşünmeye başlarız.</p>

    <p class="str"><strong>Yani sizce bu ayrım, Batı toplumlarına özgü, öyle mi?</strong></p>

    <p class="str">Ayrım Batı toplumlarına ilişkindir, oldukça farklı başka toplumlara değil.</p>

    <p>İşte ilk farklılık budur: Bireysel ve kolektif yaratı ayrımının geçerli olup olmaması. Bir ikinci farklılık (kuşkusuz, bu artık geçerli değil diyeceksiniz ama, buna daha sonra değineceğim, şimdilik ayrım noktası üstünde duralım) her şeyden çok anlamlamayı hedefleyen bir tür sanatla, biraz önce “sahiplenme” diye adlandırdığım şeyi hedefleyerek giderek daha çok temsili nitelikli ve daha az gösterge sistemi olan diğer bir tür sanat arasındaki karşıtlıktır.</p>

    <p>Son olarak üçüncü bir farklılık vardır: Estetik etkinliğin giderek daha çok kendi içine kapanmasını –yani doğrudan nesnelerle ilişkiye değil, sanatsal geleneğe, “büyük ustaların örneklerine”, “ustaların üslubunda boyamaya” dayanmasını– son derece bilinçli ve sistemli bir eğilim olarak görüyorum. Yine ilkel toplumlara uymayan bir ayrım bu; orada böyle bir sorun olamaz, çünkü geleneğin sürekliliği garanti altındadır. Bu durumda üç alan ve bunlara denk düşen –sanatı kendi içine kapanmaya ve kendi dünyasında yaşamaya zorlayan– üç merkezcil eğilim tanımlayabiliriz. Bireysizlik, şeylerin temsil edilmesi ve deyim yerindeyse akademizm. Bana soruyordunuz, acaba modern sanata…</p>

    <p class="str"><strong>Bu terimlerin hiçbiri uymaz mı?</strong></p>

    <p class="str">Uymaz ama hangi anlamda? İlk modern devrim –beni hakkında hiçbir şey bilmediğim ve sizin uzman olduğunuz konular üzerinde konuşmaya zorluyorsunuz ya, neyse– İzlenimcilikti diyebilir miyiz?</p>

    <p class="str"><strong>Evet, gerçek anlamda ilk açık ve dışa yönelik biçimiyle seyircinin karşısına çıkan İzlenimcilikti.</strong></p>

    <p class="str">Aslında alanıma girmeyen bu konuya atılmaya hiç niyetim yok. Durumu –bir bütün olarak– dışarıdan ve sosyolojik bir bakışla, yani resimdeki devrimleri, hem sanat yapıtlarının yapısını dönüştüren, hem de topluluk içinde belli tepkiler yaratan dönüşümler biçiminde ele alarak çözümlemeye çalışıyorum ve bence İzlenimcilik daha çok şu eğilime denk düşüyor…</p>

    <p class="str"><strong>Kendimi bu konularda uzman olarak görmüyor ve bir etnologdan kesinlikle daha az donanımlı hissediyorum; yine de İzlenimciliğin açık ve görünür bir ortaya çıkışa olduğu biçimindeki yorumunuza tamamen katılıyorum.</strong></p>

    <p class="str">İzlenimci ressamı ele alalım: Ne yapmaya çalışmaktadır? Bence onun devrimi, biraz önce betimlediğim farklılıkların üçüncüsüyle sınırlı. Gerçekte yapmaya çalıştığı, nesnenin akademik yorumundan kurtulmaktır. Resmettiği nesnenin, kullandığı modelin, önceki ustalar tarafından temsil edilen model değil, “işlenmemiş” gerçek nesne olması için hep tetiktedir. Böyle denebilir mi?</p>

    <p class="str"><strong>Evet tam tamına.</strong></p>

    <p class="str">Yalnız bu işlenmemiş nesne, hâlâ temsil edilecek, yeniden üretilecek ve uyarlanacak bir nesnedir.</p>

    <p class="str"><strong>Her şeye rağmen, nesneyi bir fizikçi gibi görme savı var.</strong></p>

    <p class="str">Evet, tabii.</p>

    <p class="str"><strong>İnsanlar Fresnel okuyup onun kuramlarını kullanmaya çalışıyorlar; neredeyse, resim yaparken fizik çalıştıklarına inanıyorlar.</strong></p>

    <p class="str">Öyleyse bir anlamda tepkisel bir devrim bu: Bir devrim, çünkü eski alışkanlıklar ortadan kaldırılmıştır, ama sorunun kilit noktasını –sanat yapıtının anlamsal kimliğiyle ilgili nokta– gözden kaçırarak. İzlenimcilikte işin “sahiplenen-temsil eden” boyutuna hiç dokunulmamıştır ve bizim için önemi ne olursa olsun, İzlenimci devrim yüzeyseldir. Benim de sizin kadar hayranlık duyduğum İzlenimci ressamların büyüklüğünü gözardı etmeksizin söylüyorum bunları.</p>

    <p class="str"><strong>Her neyse. Belki de her şeyden önce yüzeyle ilgilendiğinden, İzlenimci resim derinleşmez. Onu ilgilendiren şey, nesnenin yüzeyi ve ışığın nesneye değdiği andaki dağılmasıdır.</strong></p>

    <p class="str">Doğru, fakat başka şeyler de var. İzlenimciliğin salt biçim açısından ele alınamayacağını ve İzlenimci resmin içeriğinin de aynı ölçüde önemli olduğunu söyleyerek savı genişletmek isterim.</p>

    <p class="str"><strong>İzlenimciler esas olarak nesneye yönelmemişlerdi.</strong></p>

    <p class="str">İzninizle, sizinkinden daha yüzeysel bir yaklaşım geliştireceğim. İzlenimcilerde bana çarpıcı gelen, yalnızca üsluptaki değişim değil, aynı zamanda temadaki değişim: Yazgısına bırakılmış banliyö manzaralarının veya cazibesiz kır kasabalarının, bir tarlanın, bir sıra ağacın anlık betimlemeleri… Ve bence bu özellikler, Poussin’in hatta Romantiklerin –dağlar, çağlayanlar, asırlık ağaçlarla dolu, görkemli ortam olması gereken– ”manzara” anlayışlarıyla kıyaslandığında, çok önemli bir değişimi temsil ediyorlar.</p>

    <p class="str"><strong>Evet ama, İzlenimcilikten tam yüzyıl sonra, yani günümüzde, tüm sanatlarda gözlenen genel bir eğilim var: O da kahramanı dünyaya indirmek – onu alıp yaşadığı yer olan yeraltına yerleştirmek.</strong></p>

    <p class="str">Tabii. 17. ve 18. yüzyıl, hatta 19. yüzyıl başlarında, sanatçıların resmetme lüksünü tadabildikleri Doğa’nın henüz yağmalanmamış dünyası, makineleşmedeki ilerlemeler –köprüler, demiryolları, kentsel gelişim vb– yüzünden yok olmak üzere. Dolayısıyla insanlığa, artık yitirilmiş olan büyük Doğa’dan arta kalan doğa kırıntılarıyla yetinmeyi öğretmek gerek. İşte İzlenimcilikte böyle öğretici bir çaba ve uygarlığa önderlik etme girişimi vardır.</p>

    <p class="str"><strong>İzlenimciler, önemini yitirmekte olanı abarttılar.</strong></p>

    <p class="str">Evet, daha doğrusu ellerinde avuçlarında kalan o küçücük alanı en yoğun biçimde kullanmaya çalıştılar. Genel anlamda, biçimle ilgili olarak İzlenimci devrimin en son sözü edilen karşıtlıkla doğrudan ilişkili olduğu konusunda anlaşıyoruz sanırım: Artık ustaların gözüyle görülen nesne olmayan, saf ve çıplak nesneye geri dönüş – ama esas sorunun bu olmadığını kavramaksızın. Nesne gösteriliyor mu, yeniden mi üretiliyor, ya da en azından sanatçının kafasında bu iki düşünceden hangisi var –çünkü nesne gerçekte, asla yeniden üretilemez– esas sorun bunu bilmektir. Diğer yandan Kübizm de aynı devrimi, bu kez ikinci farklılık temelinde sürdürür. Asıl tutkusu temsil etmenin yanı sıra göstermek olduğundan, sanatın anlamsal gerçeğini yeniden keşfetmiştir. İlk anda İzlenimciliğin çıkarsadığı sonuçları kullanmasına rağmen Kübist devrim, bu anlamda, İzlenimci devrimden çok daha derindir. Nesneyi aşarak anlamlamaya ulaşır. Yalnız Kübizmde, ilkel sanatlarla arasında bir özdeşlik kurmamızı engelleyen temel bir eksiklik her zaman vardır – Kübistlerin ilkel sanatlardan esinlenmeleri ve onlarla benzeşmeleri rastlantısal olmadığı ve ilkel sanatların her biçimden daha çok ve daha kolay Kübizmle yan yana varolabileceğini hissettiğimiz halde, bu böyledir.</p>

    <p class="str"><strong>Evet, örneğin İzlenimci sanatla yan yana varolamazlardı; Sisley’i, Afrika heykelciğinin yanına koyamazsınız. Bu düşünülemez bile.</strong></p>

    <p class="str">Çünkü Kübistler esinlerini ilkel sanattan alırlar, bir anlamda, böyle bir sanatın onlara öğretebileceği şeyi ve ondan alabilecekleri yardımı kavramışlardır. Yine de Kübizmin başa çıkamadığı temel bir güçlük vardır – buna biraz önce değindiniz. Sanatsal ürünün koşulları hâlâ bireyseldir ve Kübizm, sanat yapıtının kolektif işlevini kendi başına yaratamaz. Benim üç farklılık varsayımımı kabul edersek, geriye döndüğümüzde şunu görürüz: İzlenimcilik, üçüncü ve en yüzeysel farklılığın üstesinden gelmeyi başarmıştır, Kübizm ise aradaki ikinci farklılığın. Ama yine bir farklılık kalmıştır: O da estetik biçimler sorunundan başka, toplumda sanatın konumuyla ilgili olan en önemli ve derin farklılıktır. Bu noktaya yeterince eğilinmediğini ve aslında bunun oldukça yeni ve şaşırtıcı bir olayı açıklayabileceğini düşünüyorum – söylemek istediğim, aynı ressamın kullandığı “üslup”ların olağanüstü bolluğu ve Picasso’nun bütün eserlerinde örneklenebilen, üsluptaki köktenci değişim…</p>

    <p class="str"><strong>Günümüzde üslup değişimlerinin üç büyük isimle birlikte anılması giderek belirginleşiyor…</strong></p>

    <p class="str">Evet.</p>

    <p class="str"><strong>Kabaca, bu ressamlar Picasso, Masson ve Picabia; gerçekten bu ressamların üslupları sürekli değişmiştir.</strong></p>

    <p class="str">Fakat üslup değiştiren yalnızca ressamlar değil. Müzik dünyasıyla ilgili olarak da Stravinski ile Picasso arasında bir analojiden söz edebiliriz.</p>

    <p class="str"><strong>Evet.</strong></p>

    <p class="str">Stravinski’de de sürekli bir üslup değişimi görülür. Demek ki görüngü bir anlamda, sosyolojik ve bence sanatsal ürünün bireyselleşmesiyle doğrudan bağıntılı – ve onun doğal sonucu. Sanki Kübizm, sanatçı–izleyici (ve daha somut olarak, “etkin” bir izleyici olan alıcıyla sanatçı) çekişmesi ya da karşıtlığıyla başedemeyip, yalnızca bir tür akademizm yerine bir diğerini getirmiştir. İzlenimcilik öncesi akademizm, dilbilimcilerin deyişiyle, <em>gösterilenin akademizmiydi</em>: Sanatçının yeniden üretmeye çalıştığı nesneler –bir surat, çiçekler veya bir vazo– belli bir geleneğin ve alışılmışlığın bakışıyla görülmekteydi. Oysa çağdaş yaratıcıların çalışmalarının belli bir döneminde ortaya çıkan üslupların bolluğuyla birlikte, gösterilenin akademizmi ortadan kalktı ve yerini <em>gösterenin akademizmi</em> diye adlandırdığım bir tür akademizme terk etti. Bu, gerçekte dilin kendi akademizmidir; çünkü insanların bir sanatsal ifade biçimine eriştikten sonra herhangi bir yerde ve her yerde kullanageldikleri gösterge-sistemlerinin tümünü tüketme saplantısını, hem Stravinski, hem Picasso’da gözleriz. Dilin akademizmi, temanınkinin yerini alır; çünkü sanatsal üretimin koşullarının bireysel kalmasından ve dilin –başa dönüyorum– topluluğa ilişkin, dolayısıyla sağlam bir görüngü olmasından ötürü, ne olursa olsun doğru bir dilin oluşturulma olasılığı yoktur.</p>

    <p class="str"><strong>Evet, ama bunun bir bakıma, iletişim ve yayıncılığın ve biraz da çevirinin sağladığı kolaylıklar yüzünden olduğunu söyleyebiliriz. Ulaşımın gelişmesi, salt insanın seyahat edebilmesi değil, aynı zamanda bilgisini genişletebilmesi, okuma ve sanat yapıtlarının kopyalarını görme şansına sahip olması demektir. Bu bağlamda yazı kadar önemli bir olay daha vardır: Fotoğrafçılık.</strong></p>

    <p class="str">Kuşkusuz.</p>

    <p class="str"><strong>Bireyselleşmenin gelişmeye başladığı dönemden beri herhangi bir sanatçı gibi, Kübist ressam da kendinden önce yapılan her şeyi öğrenebiliyordu, şimdi de diğer dilleri öğrenebilir.</strong></p>

    <p class="str">Hayır, öğrenir… onları öğrenir diyemem, çünkü öğrenmeden çok bir yansılsama sorunu.</p>

    <p class="str"><strong>Ve nasıl işlediğini görme…</strong></p>

    <p class="str">…tümüyle yanıltıcı değişik bir görünüm verme sorunu, çünkü sürdürülmesi gereken tek şey, göstergenin dışsal benzerliğidir, artık mesaj yoktur – mesaj sözcüğünü metafizik anlamda değil, iletişim kuramındaki anlamında kullanıyorum.</p>

    <p class="str"><strong>Her ressam bir uzman olmuştur.</strong></p>

    <p class="str">Evet ama, bunun yeterli olduğunu sanmıyorum. İlkel denen toplumlardaki sanatçıları düşünün, onlar da dış dünyada olup bitenin farkındadırlar. Kendi dönemlerinden yirmi bin yıl önce veya kendilerinden yirmi bin mil ötede ne olduğunu tabii bilmezler, fakat en yakın komşularının –kendi sanatlarından, Mısır sanatının Gotik ya da Baroktan farklılığı denli farklı olabilen– sanatını bilirler. Fakat ona benzemek bir yana, onu reddetme, dıştalama tutumu içindedirler; çünkü ilkel toplumların sanatı dışsal öğelerden hemen ve kolayca etkilense, sanatın anlamsal işlevi, toplum içindeki rolü çözülüvereceğinden, (ilkel toplumlar), dillerini korumak konusunda çok duyarlıdırlar. Dolayısıyla görüyorsunuz, birtakım çağdaş sanatçı veya yaratıcılardaki üslup bolluğu, yabancı ifadelerin özümsenmesinden çok, sanat dilleriyle bir tür keyfi olarak oynamaktır aslında.</p>

    <p class="str"><strong>Kusura bakmayın ama geriye döneceğim. Bence her şeyden önce bunun, birkaç kişiye ve her sanat türünün en büyük isimlerine özgü bir olay olduğu vurgulanmalı. Üsluptaki değişmeler ancak Picasso veya Giacometti gibi büyük sanatçılarda açıkça gözlenir.</strong></p>

    <p class="str">Size katılıyorum, fakat günümüz resim sanatının karşı karşıya kaldığı iki <em>açmaz</em> –böyle denebilir herhalde– arasında temel bir fark göremiyorum: İlki Picasso’nun kendini içinde bulduğu ve onu birbiri ardınca farklı üsluplar kullanmaya zorlayan çıkmaz: Çünkü göstergelerin, bir gösterge-sisteminin biçimsel işlevinden öte bir şeyleri yoktur: Gerçekte ve sosyolojik olarak, söz konusu toplulukta iletişim aracı olarak işlemezler; ikincisi, gösterge-sistemi sayısını çoğaltmayan ve her biri kendi sistemini, bozmak ve tümden yok etmek için, dolayısıyla anlamlamanın olasılığını bile ortadan kaldırmak yoluyla onu ne tür olursa olsun bir anlamlama işlevinden soyarak, çözümlemeye uğraşan soyut ressamların deneyleri. Bence her ikisi de sanatsal etkinliğin çaresiz ve birbirini tümleyen biçimleri.</p>

    <p class="str"><strong>Fakat şaşırtıcı bir nokta var: Biraz önce söylediklerinize dönecek olursak, üç temel farklılık ortaya koymuştunuz değil mi?</strong></p>

    <p class="str">Evet.</p>

    <p class="str"><strong>Sonra da modern sanat –modern çağın değil, günümüzün sanatı– olayına değindiniz. İzlenimciliğin, modern sanatın karşılaştığı ilk güçlüğü, Kübizminse ikincisini çözümlediğini ifade ettiniz. Şimdi bir anlamda, İzlenimcilikte bir miktar Kübizmin zaten varolduğunu söyleyebilir miyiz?</strong></p>

    <p class="str">Evet.</p>

    <p class="str"><strong>Aynı biçimde Kübizmde de soyut sanat vardır. <em>A priori</em> olarak soyut sanatın üçüncü güçlüğü yenebileceği –eleştirel değerleri katmaksızın– düşünülemez mi? Kaldı ki sizce en ümitsiz <em>açmazda</em> olan, kesinlikle soyut sanat.</strong></p>

    <p class="str">Yo, soyut sanatın bunu başarabileceğini sanmıyorum, simetrik desenlerle çalışmanın çekiciliğine rağmen…</p>

    <p class="str"><strong>Yani bunu ummak abes olur.</strong></p>

    <p class="str">Evet.</p>

    <p class="str"><strong>Yalnız, bu durumda merak ettiğim, nasıl…</strong></p>

    <p class="str">Fark etmez ki, üç farklılık…</p>

    <p class="str"><strong>Tam da en umutlu olduğum anda…</strong></p>

    <p class="str">Evet?</p>

    <p class="str"><strong>Bana söylenen – hayır…</strong></p>

    <p class="str">Fakat bu noktada, saptamanıza karşı olarak, biraz önce sıraladığım üç karşıtlığa bir ayrım, hatta bir değerler ölçütü eklemek istiyorum. Çözülmüş son iki güçlük, Marksistlerin üstyapı diye adlandırdıkları alana, ilki –yani sanat yapıtının kolektif işlevi– ise altyapıya aittir. Saf biçimsel gelişme, ya da estetik yaratıya içsel olan devindirici güç, onu çözmeye yetmez. Bu karşıtlıkla karşılaştığımız noktada sanat –deyim yerindeyse– sosyolojik gerçekliğe boyun eğer ve varolanı değiştirme konusundaki güçsüzlüğünü gözler önüne serer. İşte bilincinde olduğum <em>açmaz,</em> böyle bir açmazdır.</p>

    <p class="str"><strong>Gözleminiz yalnızca resme ilişkin değil.</strong></p>

    <p class="str">Hayır, değil. Aynı biçimde müzik için de geçerli.</p>

    <p class="str"><strong>Peki yazında da böyle mi sizce?</strong></p>

    <p class="str">Şiirde evet, hatta romanda da… Niye böyle sınırladığımı bilmiyorum. Bana öyle geliyor ki, –benim dışımdaki insanların yaygın gözlemi olması bakımından, çarpıcı da geliyor– bir tür <em>açmaza</em> vardık ve her zaman dinlediğimiz tür müziği dilemekten, baktığımız tür resimlere bakmaktan ve hep bildiğimiz kalıplara göre yazılmış kitapları okumaktan yorulduğumuzun bilincine vardık. Tüm bunlar sağlıksız bir gerilime yol açtı; sağlıksız diyorum, çünkü kendinin bilincindedir ve yeni şeyler keşfetme azminden ve denemelerden kaynaklanmaktadır. Öte yandan bu tür belli başlı atılımlar –verimli olanları– insanların bilinçli ve sistemli olarak yeni biçimler bulmaya uğraştığı ve bence kesinlikle kriz durumunun göstergesi olan bugünkülerden çok daha geri bir bilinç düzeyinde gerçekleşir.</p>

    <p class="str"><strong>Eğer sizi doğru anladımsa bu kriz, tüm sanat biçimlerinin tamamen ortadan kalkmasına varabilecek kadar derin – ilk planda işe yaramazlıklarına işaret etmesi bakımından.</strong></p>

    <p class="str">Biliyorsunuz, tarafınızdan ikna edilerek terk etme yanılgısına düştüğüm etnolojik bakış açısından, etnolojik bir bakışla, bu hiç de o kadar korkunç ve sarsıcı değil. Her şeyden önce, sanat insan toplumlarında her zaman çok önemli bir rol oynamıştır diye bir şey yok; sanatsal açıdan çok zengin toplumlar da var, çok yoksul olanlar da…</p>

    <p class="str"><strong>Kuşkusuz öyle. Ayrıca söylediklerinizin doğru olduğunu gösteren ipuçları da var. Örneğin, tüm alanlardaki bütün yaratıcı sanatçıların, yaşamlarının ve yapıtlarının artık hiç çözülemeyecek mutlak bütünleşmesine erişmek için gösterdikleri azim bile yeter. Bu kesinlikle bir tür çaresizliğin göstergesidir. Artaud ister ki şiiri kendisi olsun; ressam resmin, müzisyen de sesin kendisi olmasını ister. Ancak bu yolla, gövde imge, gövde renk, gövde ses, gövde sözcük kopukluğundan kurtulunur.</strong></p>

    <p class="str">Evet ama, bence…</p>

    <p class="str"><strong>Renklerin, seslerin ve imgelerin ellerinden kaydığını hissettikleri için mi bu böyle?</strong></p>

    <p class="str">Temaların azalmaya başlaması yüzünden, sanatçıların her kestirmeye sapıverdiklerinin bir işareti olabilir bu.</p>

    <p class="str"><strong>Ama yine de bir sorun var… Tamam, bütün biçimler yok olmaya mahkûm ve sanatın kendisi de…</strong></p>

    <p class="str">Tabii, gelip geçici bir yokoluş bu. Durumu kendi yaşamımızın zaman ölçeğinde değerlendiriyoruz.</p>

    <p class="str"><strong>Evet, kabul. Fakat bu durumda da “Sanatın işlevi nedir?” diye soracağım. Sanatın günümüz toplumlarındaki işlevi, ilkel toplumlardaki işlevine bakarak çıkarsanabilir mi? Ve ardından, toplumumuzda tüm sanat biçimlerinin işe yaramaz oldukları ve artık, belki de Sanat biçimi olmayan bir şeyin ortaya çıkacağı sonucuna varılabilir mi? Yoksa sanatın zamanını doldurması, kimsenin farkına bile varmayacağı kadar doğal bir olay mı?</strong></p>

    <p class="str">Geleceği görme misyonunu üstlenemem ama biraz önce değinmekle birlikte es geçtiğimiz, bir anlamda soruyu genişletmemizi olanaklı kılabilecek bir noktaya dikkatinizi çekmek istiyorum. Her estetik yaratıda, sanatçının denetimindeki teknik araçlarla gerçek yaratma sürecinin direnmesi –ya da maddenin direnmesi diyelim– arasında bir tür uyuşmazlık olduğunu ve boyutları toplumdan topluma değişse de bu uyuşmazlığın hep varolduğunu, esas olarak da sanata anlamlama işlevi yüklediğini söylemiştim. Sanatçı modelin aynını üretemediğinde, göstermeye razı olur/ya da bunu bilinçli olarak seçer. Bir de şunu eklemek istiyorum: Sözünü ettiğim uyuşmazlık, salt sanatçının denetimindeki araçlardan kaynaklanmaz. Bu araçlar yetersiz olabilir; ilkel denen sanatlarda genellikle bu böyledir – ilkel sözcüğünün en genel anlamıyla tabii, yani hem İtalyan ilkellerini, hem de ilkel toplum sanatlarını kapsayacak biçimde. Öte yandan nesnelerin aşırı bolluğu diyebileceğim bir olay vardır ve bence bu, ilkel halkların sanat ve becerilerinin çok çarpıcı bir özelliğidir. Çünkü anlamlama işlevinin ortaya çıkması mutlaka teknik araçların yetersizliği yüzündendir, diyemeyiz. Becerilerini hayata geçirmede olağanüstü teknik ustalıklara ulaşmış, ilkel diye anılan topluluklar vardır; Kolomb öncesi Peru çömlekçiliğinin, bu sanatın en yetkin örnekleri arasında olduğunu, ayrıca o zamanın Peru dokumacılığının eşsizliğini biliyorsunuzdur. Ancak ilkel denen topluluklar arasında uyuşmazlık payını yeniden yaratan ve (ilkel) insanların yaşadığı dünyanın büyük oranda doğaüstü bir dünya olması gerçeğiyle açıklanabilecek, bir nesne bolluğu vardır. Doğaüstü olan, tanımsal olarak, temsil edilemez; çünkü ne modeli, ne de “tıpkı basımı” olabilir. Dolayısıyla model, temsilinden kâh fazla, kâh az ama hep uzaktadır ve sanatın gereklilikleri sanatçının denetimindeki araçları hep aşar. Bu bakımdan, bence günümüz toplumlarının gelişiminde sanatın geleceği açısından, nasıl demeli, endişe verici bir şey var: Bilimsel bilgi sayesinde nesneleri büyük oranda “indirgeme”yi başardık. Bilimsel araştırma yoluyla nesnenin doğasına ilişkin öğrenebileceklerimizin tümü, buna denk düşen bir estetik değer azalması ve yitmesini temsil ediyor, oysa ilkel halklar…</p>

    <p class="str"><strong>Çok doğru.</strong></p>

    <p class="str">Bilimsel bilgisi hiç olmayan veya çok az olan ilkel halklar…</p>

    <p class="str"><strong>Sanatçının etkinlik alanı daralıyor… Bu arada, sizinle tartışmak istediğim konulardan biri de buydu…</strong></p>

    <p class="str">Evet, aslında nesne çok daha önemli, nesneler güçlü, yoğun ve onlardan ayıkladığımız birçok şeyle dolu…</p>

    <p class="str"><strong>Sanatçının malzemesini azaltıp duruyorsunuz.</strong></p>

    <p class="str">“Siz” derken kimi kastediyorsunuz?</p>

    <p class="str"><strong>Bilim adamlarını! Buna hiç kuşkum yok, eminim. Fakat biraz önce –eğer terminolojinizi doğru kavradımsa– anlamlama işlevi, uyuşmazlığın varlığından kaynaklanır dediniz. Merak ettiğim şu: Anlamlama işlevinin şimdilerde sağlanamaması acaba bir olanaksızlık ve sanatçının eylem alanının daraltılması gerçeğinde yatan bir şey yüzünden mi? Onun eylem alanını kısıtlıyorsunuz; o da, kaçınılmaz olarak, varolmasının giderek nasıl olanaksızlaştığını keşfediyor. Sanatçının yaşadığı ve bence yirmi yıl önce sözü edilenden çok daha ciddi olan bu umutsuzluk, (sanatçının) toplumda meşru bir yeri, söyleyecek bir sözü, görecek bir şeyi olmadığını hissetmesinden kaynaklanıyor. Tiyatrodan bir örnek alalım; yaşayan en ünlü oyun yazarlarından olan Samuel Beckett tam da bu söylediklerinizi dile getirmiyor mu?</strong></p>

    <p class="str">Tiyatro tartışmasına giremem, çok özür dilerim ama tiyatroya alerjim var. Elimde değil, ne zaman tiyatroya gitsem, kulağımı döşemeye dayayıp beni hiç mi hiç ilgilendirmeyen bir konuşmaya kulak misafiri oluyormuşum gibi geliyor. Bu yüzden tiyatroyu kapsam dışı bırakalım olmaz mı?</p>

    <p class="str"><strong>Fakat bu sanatçının eylem alanını büsbütün daraltmak oluyor.</strong></p>

    <p class="str">Sorunun bir anlamda aynı olmasına, yani tiyatronun aşırı figüratif “tıpkı basım” yönüne rağmen –sahnede gidip gelen kadınlar ve erkekler gerçektirler, oysa benim sanattan istediğim, beni insan toplumundan kurtarıp bambaşka bir topluma götürmesi– sonuç olarak burada da anlamlama sorunuyla uğraşıyor bulacağız kendimizi.</p>

    <p class="str"><strong>Fakat tiyatro bir yana, sanatçının teması varlığının olanaksızlığı haline gelmedi mi?</strong></p>

    <p class="str">Evet, bence haklısınız.</p>

    <p class="str"><strong>Şiir bağlamında da böyle: Artaud bu tanıma uyuyor.</strong></p>

    <p class="str">Evet, modern sanat varolmayana yöneliyor – tema tümüyle yokolurken sanat yalnızca bir göstergeler sistemi olma yolunu tutuyor…</p>

    <p class="str"><strong>Evet, tema önemini yitirdi.</strong></p>

    <p class="str">Aynı kanıdayım. Yalnız, bu, çağdaş sanata içsel olan çelişkiyi büyütüp kızıştırıyor; çünkü gösterge-sistemi bir tek kişi tarafından yaratıldığından ve oldukça sık değiştirilmek zorunda olduğundan, salt bir göstergeler sistemiyle, “dildışı bir şey”le kalakalırız – ki bence bu soyut ressamların tipik bir özelliği…</p>

    <h2>Doğal Sanat ve Kültürel Sanat</h2>

    <p class="str"><strong>Claude Lévi-Strauss, ilkel toplumlar ve çağdaş Batı toplumlarının sanatlarının kıyaslamasını bitirmezden önce, konuşmaların birinde aktardığınız bir gözlemi hatırlatmak isterdim: Genelde sanatın işlevinden, ek bir gerçekliğin özenle yaratılmasının sanat yapıtının asıl anlamı olduğundan ve bir sanat yapıtını, bu anlam yoluyla tanıyabileceğimizden söz ediyorduk. Belki de cüretli bir laf ederek sanatçının işlevi gerçeği gizlemek midir diye sormuştum. Siz de bana hemen “gerçeği gizleme” deyiminin çok basit ve muğlak olduğunu ve herhangi bir karalamanın, eskizin ve genel olarak, herhangi bir etkinliğin –güzel olmasa bile– gerçekliğe yeni, canlı bir gerçeklik kattığını söylediniz. Ve “yine de Gerçeküstücülerin tavrının bu anlamda rahatsız edici olduğunu kabul etmeliyim” diye eklediniz. Bu konuyu biraz açar mısınız?</strong></p>

    <p class="str">Bu konuda, André Breton’la uzun bir yazışmamız olmuştu. Tamamen özgün olan bir şey, sırf özgün olduğu için, bir sanat yapıtı sayılabilir mi, yoksa başka şeyler de gerekir mi? Sanat yapıtı nesnenin eksiksiz bir yeniden üretimi değil, bir göstergesi olduğundan, nesnenin ilk algılanışında göze çarpmayan bir şeyi anlatır ve bu onun yapısıdır; çünkü sanat dilinin ayırt edici özelliği, gösterilenle gösterenin yapıları arasındaki çok derin benzeşimdir. Oysa bu anlamda eklemli dil, kendi seçtiği biçimde gösterebilir: Sözcükler ve bunların ilişkili olduğu nesneler arasında benzeşim yoktur ya da olduğunu düşünüyorsak, dil felsefesinin eski düşüncelerine geri dönmemiz gerekir, yani yarım seslilerin özellikle sıvı fazdaki fiziksel cisimlere uyduğu ve genellikle sert cisimler için kalın seslileri kullandığımız gibi düşüncelere.</p>

    <p class="str"><strong>Demek ki, Gerçeküstücülerin nesneyi nesneleştirmelerine ve bir sanat yapıtına dönüştürmelerine katılıyorsunuz, öyle mi? Yani, iskemle işlevinden koparılarak nesne durumuna getirilen iskemle, nesneyle sanat yapıtının birleşmesinin yetkin bir anlatımı oluyor.</strong></p>

    <p class="str">Evet, yeter ki sanat yapıtı, nesneyi gösterirken nesnenin yapısına ilişkin bir anlamlama yapısı yaratmayı başarabilsin.</p>

    <p class="str"><strong>O halde bu birleşme –tanımsal olarak– nesneleştirme tarafından içeriliyor.</strong></p>

    <p class="str">Sözünü ettiğim nesne yapısı ilk bakışta algılanabilir bir şey olmadığından, sonuç olarak bilgide ilerlemeyi sağlayan, sanat yapıtıdır.</p>

    <p class="str"><strong>Bu ilerleme nesneleştirme yoluyla mı başarılır? Hemen sonuç alınıyor olsa, işler çok kolay olurdu.</strong></p>

    <p class="str">Nesneleştirmeyle olmayabilir, ama olur da… Örneğin, Ingres gibi çok büyük ressamları ele alalım – bence Ingres’in gizemi, hem bir tıpkı-basım yanılsaması yaratıp (burada onun, ince desen ayrıntıları ve renk gölgeleriyle yeniden üretilmiş Keşmir şallarını hatırlamak yeter) hem de bu görünürdeki tıpkı-basımın algıdan öte hatta algı nesnesinin yapısını aşan bir anlamlamayı dışavurmasını sağlamasındadır…</p>

    <p class="str"><strong>Bence Gerçeküstücülerin, hem bu bağlamda, hem de plastik sanatlarda “hazır yapıt” diye adlandırdıkları şeyi tasarlamaları bağlamında çok büyük katkıları oldu. Örneğin, şu önümdeki mikrofonu alalım. Ben onu bir model olarak düşünebilirim, o bir “hazır yapıt”tır ve yapılmasının belli bir amacı vardır; fakat ben onun bir sanat yapıtı olmasına karar verebilirim.</strong></p>

    <p class="str">Gerçi bence “hazır yapıt”ın özelliği –yanılıyorsam düzeltin– kolay kolay, tek nesneye indirgenemez olmasında: Bir “hazır yapıt” yapmak için, en azından iki nesne olmalı.</p>

    <p class="str"><strong>Bir tek nesne yeterli olabilir; örneğin, Marcel Duchamp’ın kullandığı ünlü süzgeç…</strong></p>

    <p class="str">Bu örnek de yetersiz, çünkü o mahzendekiyle ya da dükkân dolabındakiyle aynı süzgeç değil.</p>

    <p class="str"><strong>Evet tabii, ben de bunu demek istiyorum.</strong></p>

    <p class="str">Peki. Onu, salondaki bir möblenin üstüne koyarsınız…</p>

    <p class="str"><strong>Amacım, onu tamamen yalıtmak.</strong></p>

    <p class="str">…ve o yerleştirildiği yeni konumda, yalnızca bir sanat yapıtı oluverir.</p>

    <p class="str"><strong>Yaklaşık olarak… Bir de öyle olması gerektiğine karar verdiğimiz için tabii.</strong></p>

    <p class="str">Doğru.</p>

    <p class="str"><strong>Ya da bana öyle geliyor ki, bu durumda tersi oluyor: Gösterileni, gösterenden ayırıyorum.</strong></p>

    <p class="str">Hayır.</p>

    <p class="str"><strong>İki yapıyı yan yana koymuyorum.</strong></p>

    <p class="str">Öyle yapıyorsunuz.</p>

    <p class="str"><strong>Bence, bir yapıyı diğerinden ayırıyorum.</strong></p>

    <p class="str">Hiç katılmıyorum. Kilerdeki süzgeç, belli bir gösterilenin gösterenidir, başka bir deyişle, şişeleri süzmek için kullanılan bir alettir. Onu salondaki şöminenin üstüne koyarsanız, çok doğal olarak, gösterilen ve gösteren ilişkisini koparmış olursunuz…</p>

    <p class="str"><strong>Çünkü çevresinde şişe yoktur artık.</strong></p>

    <p class="str">Böyle yaparak, anlamsal bir parçalanmaya neden oluyorsunuz.</p>

    <p class="str"><strong>Evet, ben de bunu diyorum.</strong></p>

    <p class="str">Fakat, anlamsal parçalanma, bir birleşmenin üretilmesine yardım eder; çünkü nesneyi diğer nesnelerin yanına koyduğunuzda, zaten sahip olduğu bazı yapısal özellikleri –uyum ya da denge özellikleri veya belki de gariplik ya da saldırganlık gibi– gün ışığına çıkarırsınız. Eğer bir balığın kemiksi iskeleti gibiyse özellikler, bu örtük özellikleri görünür kılarsınız.</p>

    <p class="str"><strong>Katılırım, fakat gösterenle gösterileni ayırarak.</strong></p>

    <p class="str">Ancak ayrılma, başka bir gösterenle başka bir gösterilen arasında umulmadık bir birleşmenin oluşmasına hizmet eder.</p>

    <p class="str"><strong>Bunu kabul etmeye hazırım, ama yine de onları ayırarak başladım.</strong></p>

    <p class="str">Eğer gösterişli bir anlatım kullanmama izin verirseniz; böylelikle gösteren ve gösterilen ilişkisinde farklı bir dengeye, nesnenin ilk durumunda olası olan ama açıkça ifade edilmeyen bir dengeye varıyorsunuz. Dolayısıyla bir anlamda, insan bilgisine bir şey katıyorsunuz, nesnenin içinde bulunduğu ilk koşullar bütününde algılanabilir olmayan örtük özellikleri keşfediyorsunuz. Ozanın yaptığı da budur işte; bir sözcük ya da ifadeyi alışılmadık bir biçimde kullanmak.</p>

    <p class="str"><strong>Tabii. Marcel Duchamp’ın bunu düşündüğünde, sınırsız olasılıklardan söz edip etmediğini merak ediyorum. Herhangi bir nesneyi nesneleştirmemi, onu bir “hazır yapıt” olarak düşünmemi kim engelleyebilir? Her şeyi abartarak bir sanat nesnesi işlevi kazandırmak: Bu, gerçeğe ulaşmanın yeni bir yolu değil mi?</strong></p>

    <p class="str">Ama şunu unutmamak gerek ki; herhangi bir biçimde kullanılan herhangi bir nesne olmaz. Çünkü nesneler, örtük özellikleri bakımından eşit ölçüde zengin değildirler; belli bağlamlardaki belli birtakım nesnelere gönderme yapıyoruz.</p>

    <p class="str"><strong>Acaba bunu, düşünülebilen herhangi bir bağlamdaki, herhangi bir nesneye kadar genelleyemez miyiz?</strong></p>

    <p class="str">Tabii, ben genellenebileceğine inanıyorum ve etnolog olarak değil de birey olarak, kişisel beğenim çerçevesinde, geleceğin resminin aşırı figüratif ve anektodal olabileceğini düşünüyorum. (Bir yandan bu tanımlar, Poussin’in “Funérailles de Phocion”u kadar yetkin eserlere de uymuyor değil.) Yani, her şeyden önce insanlar olarak bizi ilgilendiren tek dünya olan, nesnel dünyadan ne tamamen kaçan, ne de çağdaş insanın kendini içinde bulduğu ve bana gerek zihinsel gerek duyumsal olarak doyurucu gelmeyen bu dünyayla yetinen bir resim türü, en geleneksel resim türünün tüm tekniklerini kullanarak, çevrede yaşamakta olduğumdan daha yaşanası bir evreni yeniden yaratmaya çalışacaktır bence…</p>

    <p class="str"><strong>Aa, siz sanat yapıtını koruyorsunuz; oysa ben, eğer o yok olursa yerini gerçekliğin kendisine bırakacaktır diye düşünüyorum.</strong></p>

    <p class="str">Yani?</p>

    <p class="str"><strong>Son çözümlemede, sanatçının ortadan kalkmasıyla öğrenilecek şey belki de gerçekliğin kendisinin bir sanat yapıtı olduğu ve hiçbir nesnenin özel bir işlevi olmadığı ve özel bir bağlamda değerlendirilemeyeceğidir.</strong></p>

    <p class="str">Bu noktanın üstünde özellikle duruyorum, çünkü bence çok tehlikeli bir karışıklığın eşiğindeyiz: Her nesne özünde bir sanat yapıtı değildir, belli düzenlemeler, örüntüler ya da nesneler arası ilişkilerdir, sanat yapıtı olan. (Nesneler) bir dilin sözcükleri gibidirler; kendi başlarına anlamları çok belirsizdir, neredeyse bir anlamdan bile yoksundurlar ve ancak bulundukları bağlam içinde bir anlam kazanırlar. Örneğin “çiçek” ya da “taş” gibi sözcükler sınırsız sayıda belirsiz nesneye karşılık gelirler ve kesin anlamlarını cümle içinde alırlar. “Hazır yapıt”larda da anlamlı olan –onları bulanlar farkında olsun veya olmasınlar, ayrıca ben farkında olduklarına inanıyorum, çünkü Gerçeküstücüler her zaman güçlü kuramcılardı– her ne kadar kimileri tersini söylese de, tek başlarına nesneler değil, nesnelerle yapılan “cümleler”dir. “Hazır yapıt” nesneler bağlamında bir nesnedir ve bir uygarlık, kendi teknik ve maddi evreni içinde tümüyle tutsak olduğu en uç noktada…</p>

    <p class="str"><strong>Bunu bir sanat yapıtı olarak mı düşünürdü?</strong></p>

    <p class="str">…bunu sonunda birkaç farklı üslup içinde sınıflandırırdı – bu üsluplardan bir veya birkaç tanesi kullanıma yönelik ve bilimsel olurken diğerleri, gerekli olduğu için değil salt sanatsal nedenlerle oluşmuştur ve aralarındaki fark yalnızca öğelerin düzenlenmesinden kaynaklanır. Doğa Tarihi Müzesi’nin bir odasındaki deniz kabuğu, bir biblo koleksiyoncusununkiyle aynı değildir. Benzer biçimde, birtakım eğriler matematikçi için denklemler demek olurken, kimileri için acayip nesnelerdir.</p>

    <p class="str"><strong>Evet, heykeltıraşın durumunda olduğu gibi.</strong></p>

    <p class="str">Fakat…</p>

    <p class="str"><strong>Fakat acaba bir kesişme noktasına, iki gidişatın kesinkes birleştiği bir noktaya varılamaz mı?</strong></p>

    <p class="str">Sanmıyorum, bir kez ok yaydan fırladı mı –ki Batı uygarlığında bu gidişatı çok rahat gözlemleyebiliyoruz– onu, önceden tasarladığınız, öğelerin basit ve gerçeğe uygun bir yeniden dağılımıyla nitelenen bir noktada tutmak ve denetlemek olanaksız. Hep bölünme ve yeniden bütünleşmeye doğru bir gidiş var, kim bilir nereye kadar? Ancak sanatçının manzaranın karşısına geçip, onun az çok değişmiş ve yorumlanmış bir görüntüsünü elde etmesi yerine Çin resmindeki gibi süper-peyzajlar yapmaya koyulduğu ayrıntılı figüratif resimde; nesnenin temsiliyle –ki bu uç noktalara kayabilir– öğelerin özgür birleşimi düzeyinde işleyen temsili olmayan biçimin bir tür sentezinde, bugün varolan çelişkinin çözümünü bulabileceğimizi sanıyorum.</p>

    <p class="str"><strong>Peki ama, her birey için nesnenin temsil edilmesiyle edilmemesinin, gerçekle bağıntılı olarak, nasıl uyuşacağını bilmek isterdim.</strong></p>

    <p class="str">İnsanın kendini içinde hissettiği birtakım manzaralar vardır, birkaç örnek geliyor aklıma. Belki şaşıracaksınız, çünkü pek ünlü olmayan ressamlardan söz edeceğim – gariptir, bugün zevk alabildiğim yalnızca onların eserleri… Örneğin, şimdi Musée de la Marine’in büyük salonunda sergilenmekte olan ve her zaman devingen bulduğum ender resimler arasında yer alan, Joseph Vernet’nin 18. yüzyıl büyük Fransız liman resimlerini düşünün. Bu resimlerde yaşıyor gibi olurum; öyle ki, resmedilen görüntüler, benim için, gerçek yaşamdakilerden de gerçek olurlar. Bence onların değeri, o zamanın deniz-kara ilişkisini bize ulaştırabilmelerinde. Bu anlamda liman, jeoloji, coğrafya ve botanikle ilgili doğal ilişkileri bozmayıp, onları biçimlendiren ve böylece çok özel bir gerçeklik türü ve kolayca sığınabileceğimiz bir düş âlemi yaratan bir yerleşimdir.</p>

    <p class="str"><strong>Bu durumda her bakımdan haklı olduğunuzu kabul etmek zorundayım, benim çıkış noktamın yanlışlığını da.</strong></p>

    <p class="str">Ben aynı biçimde düşündüğümüze inanıyorum, ama resmin bu yöneliminin veya yeniden yöneliminin ulaşabileceği nokta konusunda anlaşamıyoruz. Ben resmin, günlük yaşamı betimleyen çok yalın bir anlatıma yönelebileceğini düşünüyorum.</p>

    <p class="str"><strong>Bense, sanatın tümüyle yokolup, gerçekliğin kendisinin, insan tarafından, bir sanat yapıtı olarak kabul edilmesi olasılığı üzerinde duruyorum.</strong></p>

    <p class="str">Oo, insan bundan çok çabuk bıkar; çünkü her şeyden önce, sözünü ettiğimiz birleşimler ve nesnelerin, örtük özelliklerini ortaya çıkaracak biçimde yeniden düzenlenmesi, gayet akla uygun ama sınırlı da; bir süre sonra tüm olasılıklar tüketilecektir ve bence bunun en iyi kanıtı, bu tür bir şeyin ilk kez olmuyor olmasındadır. “Hazır yapıt”a ilgi (yanılıyorsam düzeltin) anılarında, kıyı boyunca denizkabukları ve denizin biçimlendirdiği şeyleri toplayarak yürüyüşünü ve bunlardan nasıl esinlendiğini anlatan Benvenuto Cellini ile başladı.</p>

    <p class="str"><strong>Evet. Bu anlamda, tarihteki diğer dönemleri düşünebiliriz…</strong></p>

    <p class="str">Fransız Devrimi’ni izleyen yıllarda, bir şeyler toplamak çok moda olmuştu. İnsanlar maden ya da denizkabuğu gibi şeyler alırlar ve biblo yerine böyle şeyleri hediye olarak verirlerdi. Benzeri bir dönem yaşıyoruz yine.</p>

    <p class="str"><strong>Evet ama, “hazır yapıt” genellikle doğadan elde edilmiyor. Günümüzde doğal nesnelerden çok, yapılmış eşyalar kullanıyoruz.</strong></p>

    <p class="str">Evet öyle, ve yapılmış eşya…</p>

    <p class="str"><strong>Örneğin, demir filizi değil de, hurda demir yeğleniyor.</strong></p>

    <p class="str">Ancak böyle bakılırsa, doğa kültürden çok daha zengindir; hayvan, bitki veya madenlerin olağanüstü çeşitliliğine kıyasla, insan yapımı eşyalar çok kısırdırlar. “Hazır yapıt”ın özgün yanıysa, gerçek kaynağa dönmezden önce başvurulan son çareyi temsil etmesidir.</p>

    <p class="str"><strong>Fakat şimdi söylediğiniz “hazır yapıt” ile biraz öncekinin aynı olmadığını unutmamak gerek.</strong></p>

    <p class="str">Katılıyorum.</p>

    <p class="str"><strong>Kesinlikle aynı değiller. “Hazır yapıt”ın işlevinin genelleştirilmesi derken onu, insanların yaptıkları eşyalarla veya paslanma vb. hasarlar yüzünden değişmiş nesnelerle sınırlamayı hiç düşünmemiştim.</strong></p>

    <p class="str">Anlıyorum.</p>

    <p class="str"><strong>Benim düşündüğüm, doğada oluşabilecek herhangi bir şeydi.</strong></p>

    <p class="str">Fakat sonra bir de bakarız aynı noktaya dönmüşüz; çünkü insan, doğal sanat denebilecek şeyden bile kısa sürede bıkar ve kendi sanatını aramaya başlar.</p>

    <h2>Göstergeler Sistemi Olarak Sanat</h2>

    <p class="str"><strong>Claude Lévi-Strauss, daha önce sormuş olduğumla yakından ilişkili bir soru sormak istiyorum. Ne sosyoloğum ne de etnolog ama, doğru veya yanlış, bizimki gibi çağdaş toplumlarda topluluk içinde bir kopuş gözlemleyebiliyorum. Şunu demek istiyorum; görebildiğim kadarıyla, topluluğun bir kesimi enerjisini, kaba deyimiyle, ekonomik ilişkilere adarken, bir diğeri kültürün korunmasıyla ilgileniyor. Acaba benzeri bir görüngü sizin araştırdığınız toplumlarda da var mı diye merak ediyorum. Tabii bu soru bir başka soruyla iç içe geçiyor: Ekonomik etkinlik, kültürün ayrılmaz bir parçası mı, değil mi?</strong></p>

    <p class="str">Sanırım yine, etnologlar tarafından araştırılmış tüm toplumlar için geçerli olabilecek genel bir yanıt vermek güç olacak.</p>

    <p>Bence, kültürdeki o kendine özgü anlaşılması güç doğa, çok sayıda toplumda görülebilir. Yalnızca din adamları kastını ve büyücüler loncasını hatırlamak bile, söylemek istediğinize analojik bir şey bulmak için yeterli. Bizim toplumlarımızla ilgili olarak sözünü ettiğiniz kopuş, farklı etkinliklerin aynı bireylerce yürütülmemelerinden çok, bunlar arasında ilişki olmamasından kaynaklanıyor bence. Oysa, ilkel bir toplumda, büyücü-doktor uzman sayılabilir, ama bununla birlikte kapı komşumdur. Bitişiğimde yaşar, onu tanırım, ona her gün rastlarım ve din dışı birçok konuda ilişkimiz, alışverişimiz vardır. Kuşkusuz onun büyücü-doktor olduğu ve doğaüstü bilgilere sahip bir hazine olduğu her an hatırımdadır, ama ilişkimizi, Batı toplumlarındaki bir Renault işçisinin, müzisyen ya da ressamlarla asla bir arada olamayacağı gerçeğinde somutlaşan yabancılaşma belirlemez.</p>

    <p class="str"><strong>Yanıtınızı anlıyorum ve niçin bu örneği verdiğinizi de düşünebiliyorum. Ancak bu, benim sormak istediğim ama pekiyi ifade edemediğim sorumu tam karşılamıyor. Renault işçisi kategorisiyle, kendilerini ekonomiye adayan tüm insanları söylemek istiyordum. Bu insanlar ve diğerleri arasında görüyorum ben kopuşu.</strong></p>

    <p class="str">Bu biraz da, farklı işlerdeki insanların birbirleriyle karşılaşmalarını olanaksız kılan çağdaş toplumların büyüklüğüyle ilgili olamaz mı?</p>

    <p class="str"><strong>Evet. Bence birbirlerini tanısalar bile güvenmeyeceklerdir. Bu güvensizliğin, bilginin çeşitli alanlarında boyverdiğine inanıyorum – özellikle alanlarda diyorum ki, söylediklerim salt bilimsel bilgiye ilişkin sanılmasın. Şimdi söylediğim hem bilimsel bilgiyle hem de “sanatsal bilgi” ile ilintilidir. Kısacası, ister bilim adamı, ister sanatçı veya entelektüel olsun, kültürü koruyan, saklayan bireyin, Batı toplumunda genel anlamda bir çıkarı yoktur. Bu bir yana, ulusun –daha doğrusu topluluğun– geri kalan kısmı ona güven duymaz. Acaba ilkel toplumlarda da durum böyle mi?</strong></p>

    <p class="str">Bir kere tanımsal olarak, bizden tamamıyla uzak ve farklı toplumlarla bir koşutluk bulmak olanaksız. Biz zaten bu toplumlarla, farklılıkları gözardı edemeyeceğimizi ve diğer toplumlara bize benziyorlarmış gibi davranamayacağımızı bildiğimiz için ilgileniyoruz. Olanaksız olan bir şey istiyorsunuz, sorunuzdaki kavramlar neredeyse çelişiyor. Eğer bu toplumlarda Batı toplumlarında bulunan biçimler varolmuş olsaydı…</p>

    <p class="str"><strong>Batı toplumlarıyla aynı kategori içinde yer alırlardı.</strong></p>

    <p class="str">Aynen.</p>

    <p class="str"><strong>Anlıyorum. Sizce, toplumumuzda bireyler arasında ilişki olsaydı, söylediğim kopuş ortadan kalkar mıydı?</strong></p>

    <p class="str">Yo, herhangi bir biçimde kopuşun ortadan kalkacağını söylemiyorum çünkü –daha önce söylediklerimle çelişkili görünebilir– birkaç bin kişiden oluşan ve geçen gün otantik ilişkiler olarak adlandırdığım kişisel ilişkilerin olduğu çok küçük toplumlarda bile, bilgi edinme bağlamında değilse bile uzmanlaşma bağlamında bölünmeler vardır. Fakat mükemmel bir çömlekçi olan kadının, bunu olağanüstü güçlerle ilişkisine ve ona miras kalan ya da bağışlanan büyüsel güçlere borçlu olduğu düşünüldüğünden, bu iki şey arasında sınır yoktur.</p>

    <p class="str"><strong>Dolayısıyla, örneğin incelediğiniz toplumlarda, “sanat” olarak adlandırılan alanı düşünelim: Topluluk sanatı, herkes tarafından koşulsuz kabul edilmiştir.</strong></p>

    <p class="str">Kesinlikle. Sanat topluluk yaşamının içindedir. Sizin sezinlediğiniz –benim de mantıksal açıklamasının güçlüğü nedeniyle ifade etmekten kaçındığım– bu farkı şöyle dile getirebiliriz: İlkel toplumlarda bulunmayan veya çok ender olarak bulunan şey, (yine genel bir kural koymaktan kaçınıyorum) çağdaş sanatsal etkinlik kavramımızın temeli olan, yaratıcı izleyici –müzik söz konusuysa dinleyici– ayrımına dayalı ilişkidir.</p>

    <p>Sanatın işlevi aynı olmadığı için olsa gerek, ilkel toplumlarda bu ikilik bir istisnadır. Bu toplumlarda sanat yapıtlarının gösterge-rolü daha fazla önem kazanır; her durumda bu rol, bu toplumlarda sanata yüklenen sosyolojik işlevi anlatır.</p>

    <p class="str"><strong>Ve sanatın bir dil olduğu düşüncesi yoktur.</strong></p>

    <p class="str">Sanatın bir dil olduğu düşüncesi gerçek anlamda varolabilir. Yazıyla, yani dille bir sanat yapıtı arasında yer alan çeşitli hiyeroglif türlerini ve yapıtların özellikle simge açısından zenginliğini hatırlayalım her şeyden önce – tümü için değilse de, çoğu ilkel toplum için söyleyebilirim, örneğin Kuzey Amerikalı Kızılderililer’de ve her nesnenin, salt kullanıma yönelik olanın bile yalnızca onu yaratan değil, kullanan herkes tarafından anlaşılabilen bir simgeler yoğunlaşması olduğu Sudan, Kongo ve daha güney bölgelerdeki bazı Afrikalı topluluklarda olduğu gibi.</p>

    <p class="str"><strong>Evet. Bizim toplumumuzdaki durumdan oldukça farklı.</strong></p>

    <p class="str">Çok basit bir örnek alacak olursak, bazı Afrikalı topluluklarda, karı kocanın birlikte yemek yemesi âdetten değildir, yemek yerken konuşmak ise daha da alışılmamış bir şeydir; yiyeceğin tüketilmesi, bizim toplumumuzdaki dışkı kadar özel bir konudur. Bir kadın, kocasını herhangi bir konuda uyarmak istediğinde, işi kısa yoldan çözümlemek için, oymacıdan kendisine genellikle atasözlerinden oluşan –Afrikalı toplulukların çok atasözleri vardır– simgesel biçimlerle bezenmiş, çorba kâsesi kapağı gibi bir şey yapmasını ister. Sonuç olarak, adamın yemeğini yediği kap, tabağın kendisi, aynı zamanda adamın kendisi tarafından ya da öneri almak için çağrılan uzman yardımıyla çözülebilen bir mesajdır.</p>

    <p class="str"><strong>Evet, böylelikle bizim “sanat” ve “folklor” arasında yaptığımız ayrım söz konusu olmuyor.</strong></p>

    <p class="str">Gerçek şu ki, sanatsal yenilikler, çok daha hızlı, neredeyse hemen, topluluk kültürü içine alınıyorlar. Ne olursa olsun, fark, bir tür değil, nicelik farkı. Halk sanatının, kolektif bilinçaltının derinliklerinden doğduğuna ve kendini dışa vurduğu biçimlerinin çok eskilere dayandığına inanmaya yatkınızdır. Bazı durumlarda bu böyledir, ama her zaman değil. Özellikle Brötanya ve Bask’ta basit köylü eşyalarında hâlâ görülen, tekerlek ya da gül kabartması motiflerinin geçmişi çok eskilere dayanır, çünkü bunlara, Avrupa’nın hatta Afrika’nın çeşitli kıyı bölgelerinde de rastlanabilir. Diğer yandan, en popüler ninnilerimizin veya çocuk şiirlerimizin, tümü değilse bile çoğunun, nesilden nesile aktarılarak bize ulaştıkları çok uzun geçmişleri yoksa da; bunların kökleri, 18. yüzyıl Parisi’nde moda olup, ardından tüm topluma ve aristokratlardan, burjuvalardan en aşağı sınıflara doğru yayılan şarkılara dek iner. “Popüler sanat” tanımımızın ardında çok karmaşık bir şey yatar – aslında yüksek sınıflara ait olan ya da öyle olduğu düşünülen temaların bir yandan korumayı, diğer yandan da halka hitap edebilecek biçime sokmayı içeren, iki yönü vardır.</p>

    <p class="str"><strong>Hep aynı sonuca geliyoruz. Sanata ilişkin hiçbir şey, etnoloğun ilgisi dışında değildir.</strong></p>

    <p class="str">Etnoloğun sanatı gözardı etmesi, her durumda, olanaksızdır; çünkü her şeyden önce sanat, kültürün bir parçasıdır ve belki daha da önemlisi, etnologların özellikle incelediği bir görüngü türü olan, doğanın kültür tarafından yönlendirilmesinin en üst düzeyini oluşturur.</p>

    <p class="str"><strong>Bu böyleyken, sanatın her zaman dil olduğunu, bir dile eşit olduğunu söyleyebilir misiniz?</strong></p>

    <p class="str">Kuşkusuz. Ama herhangi bir dil değil. Belki de tüm estetik anlatımların ortak paydası olan zanaatçılıktan ve sanatçının sanatta kullandığı malzeme ve teknik süreçleri hiçbir zaman tam denetleyemediği gerçeğinden daha önce söz etmiştik. Denetleyebilseydi – ve bence bu, tam da görüngünün niçin evrensel olduğunu gösterir…</p>

    <p class="str"><strong>Denetleyebilseydi sanat olmazdı.</strong></p>

    <p class="str">Denetleyebilseydi, doğanın tam bir yansılamasını elde ederdi. Modelle sanat yapıtı aynı olurdu ve sonuç olarak sanatçı özgün bir kültürel nesne yaratmak yerine, doğayı yeniden üretiyor olurdu. Diğer yandan, böyle bir sorun yoksa, yani yapıtla esinlendiği kaynak arasında hiçbir ilişki yoksa, bir sanat yapıtıyla değil, dilbilimsel bir nesneyle uğraşıyoruz demektir. Dilin temel özelliği –Ferdinand de Saussure’ün üzerinde durarak belirttiği gibi– göstermeye çalıştığı şeylerle hiçbir maddi ilişkisi olmayan bir göstergeler sistemi olmasıdır. Bence böylelikle, her zaman dille nesne arasında yer alan bir anlamlama sistemi ya da anlamlama sistemleri bileşimi olarak sanat kavramına ulaşıyoruz.</p>

    <p class="str"><strong>Sanat eleştirmenlerinin, makalelerini yazarken sürekli “dil” sözcüğünü kullanmaları dikkate değerdir. Tam sizin kullandığınız anlamda değil ama; sanat eleştirmenleri etnolog olmadıkları için, böylesi doğal. Ama insan “dil” sözcüğünün anlamsızlaştığını hissediyor.</strong></p>

    <p class="str">Evet, “dil” terimi ya da dilbilimsel terimler, çoğunlukla yanlış kullanılıyor. Bence, sanat eleştirmenleri veya sanatçılar “dil” derken, sanatçının kendini izleyiciye ya da dinleyiciye yönelttiğini ima ederek “mesaj” anlamında bir şeyi söylemek istiyor olabilirler. Bu ilişki…</p>

    <p class="str"><strong>Evet, gerçekten “mesaj” kelimesinden kaçınmak için “dil”i kullanıyorlar.</strong></p>

    <p class="str">Evet, çünkü “mesaj” mistik bir anlam kazanabilir – ne var ki, “mesaj” terimi iletişim uzmanlarınca doğru ve nesnel biçimde kullanıldığı için yanlış bir yaklaşım bu.</p>

    <p class="str"><strong>Sanatçı için, Mesihi çağrıştıran renkleri vardır, bu da sanatçıların ona neden kuşkuyla yaklaştığını açıklar.</strong></p>

    <p class="str">Oldukça. “Dil” teriminin kullanımı, tehlikeli olmasa da –tüm sanatın dil olduğunu biraz önce onayladığımız için– en azından yanlış; olgusal olarak böyle bir şey olmadığı halde, bir dil ya da bir mesaja ulaşma amacı barındırıyor gibi geliyor bana. Tüm sanatın dil olabilmesine rağmen, bilinçli düşünce düzeyinde bu kesinlikle böyle değildir; sanatçının denetimindeki tüm araçlar, çok sayıda göstergelerdir ve sanat yapıtının işlevi bir nesneyi göstermek, nesneyle anlam ileten bir ilişki kurmaktır, demek istiyorum.</p>

    <p class="str"><strong>Bu saptama üzerine, sizden, sanat ve anlamlama ilişkisini tanımlamanızı ve sanatla –terimin dilbilimsel anlamıyla– dil arasındaki ayrımı koymanızı isteyeceğim.</strong></p>

    <p class="str">Biraz önce kabaca çizdiğim ayrıma dönmeliyim – yani eklemli dil, gösterdiği nesnelerle, algılanabilir hiçbir ilişkisi olmayan rasgele göstergelerden oluşan bir sistemdir; oysa sanatta, nesneyle gösterge arasında algılanabilir bir ilişki vardır.</p>

    <p class="str"><strong>Aynı savları şiir için ileri sürer misiniz? Bence, sözcükler kullandığı için dilbilimsel alanda işlev görmesine rağmen, şiir, dilbilim alanının dışında da anlam taşıdığı iddiasında bulunabilir.</strong></p>

    <p class="str">Haklısınız, şiirle ilgili olarak, tanımımızın esas anlamını değilse de, üslubunu biraz değiştirmeliyiz. Sanat, dille nesne arasında bulunur demiştim, şimdi de, en genel anlamda, şiir, dille sanat arasında bulunur diyeceğim. Ozanın dille ilişkisi, ressamın nesneyle ilişkisiyle aynıdır. Dil, onun hammaddesidir ve bu onun, göstermek için yola çıktığı hammaddedir – tam olarak, konuşmada iletmeye çalıştığımız düşünceler ya da kavramlar değil de, konuşmanın bölümlerinden veya parçalarından oluşmuş daha bütünlüklü dilbilimsel nesneler.</p>

    <p class="str"><strong>Ne yaptığı konusunda yanlış yönlendirilmiş bile olsa, ozan, sözcüklerin kavramsal kullanımının, ikincil ve daha değersiz bir kullanım olduğuna inanır.</strong></p>

    <p class="str">İyice abartılmış bir benzetme yapacak olursam, ozan dille ilişkisinde, hafif atomlardan daha ağırlarını yapmaya uğraşan bir mühendis gibi davranır. Ozanın yarattığı dilbilimsel nesneler, düzyazıda kullanılanlardan daha yoğundur; dilbilimsel ifadeye yeni boyutlar katar ve geleneksel şiir biçimlerinde, uyak, ölçü ve tüm diğer şiir yazma tekniği kurallarına olan gereksinim açıkça görülür. Ya da ozan, Rimbaud’nun yaptığı gibi parçalanma tekniğini uygulayabilir. Böylece şiir çelişen iki yasa arasında kalır. Dilbilimsel bütünleşmeyle, anlamsal parçalanma arasında.</p>

    <p class="str"><strong>İkisi aynı anda yürürlüktedir, değil mi?</strong></p>

    <p class="str">Evet, çözülmez biçimde bağlıdırlar birbirlerine ama her ikisinde de dil nesne olarak ele alınır ve bu nesne başka anlamlar eklenecek ya da çıkarılacak biçimde uyarlanır.</p>

    <p class="str"><strong>Evet ama, tüm sanatçılar gibi ozanın da –savın en çok ozanın durumunda açık olmasına rağmen– anlamlama ve dil alanlarının dışında, gösterdiğini savunması paradoksuyla… Ozan için sözcük, dilden tümüyle kopmak ve göstermeyi bir yana bırakıp daha çok şey anlatmak için, dili kullanmasını sağlayan bir şeydir – ve bu, mantıksal olarak, hiçbir şey göstermez, ya da ben böyle anlıyorum.</strong></p>

    <p class="str">Hayır. Ya da tamamen, kullandığınız sözcüklere yüklediğiniz anlama bağlı. Plastik sanatlarda, şiirde veya müzikte olsun, eğer herhangi bir sanatsal ifadenin bir dil ama gerçek anlamda eklemli olmayan bir dil –aslında resim ya da müzikte hiç böyle olmadığı halde, şiirde eklemli dilin kullanımı oldukça farklıdır– yaratmayı amaçladığını söylemek istiyorsanız, bence kesinlikle haklısınız. Yok eğer, sanatçı için, herhangi olası veya düşünülebilen bir dilin dışında, anlamlamanın varolabileceğini ileri sürerseniz, bu kavram kargaşasıdır derim.</p>

    <p class="str"><strong>Kavramların çeliştiğinin farkındayım. Ayrıca, sanatçı ya da başka birisi adına konuştuğumu da söylemiyordum. Ressam olsun, ozan olsun sanatçıların açıklamalarında, böyle bir niyet bildirimi gördüğümü sanıyorum. Müzisyenlerle ilgili olarak, durum farklı olabilir. Kendini ifade edişi ressam ya da ozanınkine benzeyen bir müzisyenle hiç karşılaşmadım. Müzisyenin terminolojisi farklıdır, iddiaları da farklı görünmektedir.</strong></p>

    <p class="str">Evet. Ama bir ayrım yapmalıyız. Sanatçıya birtakım psikolojik ve öznel tavırlar yakıştırabiliriz, fakat yine de, önemli olan ne düşündüğü değil, ne yaptığıdır. Böyle olmasaydı, şiir yazmasına, müzik veya resim yapmasına gerek olmazdı. Yalnızca kitap yazardı.</p>

    <p class="str"><strong>Tabii ki.</strong></p>

    <p class="str">Dolayısıyla, kişisel olarak tanıdığınız sanatçıların, isteklerini, iddialarını gerek mantıksal, gerek felsefi olarak kabul edilemez bir tarzda dile getirdiklerini fark ederseniz, ben, bu önemsizdir, derim…</p>

    <p class="str"><strong>Onların açıklamalarını abarttığımı kabul ediyorum. Hiçbir zaman sanatçıların kendilerini böyle belirgin, paradoksu böyle açıklıkla ifade ettiklerini duymadım. Fakat söylediklerini geliştirdiğimde, hep bu çelişkiye vardığımı fark ettim.</strong></p>

    <p class="str">Önemli olan, ne yaptıklarını sandıkları değil, ne yaptıklarıdır.</p>

    <p class="str"><strong>Tabii.</strong></p>

    <p class="str">Kendilerine yakıştırdıkları öznel nedenlerse, daha da önemsizdir. Pek çok durumda, her tür yaratı veya keşifte, yaratıcının veya kâşifin, onu kafasında ilk tasarlayışıyla ya da kendisine ilk ifade edişiyle, gerçekte elde ettiği sonuç, birbirinden çok farklıdır.</p>

    <p class="str"><strong>Evet, bence de sanatçı kendini, çözümleme sınırlarının ötesinde bir alan ya da bölgeye erişme isteği barındıran terimlerde ifade eder. Niceliksel terimlerle ölçülemeyecek ve çözümleme konusu olamayacak bir şey yaptığını düşündüğü için, sanatçının gözünde sanatı, bilgiden ayrılır. Ve sanırım, bu onun en güçlü dürtüsüdür.</strong></p>

    <p class="str">Böyle düşünüp düşünmemesi, psikolog hatta özel olarak estetik yaratıyla ilgilenen psikolog dışında, kimse için önemli değildir. Asıl soru şudur: Gerçekte ne yapıyor? Bilmeden ya da istemeden, dili bütünleyen veya tüm diğer gösterge-sistemleriyle birlikte varolabilen bir göstergeler sistemiyle mi çalışıyor, yoksa –ve bu bana çok daha tehlikeli görünüyor– aslında sahte bir kodla çalıştığı halde, bize “yeni bir göstergeler sistemiyle, yeni bir kodla çalışıyorum” mu diyor? Bunun, soyut ya da soyut denen resme bakarken genellikle edindiğim izlenim olduğunu itiraf etmeliyim, çünkü onunla ilgili olarak, biraz önce dille sanat arasında koyduğum ayrımı unutabiliriz: Soyut resim, bir göstergeler sistemi, nesneyle özellikle rasgele ilişkisi olan bir sistem sunabilir. Fakat bize kabul ettirilen dil, ister istemez estetik tonu olan bir dil midir, yoksa, makiniste “yol açık”, “yol kapalı”, “diğer yönden bir tren geliyor”, “geçişten önce yavaşla” gibi şeyler ifade edebilen, değişik renkli, dört köşe, yuvarlak demiryolu işaretlerine benzer, herhangi bir göstergeler sistemi midir? Ama rasgele bir gösterge-sistemi olduğu için…</p>

    <p class="str"><strong>Böyle olduğu kesin mi?</strong></p>

    <p class="str">Ne demek istiyorsunuz?</p>

    <p class="str"><strong>Bu gösterge-sistemlerinin rasgele olduğu kesin değil: Yeşilin “geç”, kırmızının “dur” anlamında kullanılması rastlantı olmayabilir.</strong></p>

    <p class="str">Beni kendimle çelişmeye zorluyorsunuz, çünkü bir kere, bunun gibi sistemlerin tamamen rasgele olmadığını ileri sürdüm. Yolun kapalı olduğunu yeşille, açık olduğunu kırmızıyla göstermek olanaksız olduğu için değil, eğer olursa, değiştirme…</p>

    <p class="str"><strong>Mutlak bir değiştirme olmayacağından.</strong></p>

    <p class="str">Mutlak bir değiştirme olmayacağından: Kırmızı, kırmızı olmaya, yani tümüyle rasgele olmayan birtakım tepki türlerine bağlı, fiziksel ve fizyolojik bir uyarı kaynağı olmaya devam edeceğinden.</p>

    <p class="str"><strong>Yine de “dur” demek için kırmızıyı seçmek paradoks gibi geliyor bana.</strong></p>

    <p class="str">Evet, belki de gerçekte…</p>

    <p class="str"><strong>Daha çok geçmeye karşı bir uyarı.</strong></p>

    <p class="str">Isı ya da iletişim göstergesi olarak kırmızıyı, soğuk ve hatta zehirli bir simge olarak da yeşili kullanabilirdik.</p>

    <p class="str"><strong>Demek ki, burada derin, temelli bir anlam keşfedilebiliyor.</strong></p>

    <p class="str">Fakat, bu derin anlam, çok zayıf değil mi? Kullandığımız rasgele görünümlü belirtke sistemleri, kuramda göründükleri gibi tamamen rasgele değiller kuşkusuz. Ama, büyük oranda böyledir; geleneksel veya Kübist ressamlar ya da müzisyenlerin kullandığı gösterge ve simgelerden çok daha rasgeledirler.</p>

    <h2>Kodun Gerekleri</h2>

    <p class="str"><strong>Biraz önce diyordunuz ki, soyut ressam nesneden kopuk olduğunu iddia eder. Evet bu doğru, fakat kuşkusuz doğadan kopuk olduğunu iddia etmez. Tersine doğaya yakın kaldığını ve tam da nesneden kopuşunun ona, daha anlamlı bir anlatım sağladığını savunur. Nesne bir engel olduğu, bir betimleme yapılması zorunluluğunu ve hemen senteze gitmenin olanaksızlığını temsil ettiği için, soyut ressam şöyle der: “Tek nesne ve onun yeniden yaratımıyla kısıtlanmaktansa, soyut resmim sayesinde daha çabuk ve daha “bütün” bir senteze ulaşabiliyorum – tabii eğer “bütün” sözcüğü “sentez”le bağlaştırılabilirse.”</strong></p>

    <p class="str">Fakat soyut resme karşı tavrımın…</p>

    <p class="str"><strong>A, tavrınızı anlıyorum ve şunu yapmaya çalışıyorum…</strong></p>

    <p class="str">…tamamen olumsuz olduğunu düşünmenizi istemem. Soyut resmi bazen çok çekici ve büyüleyici buluyorum, gerek biçim gerek renk açısından son derece cazip örnekleri var. Yine de bir soyut resme baktığımda, duvarıma asıp asmamaya ya da bir odun, bir maden parçasından da aynı zevki alıp almayacağıma bir türlü karar veremiyorum. Acaba, diyorum, bir akik parçası veya bir bakır plakası daha ince bir düzenlilik, hayalimi zenginleştirecek ve zihnimi devindirecek daha parlak ve canlı renkler sunmaz mı bana? Başka bir deyişle, soyut resmi nesnelerin çekiciliğiyle aynı kategori içinde değerlendirmekle birlikte sorguladığım onun çekiciliği değil, anlamı…</p>

    <p class="str"><strong>Biraz daha açar mısınız?</strong></p>

    <p class="str">Daha doğrusu gösterge niteliği –çünkü anlamlı olan budur– ressamın niyeti ve yapıldığı dönemle kazandığı anlam…</p>

    <p class="str"><strong>Evet hatta şunu bile söyleyebilirim, insan soyut ressam ya da herhangi bir ressamla beraberken… Ressam mutlaka tuvali boyayan kişi demek olmadığına göre…</strong></p>

    <p class="str">Evet fakat isimlerden söz etmeyelim, tartışmaya yol açabilir.</p>

    <p class="str"><strong>Söyleyebileceğim yalnızca birkaç isim var. Örneğin Soulages ile Hartung bunlar arasında… Soulages ya da Hartung’un bir resmine baktığımda o insanı tümüyle –politik düşüncelerine varana kadar– tanıdığım duygusuna kapılıyorum. En uç noktaları düşünüyorum: Bir İlkelin eserinden, onun topluma bakışını çıkarabilmem veya çıkarmayı düşünmem gibi.</strong></p>

    <p class="str">Ama benim son derece olanaklı gördüğüm buna benzer durumlarda, bu duygunun gerçek olduğunu göz önünde bulundurmuyor musunuz, çünkü…</p>

    <p class="str"><strong>Sanırım soyut resimde gösterge olmayan, yalnızca süsleme olarak tasarlanmış noktaların oluşturduğu kısım kolayca ayırt edilebilir. Ara sıra kimi resimlerde başka bir kategoriyi yakalayıveririz; orada insanın kendisi belirginleşir. Örneğin, Mathieu’nün bir resmine baktığımda, ondaki insanı keşfedemem, yani Mathieu’ye ilişkin bir şey öğrenemem. Ama Soulages’ın nasıl bir insan olduğunu hemen anlarım. Birinde, resim insanın şiirsel bir ifadesi olurken, diğerinde böyle bir noktaya hiç varılmaz (tabii sanatçının bilinçli olarak bundan kaçınabileceğini kabul ediyorum.)</strong></p>

    <p class="str">Evet fakat ressamın, her ne kadar yöntemine sadık kaldığına inanıyorsa da, aslında ona ihanet ettiğini, böylece deyim yerindeyse kendine rağmen, yeniden ve el altından nesneyle ilişki, anlamlama ilişkisi kurduğunu düşünmüyor musunuz?</p>

    <p class="str"><strong>Bunun pekâlâ olabileceğini düşünüyorum düşünmesine de, buna ikna olmuş değilim.</strong></p>

    <p class="str">Müzikten örnek vermek istiyorum. Orada da çok benzer ama tartışılması daha kolay bir durum gözlüyorum, çünkü benim anladığım –gerçi siz bu konuları benden daha iyi biliyorsunuz– soyut ressamlar bir sistem, gelişmiş bir kod sunabilmiş değiller. Bence her ressam kendi koduyla bir çözüm yolu bulmaya, bir resmi bitirip öbürüne başlayınca da onu yeniden tanımlamaya çalışıyor. Oysa seri müzik, geleneksel müzik biçimi yerine yeni bir biçim getirmeyi hedefleyen, bilinçli ve sistemli bir çaba olarak çıkıyor karşımıza.</p>

    <p class="str"><strong>Fakat geleneksel biçimden tamamen uzakta değil.</strong></p>

    <p class="str">Bence yalnızca prozodi olarak işleyen bir biçim bu. Kuralları dilbilimsel değil şiirsel, çünkü dilbilimsel kuralların temel özelliği, yani kendi başlarına rasgele olan sesler aracılığıyla farklı anlamları dışa vurmayı olanaklı kılan özelliği, bu seslerin bir ikili karşıtlıklar sisteminin parçası olmasıdır; bu olay çeşitli anlamları ayırt etmemizi sağlayan eklemsel değerler içinde mantıksal bir hiyerarşinin kurulması biçiminde de ifade edilebilir.</p>

    <p>Şimdi nasıl olup da, seri kodun böyle bir hiyerarşik sistemi sürdürebildiğini veya yeniden keşfedebildiğini aklım almıyor. Karşıtlıklar düşüncesi aynen kalır; ancak notalar bir sistem içinde eklemlenmemiştir. Bu anlamda, kod anlamsal olmaktan çok dışavurumsal bir şey görünümündedir. Böyle olmakla birlikte, seri olmaktan çok dodekafonik olan <em>Wozzeck</em> türünden bir eseri dinlediğimizde, dinlediğimiz müziğin hiç de rahatsız edici olmadığını hissederiz. Fakat bu; müzisyenin tüm niyetlerine rağmen ve neler olup bittiğini kavramasına pek fırsat kalmadan, ifadesini bir notalar hiyerarşisinde bulan ve işlevlerini sansible, gamın ilk notası ve dominant notası diye belirleyen geleneksel müziğin anlamsal yapısının, burada da boyvermiş olmasından ötürü değil mi?</p>

    <p class="str"><strong>Buna göre <em>musique concrète</em>’i nasıl değerlendiriyorsunuz?</strong></p>

    <p class="str">Bence <em>musique concrète</em> daha önce sözünü ettiğimiz soyut resme benziyor, her ikisi de ressamın ya da bestecinin, herhangi bir anlamsal kuraldan bağımsız kişisel beğenisine göre oluşturduğu bir öğeler birleşimidir. Bunda kazara bir tür anlam doğabilir; tıpkı doğadaki bir nesnede, bir çakıl taşında veya bükülüp eğrilmiş bir kabukta bir anlam buluvermemiz ve bir çiçeği veya bir hayvanı ayırt edebilmemiz gibi. (Fakat “bir anlam” derken, belirli bir şeye benzemeyi kastetmiyorum, bir şekilde bir kök ejderhaya benzeyebilir…)</p>

    <p class="str"><strong>Elbette.</strong></p>

    <p class="str">Bu basitçe, nesneyi yapı olarak şöyle bir görmemiz ve nesnedeki yapıyı tanımanın bizde estetik bir duyum uyandırmasıdır – ki bu tamamen rastlantısaldır. Ayrıca sanatçının bilinçli hedefinden bağımsız olarak ve böyle bir şey için uğraşmasına gerek kalmadan oluşabilir.</p>

    <p class="str"><strong><em>Musique concrète</em> bestecilerinin bunu kabul edeceklerini pek sanmıyorum.</strong></p>

    <p class="str">Eminim etmezler.</p>

    <p class="str"><strong>Fakat bir kesim dinleyici de bunları yadsıyacaktır. <em>Musique concrète</em> türünde bir parça dinleyebilir ve ondan etkilenebilirim. Hatta onu dinleyip, uzamda biçimlendirebilirim bile. Kendini Beethoven’in bir senfonisinden oldukça farklı bir yolla duyurur. Bence kendini uzama çok daha doğaçtan yansıtır. Örneğin Philipot’nun müziğini dinlediğimde, uzamda Beethoven ya da Mozart’ın müziğiyle hiç de aynı anlamı taşımaz.</strong></p>

    <p class="str">Sanatı tehdit eden tehlikenin bence iki yönü var: İlki dil yerine, sahte dilin, bir dil karikatürünün, bir aldatmacanın, dilde anlamlamayı başaramayan bir tür çocuk oyununun ortaya çıkması, ikincisiyse kullandığı malzeme dışında, eklemli dile benzeyen tüm bir dil oluşturabilmesi ve bu durumda hiç kuşkusuz anlamlayabilmesi, fakat gerçek estetik bir duyumu beraberinde getirememesidir.</p>

    <p>Son sözlerinizde bana çarpıcı gelen şu oldu: <em>Musique concrète</em> ile Beethoven ya da herhangi bir klasik veya romantik bestecinin müziği arasında ayrım yaparak, dinleyene aynı deneyimi yaşatmadıklarını, birinde algılananın uzamda düzenlendiğini, biçimlendiğini söylemiştiniz. Algılananın uzamda biçimlenmesi olayından hiç kuşkum yok da, acaba bu estetik bir duyuma varır mı?</p>

    <p class="str"><strong>Eğer algıladığım biçim, bende zaten varolan özelliklerle buluşabilirse, evet. Philipot’nun müziğini dinlediğimde, çok tuhaftır, sanki bana özgü olan algı biçimlerini yeniden keşfederim ve sanki besteci bana algı yetimin nasıl çalıştığını anlatmaktadır.</strong></p>

    <p class="str">O halde, estetik deneyimin koşulları yerine getirilmiştir, çünkü bence estetik duyum dediğimiz şey, anlam iletmeyen bir nesne gösteren rolüne oturtulduğunda gösterdiğimiz tepki biçimiyle bağıntılıdır – daha doğrusu onun ta kendisidir. Aslında bu konu ilk olarak çok zaman önce Boileau’nun “sanat yansıladığında, ne iblis ne iğrenç bir canavar kalır…” demesiyle gündeme gelmişti. Gerçi Boileau’nun örneği yetersizdi ama estetik sunu veya düzenlemenin gerçek işlevi, işlenmemişken bu tarz ve biçimde olmayan bir şeye, anlamlılık katında hayat vermektir.</p>

    <p class="str"><strong>Sizce sanatçı dile el atan bir kişi mi?</strong></p>

    <p class="str">Dildeki nesnelere “el atan”, deyim yerindeyse can katan kişidir o. Kendini bir nesneyle karşı karşıya bulur ve sanatçının nesneye bakmasıyla, nesnenin doğal özünü kültürel bir niteliğe dönüştüren bir ayıklama ve ilerleme süreci başlar. Biraz önce söylediğim gibi antropoloğu ilgilendiren tipik görüngünün, yani doğa kültür ilişkisi ve birinden diğerine geçişin, özellikle sanatta çok güzel somutlanması tam da bu anlamdadır.</p>

    <p class="str"><strong>Evet, aslında sizin tanımladığınız, sanatçının kendisinin sürece bakışı değil. Tersine, sanatçı çoğu durumda gösterenden başlayıp geriye veya ters yönde ilerlediğini düşünür.</strong></p>

    <p><strong>Sanatçıya kalırsa, kültürden kopup doğaya yaklaşmaktadır. Yaptığı budur demiyorum, yapmaya çalıştığı budur. Sanat alanında kültür dediğimiz şey, kültürü terk edip doğaya geri dönmeye çabalayan kişilerin yarattığı bir şeydir. Bu yönde ilerlemek, ozanın niyetidir – yineliyorum niyetidir. Belki de gerçekte tuttuğu yol, onur kırıcı biçimde yazına doğrudur.</strong></p>

    <p class="str">Bir nesnenin gösterge sınıflamasında düzenlenmesi –eğer başarılıysa– hem gösterge hem de nesnede ortak olan ve nesnede genellikle örtük olan, ama nesnenin plastik ya da şiirsel temsiliyle birdenbire gün ışığına çıkan ve üstelik farklı türlerde tüm nesnelere geçişi olanaklı kılan bir yapıyı ortaya çıkardığı oranda, bu iki şey birbiriyle çelişmez. Sonuç olarak size katılıyorum. Gidişatın iki yönü vardır: Doğanın kültüre, yani nesnenin göstergeye ve dile doğru ilerlemesi; bir ikincisiyse, dilbilimsel ifade yoluyla nesnenin, aslında gizli olan ve insan zihninin çalışması ve yapısıyla son derece benzeşen özelliklerini keşfetmemizi veya algılamamızı olanaklı kılan gidişattır.</p>

    <p class="str"><strong>Bence ikinci gerçekleşebilmişse, ancak o zaman, sanata ulaşıldığını söyleyebiliriz.</strong></p>

    <p class="str">Kuşkusuz.</p>

    <p class="str"><strong>Bu olmadan sanatta başarı diye bir şey olamaz. Acaba soyut resmi sanatsal bir ifade olarak düşünme konusundaki isteksizliğiniz bu yüzden mi?</strong></p>

    <p class="str">Son derece öznel bir yanıt verebilirim. Şu tartışmada, ikimizin yazık ki aynı nesilden olmadığımızı ve benim, sizin alışkın olduğunuz biçimlerden oldukça farklı modeller temelinde bakmayı ve hissetmeyi öğrendiğimi bir an bile unutmuşsam, kötü bir etnoloğum demektir. Soyut resme duyduğum, antipati demeyeceğim de, kayıtsızlığın mantıksal bir savunmasını geliştirmeye çalışırken, akla dayalı sağlam savlar ileri sürmek yerine, benim neslimden veya çevremden olan birtakım insanların gençliklerinde hiç görmedikleri bir şeyle karşılaştıklarında gösterdikleri tarihsel tavrı haklı çıkarmaya çalışıyor olabilirim.</p>

    <p class="str"><strong>Savınız benim için pek geçerli sayılmaz çünkü, soyut resimden başka bir şey görmemiş olacak denli genç değilim ki ben…</strong></p>

    <p class="str">Ama şu var, çağdaşlarınıza ya da bir önceki nesile karşı kendinizi savunma fırsatını veren, soyut resimdir.</p>

    <p class="str"><strong>Kuşkusuz öyle.</strong></p>

    <p class="str">Ayrıca eminim benim Kübizme delikanlı tutkunluğum, salt kendimle baktığım resim arasındaki dosdoğru ve içten ilişkiyle değil, aynı zamanda onun bana, büyüklerimden kopup, onlara karşı durmamı sağladığı gerçeğiyle açıklanabilir.</p>

    <p class="str"><strong>Evet, insanlar bir şeye veya bir başkasına “karşı” olmaktan söz ederler. Ben bu ifadeyi sevmiyorum, çünkü amaçlanan, karşıtlıktan çok daha başka şeyler, durum ne olursa olsun karşıtlık değil.</strong></p>

    <p class="str">Sanat ve dil ilişkisinden söz ediyorduk. Bergson’un aktardığı kısa öyküyü bilirsiniz. Köylü kadının biri, konuk olduğu ücra bir köyün kilisesine gider. Rahibin vaazı sırasında yaptığı espriye herkes güler, bir o gülmez. Niye gülmediği sorulduğunda da “ben buralı değilim” diye yanıt verir. Tüm dil olaylarında, iletişimden öte bir şey vardır: Belli bir topluluğa veya nesile veya toplumsal çevreye özgü olan iletişim tarzlarını çözümleme çabası…</p>

    <p class="str"><strong>Cotentin’in bazı köylerini biliyorum; buralarda en bildik sözcükler normal ya da kabul görmüş anlamlarından farklı anlamlarda kullanılıyor. Öyle köyler var ki –adlarını veremem, belki gücenirler– örneğin dinginlik, neşe anlamında kullanılıyor, ayrıca sözcüklerin çoğunun kullanımı böyle; dolayısıyla yerel dil tümüyle anlaşılmaz bir şey oluyor.</strong></p>

    <p class="str">İşte bu bize, belli bir sanatsal ifade tarzını yeğleyişimizi yorumlamaya çakşırken, topluluğu niçin çözümleme dışı bırakamayacağımızı açıklar.</p>

    <p class="str"><strong>Az önce ozanın, dilbilim alanında uğraşmasına rağmen, sözcükleri özel bir biçimde kullanarak, anlamlamadan kurtulmayı hedeflediğini söylüyordum. Bir düşünür olarak sizce bu, felsefi bir tavır mı?</strong></p>

    <p class="str">Şiiri ve şiire özgü yaratıcı yöntemleri düşündüğümde, zihnimde felsefi ya da metafizik bir imge veya düşünce uyanmaz. Ben ozanı, yapay olarak büyük moleküller üretmeye çalışan bir kimyacı gibi görme eğilimindeyim. O büyük dilbilimsel yapılar, temel maddesinin doğası dilbilimsel olan yoğun nesneler yaratmaya çalışır, hedefi bir tür meta-dil oluşturmaktır – tabii buradaki “meta” önceki metafizik anlamında değil.</p>

    <p class="str"><strong>Bu söylediğiniz resim için de geçerli mi? Terimlerde gerekli değişiklikler yapıldıktan sonra, yapının işleyişi soyut ressama da uyar hale gelebilir mi? Soyut ressam da, kendi alanında, biçimler ve renkler dünyasında kendi büyük moleküllerini mi aramaya koyulmuştur?</strong></p>

    <p class="str">Yo, aralarında çok büyük fark var, çünkü ozanın kullandığı malzemeler zaten anlamlanmıştır; anlamı olan sözcükler ya da sözcük topluluklarıdır onlar ve ozan, onları birleştirerek bu anlamları değiştirmeye veya zenginleştirmeye çalışır. Oysa soyut ressamın malzemeleri, boyamaları gerçeklikle ilişkilerini tümden yitirdikleri noktada, kendi başlarına anlamlı öğeler olmaktan çıkarlar. Ama bu açıklama dile de uyuyor diyebilirsiniz, öyledir de gerçekten çünkü, konuşmayı oluşturan öğelerin – ki dilbilimciler bunlara sesbirim derler…</p>

    <p class="str"><strong>Anlamla hiçbir bağıntıları yoktur.</strong></p>

    <p class="str">Anlamla ilgileri yoktur. Örneğin Fransızca’da p ve t harflerinin kendi içsel anlamları yoktur fakat, “pas” ve “tas” sözcükleriyle anlatılan iki anlamı ayırt etmek için kullanılırlar. Aynı şey resimde de geçerli diyebilirsiniz, tuvaldeki boya lekelerinin kendi içsel anlamları yoktur ama anlamdaki ince farklılıkları ayırt etmek için kullanılırlar. Bu ancak, nesneyle bir ilişkisi, ama uzak bir ilişkisi olan ve boyamaların, örneğin öz ve biçimi, renk ve renk ayrımlarını, ışık ve gölgeyi vb. ayırt etmek için kullandığı bir resim için geçerlidir derim. Yoksa boyamaların sistemin tümünü temsil ettiği, <em>boyamanın kendisinden başka</em> ikinci bir kodun olmadığı ve ressamın, kurallarını bir tek düzeyde belirtmeye hakkı olduğunu düşündüğü bir sistemde bu geçerli değildir.</p>

    <p class="str"><strong>Fakat bu durumda soyut sanatçının tuttuğu yol, sınırsızca gelişemez. Bir de üstelik bu, süslemeye geri dönüp orada kalmak demektir.</strong></p>

    <p class="str">İşte soyut resmi böyle değerlendiriyorum, yani bana cazip gelen yönleri var ama ne yapsam süsleme olduğu gerçeğini aklımdan silemiyorum. Bence sanat yapıtının en önemli özelliği yoktur onda: Anlamsal bir tür gerçeklik sunmak.</p>

    <p class="str"><strong>Soyut resmi düşündüğümde onu temelsiz bir olay olarak değerlendiremiyorum. Hatta ilk ortaya çıkışını tam olarak saptayabilsem –böyle bir şey olabilse– bile bu, soyut resmin, resim geleneğinin bir devamı olduğu gerçeğini değiştirmez.</strong></p>

    <p class="str">Evet, kuşkusuz öyle.</p>

    <p class="str"><strong>Yalnızca varolduğu gerçeğine dayanarak, onun, resim diye adlandırdığımız bu tarihsel hareketin bir iç yasasına denk düştüğü düşüncesine varırız.</strong></p>

    <p><strong>Bu bakımdan soyut resmi tümüyle mahkûm edemem, ayrıca onu, Raphael ve Michelangelo’nun eserlerinin doğal bir devamı olarak değerlendirmekten yanayım.</strong></p>

    <p class="str">Bu konuda size katılıyorum. Fakat esas sorun şunu bilmektir: Acaba birkaç yüzyılın resim sanatındaki evrim, yapıcı bir ilerlemeyi mi temsil ediyor, yoksa giderek yıkıcı bir hal mi alıyor – öyle ki belki de son demlerini yaşadığımız bir yıkımdır bu…</p>

    <h2>Resim Sanatının Geleceği</h2>

    <p class="str">Şimdi yeniden etnolog olarak konuşabilirim: Her şeyden önce resim, kültürün zorunlu bir parçası değildir; bir toplum herhangi bir resim sanatı biçimine gereksinmeden pekâlâ varolabilir. Dolayısıyla, şu olmayacak bir şey değildir: Soyut sanatın ardından…</p>

    <p class="str"><strong>Resim diye bir şey kalmayabilir.</strong></p>

    <p class="str">Evet bu, “resimsiz” bir çağın doğuşunun habercisi olan tümden bir kopuş olabilir.</p>

    <p class="str"><strong>Böyle düşünen bazı ressamlar var, ama tabii hepsi değil; bu doğrultuda düşünenlerin büyük çoğunluğu genç ressamlar. Ama tam da genç olmaları nedeniyle yargıları pek kabul görmez, çünkü görüşleri doğaya yaklaşımlarındaki “tembellik”in bir bahanesi midir, bunu bilemeyiz.</strong></p>

    <p class="str">Ne olursa olsun, görüşlere dayanarak karar verilmez. Bunlar doğrulanıp doğrulanmamasına bakılmadan korunan kolektif görüngülerdir. Resim sanatının ileride ne olacağına ilişkin bir fikrimiz yok ve ben bunun öngörülebileceğine inanmıyorum: Resim sanatının, tarihe karışmazdan önce, bir tür çözülmeye veya dağılmaya uğraması olasılığı da vardır; şimdi yaşadığımızın, Ortaçağ’dakine benzer biçimde hazırlanmış yeni bir başlangıç olması olasılığı da… “Ortaçağ” terimini kesinlikle aşağılama olarak kullanmıyorum; soyut ressamın araştırma ve tasarılarının bazı yönleriyle, kimi Ortaçağ düşünce tarzları arasında, özellikle “gnosis”e, yani bilimi aşabilecek bir bilgi biçimine ya da dil-ötesi olabilecek bir dile ulaşmaya çalışması noktasında, benzerlik gördüğüm için kullanıyorum.</p>

    <p class="str"><strong>Evet ama bu söyledikleriniz bütün sanatlara uyar.</strong></p>

    <p class="str">Sanat, dış dünyaya karşı –dönemine göre– az veya çok düşmanca bir tavır içindedir. Rönesans sanatçıları için resim, hem bir bilgi aracı, hem de bir iyelik aracıdır. Ayrıca Rönesans resim sanatıyla uğraşırken, bunun ancak, Floransa ve başka birtakım yerlerde toplanan sınırsız servetler sayesinde gerçekleşebildiğini ve zengin İtalyan tüccarların, ressamları, dünyada güzel olan ve arzulanan her şeye sahip olmalarını sağlama bağlayan kişiler olarak gördüklerini hiç unutmamalıyız. Floransa sarayındaki resimler, mülk sahibinin, sanatçıları sayesinde, dünyada bağlandığı tüm özellikleri olabildiğince el altında ve gerçeğe uygun biçimde yeniden yarattığı küçük-evreni temsil etmekteydiler.</p>

    <p class="str"><strong>Bence Max Ernst gibi birisi –ki tavrını yanlış yorumladığımı sanmıyorum– günümüzde soyut resmin çok düşkünü olması ve bu düşkünlerin en zengin sınıftan olmaları gerçeğini, soyut resmin sonuca ulaşmıyor olmasına bağlar. Max Ernst soyut resmi, gösterge niteliğine sahip olmadığı için mahkûm eder. Ama ben sizden yanayım.</strong></p>

    <p class="str">Herhalde biraz önce belirttiğim doğrultuda değil.</p>

    <p class="str"><strong>Yo, değil.</strong></p>

    <p class="str">Yine de benim savıma tamamen karşı değilsiniz.</p>

    <p class="str"><strong>Soyut resimlerin satıldığı ülkelere bakmak yeter, diyor Ernst. Bunlar, insanların kendilerini sorgulayamadıkları, hatta işe yoğunlaşma adına kendini sorgulama denen şeyi tümden ortadan kaldırmayı istedikleri toplumlardır. Dolayısıyla insanlar soyut sanat alıcısı olurlar, çünkü soyut sanat insanlara güven verir ve oturdukları yerden kalkıp etraflarına şöyle bir bakındıklarında, herhangi bir dinsel ya da toplumsal sorunun zihinlerini bulandırmamasını sağlar. Huzursuzluk, rahatsızlık uyandırmadığı gibi, güven veren bir yönü vardır. İnsanlar soyut resme baktıklarında, kendilerini güvenlikte, vicdanlarını da tertemiz hissederler. Kişisel olarak kabul edemeyeceğim –en azından tümüyle kabul edemeyeceğim– bir bakış bu; böylesine kaba bir biçimdeyken kabul etmeye olanak yok.</strong></p>

    <p class="str">Savın temeli bir yana, toplumda –her toplumda demeliyim, çünkü yalnız bir kerelik olmak üzere genelleme yapacağım– sanatın rolünün, (şöyle diyelim) tüketiciye, duyumsal bir doyum sağlamakla kalmadığını düşünebiliriz. Sanat aynı zamanda bir yol gösterici, bir eğitim aracıdır; hatta gerçekliğin bilgisine varma yoludur bile diyebilirim. Gerçi daha önce söylemiştim ama çok önemli bulduğumdan yinelemekte yarar görüyorum: İzlenimci resim, yalnızca resim tekniğinde bir dönüşüm veya devrim ve yeni bir bakış demek değildir, aynı zamanda resim temasında daha önce tanımladığımız yönde gerçekleşmiş bir devrimdir. Klasik ve hatta romantik ressamlar yalnız soylu ve görkemli manzaralarla ilgilenmişlerdir; onlara dağlar, heybetli ağaçlar vb. gerekirken, İzlenimcilik çok daha azıyla, bir tarlayla, küçük küçük evlerle, birkaç uzun ağaçla yetinmiştir. Ve temanın mütevazılığı, İzlenimci ressamın nesnenin anlık özelliklerine –biraz önce uzamsal bağlamda belirttiğim gelip geçici özelliklere– duyduğu ilgiden bağımsız değildir.</p>

    <p class="str"><strong>Evet. İlke olarak her tuval dizisinin amacı birdir.</strong></p>

    <p class="str">Öyle. Dolayısıyla İzlenimcilere duyduğumuz hayranlığın yanı sıra, resimlerinin son kertede, daha önceki dönemlerde varolabilmiş birçok şeyden vazgeçmesi gerektiğini kavrayan bir toplumun resimleri olduğunu söylememiz, onlara bir kara çalma olmayacaktır. Banliyö manzaralarının soylulaştırılması ve estetik açıdan yüceltilmesi, daha önce keşfedilmemiş olmalarına rağmen güzel oldukları gerçeğiyle de açıklanabilir; fakat esas olarak 19. yüzyıl insanının Poussin’e esin veren manzaralardan eşit ölçüde nasibini alamaması yüzündendir. Yakında tümüyle yokolmuş olacaklar, çünkü uygarlık hemen her yerde onları yok ediyor ve insanlık daha mütevazı zevklerle yetinmeyi öğrenmek zorunda.</p>

    <p class="str"><strong>Doğru. Kendi içlerinde güzellik barındırmayan şeyler, güzel kılınmalı örneğin.</strong></p>

    <p class="str">Evet. Dünyanın değişmekte olduğunun bir göstergesidir bu ve bana öyle geliyor ki, İzlenimciliği daha önceki sanat biçimleriyle kıyasladığımızda onda gördüğümüz başkaldırıya; sınırlı banliyö manzaralarından çok (çünkü Montmartre, çoktan kasvetli binalarla dolmuş durumda) sanayi ürünlerinin koşullarıyla uyum içinde yaşamayı öğretme misyonunu üstlenen Kübizmde bir kez daha rastlanabilir. 20. yüzyıl insanının yaşamak zorunda olduğu dünya, Sisley ya da Pissarro’nun çok sevdiği o görece yalın kırlık bölgelere bile yer bırakmamaktadır artık. Bu, tümüyle kültür ve kültür ürünlerinin istila ettiği bir dünyadır ve dolayısıyla başlıca esin kaynağını yapılmış eşyalardan alan bir resim biçimini doğurur.</p>

    <p class="str"><strong>Bu anlamda, soyut resim tümüyle haklı çıkarılabilir. Eğer soyut ressamın yapılmış eşyayı güzel bulduğunu, ancak onun artık geçmişte kaldığını ve şimdi aslında her şeyin çirkin olduğunu düşündüğünü itiraf eder ve sonuç olarak, yansıtabileceğim güzelliğe değecek tek bir nesne bile bulamadığımı kabul edersem…</strong></p>

    <p class="str">Fakat bu durumda, soyut resimle Bernard Buffet gibi bir sanatçının resmi arasında bir tümleyicilik ilişkisi olduğunu kabullenmek –<em>ne korkunç bir şey</em>– durumunda kalacaksınız. Sanki Bernard Buffet “her şey çirkindir ve ben size şeyleri olduklarından da çirkin gösteriyorum; çünkü çirkinlikle birlikte yaşamayı öğrenmelisiniz, çünkü ardınızda bıraktığınız tek şey budur” diyormuş da, soyut ressam ise “her şeye kararlı bir biçimde sırtımı dönüp resim yapıyorum ama acaba neyin resmini?” diyormuş gibi…</p>

    <p class="str"><strong>Yalnızca, nesnelere atfetmek istediğim ama edemediğim içsel güzelliğin…</strong></p>

    <p class="str">Ben bu nesneleşmemiş güzelliği seçilmiş birtakım nesnelere, örneğin deniz kabuklarına veya çakıl taşlarına atfetmeyi yeğlerim.</p>

    <p class="str"><strong>Evet anlıyorum. Kesinlikle savınıza karşı çıkmak gibi bir niyetim yoktu. İzlenimciler ve Kübistler için ileri sürdüğünüz savın, soyut resme uygulanabilir olup olmadığını anlamaya çalışıyordum.</strong></p>

    <p class="str">Ne gibi?</p>

    <p class="str"><strong>Biri “elinizdekiyle yetinin”, diğeriyse “işte, içinde yaşadığınız dünya böyle bir dünya” der.</strong></p>

    <p class="str">Tamam, ama şu var ki, içinde yaşadığımız dünya soyut resmin dünyası değildir. “Elinizdekiyle yetinin” diyenler bir tür kaçışı özleyenlerdir ve bu bize Max Ernst’in biraz önce aktardığınız sözlerini anımsatıyor.</p>

    <p class="str"><strong>Kabul, fakat eğer bana dünyanın sunabileceğinden daha üstün bir şey sunduğuna inanıyorsam, kendimi neden resimden yoksun bırakayım?</strong></p>

    <p class="str">Bir çözüm bu. Ama ben olası tek çözümün, bu veya buna yakın bir şey olduğuna inanmıyorum. Başka bir yerde de söylediğim gibi, bu gidişin tümden değişmesine; esinini, dışsal bir nesnenin yansılamasında değil (çünkü bunun çok kolay olduğunu biliyoruz – denetimimizdeki teknik araçlar ve ressamlarda biriken yüzyılların deneyimi, böyle bir yansılamayı basit bir beceri sorunu haline getirmiştir) büyük olasılıkla içine hiç girmeyip hayalimizde canlandırmaya çalışabileceğimiz nesnel dünyanın yeniden yaratımında arayacak olan göz yanılsaması olarak, bir uzmanlık alanı olarak resme geri dönüşe tanık olmak üzere değil miyiz?</p>

    <p class="str"><strong>Zihinlerini yoğunlaştırdıkları sürece insanlar, herhangi bir şeye inanabilirler. Acaba insanın, çevresindeki dünyayı anlama biçiminin değişime uğradığını söyleyemez miyiz? Birkaç yüzyıl önce yapılan manzara resimlerinin güzelliğinden, manzaradan, her biri geçmişte kalan doğanın ve sarayların istenen biçimde düzenlenmesinden söz ediyordunuz, insan birdenbire baktığı şeyin güzel olduğuna karar verse, baktığı o anda güzel oluverir. Poussin’in manzaralarının tipik görkeminin, Pare Monceau’ya aktarılıvermemesi için bir neden yok. Eğer sizin de düşündüğünüz gibi, birdenbire kabaca Dali’nin tanımladığı türden bir resme dönme olasılığı varsa, bu zorunlu olmayacak mı? Çok açıktır ki, her an olaylara bakışımızı değiştirmeye hazırlıklı olmalıyız.</strong></p>

    <p class="str">Şart değil.</p>

    <p class="str"><strong>Görkem, güzellik ve yüceliğin farklı bir bağlama oturtulması gerekecek. Ve…</strong></p>

    <p class="str">Birtakım güzelliklerin özenle ve aynen temsil edilmesi görevini tam anlamıyla üstlenirken, aynı zamanda bu güzelliklerin dünyamızda artık varolmadığını ve bulunması gerektiğini de biliriz.</p>

    <p class="str"><strong>Garip bir şey fark ettim. Arkadaşlarımla konuşurken, Place de la Défense’da üç köşesinin üstünde duran geniş beton güneşlik tartışma konusu olmuştu. Dikkatimi çeken, pek az insanın açıkça “güzel” veya “çirkin” diyecek cesarete sahip olmasıydı – hatta bu cesaretin hiçbirinde bulunmadığını bile söyleyebilirim. Yorum olarak, “olağanüstü” olduğunu söylediler. İnsan şaşkınlıklarını sezebiliyor, hayranlıkla karışık bir şaşkınlıktır bu. Hem istasyon girişine benzediği, hem de bir 18. yüzyıl evini çağrıştırdığı biçiminde dile gelen eleştirinin hemen ardından “yine de…” diye ekleyerek hayranlıklarını gizleyemiyorlar. Acaba bu geleceğin mimari üslubu olamaz mı diye kafa yoruyorlar, ama karar verebilmiş değiller. İnsanlar güzel olduğuna karar verseler, bir anda güzel olurdu ve Poussin’in tüm görkemi geniş beton güneşliğe aktarılıverirdi…</strong></p>

    <p class="str">Her şeyden önce, ne güzel ne de çirkin olmayıp apayrı bir kategoriye dahil olabilir. Her şeyin güzellik ya da çirkinlik içinde tanımlanması gerekmiyor. Tam olarak estetik diye adlandıramayacağımız bir güzellik türü içinde de bulunabilir. Büyük modern şehirlerin, özellikle de New York’un güzelliğine hep değer vermişimdir, ama New York’un güzelliği bir sanat yapıtı ya da insan yapımı bir eşyanınkinden çok, binlerce yılın rastlantısal ürünü olan bir manzaranın güzelliği gibidir bence.</p>

    <p class="str"><strong>“Bana bir manzaranın güzelliği gibi duyurur kendini” diyorsunuz. Bu New York’u kültürle değil, doğayla birleştiriyor.</strong></p>

    <p class="str">Evet ve bununla anlatmak istediğim, Palais du Rond-Point de la Défense’ın bize bir anıt değil, bir dağ güzelliğinde görünebileceğidir.</p>

    <p class="str"><strong>Bu günümüz ve çağımıza özgü bir görüngü müdür? İnsan kültürden çok doğayla benzeşen şeyler mi üretmeye başlamıştır? Sanat yapıtında çok temel, öyle ki doğayı yansıtmak veya yeniden keşfetmek yerine, ona bir şeyler “ekleme”yi hedefleyen bir değişim gerçekleşiyor olamaz mı?</strong></p>

    <p class="str">Tanımladığınız şey, günümüz insanının estetik etkinliğinden çok, bilimsel ve teknik etkinliğine özgü bir nitelik. Modern bilimin bütün büyük yaratıları, insanı doğayla daha doğrudan bir ilişkiye sokar, ona uymasını sağlar ve onu büyük doğal yasaların kanıtlanmasında bir araç ya da bir etkene dönüştürür. Verili doğadaki belirimleri gözlemlenebilir olmayan böyle yasaların bazıları, varlıklarını etkinlikleri yoluyla duyurdular, nükleer gücün barışçı veya savaşçı amaçlar için kullanılmasında olduğu gibi…</p>

    <p class="str"><strong>İnsan, yeni yasalar eklemese de yasaların sonuçlarına bir şeyler ekleyerek doğayı gizler.</strong></p>

    <p class="str">Evet ama toplum bu yolla estetik doyuma ulaşabilecek mi? Ya da bu doyumu farklı bir alana aktarmayacak mı?</p>

    <p class="str"><strong>Görüngü öylesine yeni ki, sanatçının da söyleyecek şeyleri olabiliyor. İşte olayın özü budur.</strong></p>

    <p class="str">Bundan pek emin değilim doğrusu; çünkü doğa üzerindeki güçleri açısından bizden kesinlikle farklı olan ilkel toplumlar örneğine yöneldiğimizde şunu görürüz: Elverişsiz koşulları nedeniyle bu toplumlar da doğayla bir anlamda doğrudan ilişki içerisindedirler ama aşırılık değil yetersizlik kanalıyla kurulur bu ilişki, çünkü belirli doğal süreçlerden bağımsızlaşmalarını sağlayacak araçları yoktur. Yine de bu toplumlar, sanatsal ifadelerini her tür doğaüstü ilişkilerinde gerçekleştirmişlerdir ve sanatsal doyuma yine bu ilişkilerde ulaşırlar: Sanatları büyüsel veya dinseldir. Bu yüzden hiçbir anlamda bağıntı kurulması gerekmiyor bence, burada yine söz konusu olan uyum tarzıdır ve biz bununla ilgili olarak öngörüde bulunacak durumda değiliz.</p>

    <p class="str"><strong>Bence günümüzde sanatçı, demin belirimleri önceden gözlemlenebilir olmayan yasalar hakkında konuşurken söylediğiniz şeyin zaten bilincindedir. İnsan varolan –açıkça belirtilmemiş, ancak sonradan belirtilebileceği için potansiyel olarak tanımlanabilir olan– yasaları saptayarak, bunlara yürürlüğe girme şansı vererek, kesinlikle doğaya doğa katar, âdeta oya gibi işler onu.</strong></p>

    <p><strong>Sanatçı bunu görür, hiç değilse belli belirsiz farkındadır. Her ne kadar muğlak ve karanlık da olsa, bu bilinci araştırmalarına katar.</strong></p>

    <p class="str">Bunun, sevebileceğim bir sanat biçimi yaratacağını hiç sanmıyorum.</p>

    <p class="str"><strong>Acaba sanatçı için soyut resim, belirimi gözlemlenebilir olmayan yasaların varlıklarını duyurmalarını sağlayan bir yol değil midir? Ve modern sanatın en belli başlı özelliği, ilk planda, varolanın sonucunda oluşan potansiyelleri gerçekleştirmek için, zaten varolan bir şeye bir belirleme eklemek değil midir? Tabii bu doğa uzantısına doğaüstü bir öğe sokmak niyetinde değilim…</strong></p>

    <p class="str">Sanatın, kendi dünyası içinde değerlendirilmesi yerine, yalnızca dış dünya ve doğayla ilişkisi içinde değerlendirilmesi sizce bir hata değil mi? Ben sanatçının dış dünyayla ilişkisini, kendinden önce gelen sanatçılarla ilişkisi kadar önemli görmüyorum. Resim sanatının bir “düzen”i, bir tür kapalı dünyası vardır ve bence günümüz ressamının tavırları, bugünün dünyasından çok geçmişin ressamlarıyla ilişkilidir.</p>

    <p class="str"><strong>Yani, herkesin aşağı yukarı aynı yönde ilerlediği, tüm insan hareketlerinin aşağı yukarı aynı zamanda oluştuğu ve birbirleriyle bağıntılı oldukları sonucuna varmamak mı gerek?</strong></p>

    <p class="str">Bağıntılar var kuşkusuz. Her şeyin tamamen rasgele ortaya çıktığını ve uygarlığın ufak ufak parçacıklardan oluştuğunu savunmuyorum.</p>

    <p class="str"><strong>Oniki-ton müzik, Van Eyck’ın resmiyle aynı anda ortaya çıkmadı. Ve bence, kromatik gamın kullanılmasından çok, endüstrileşmiş kent toplumunun gerilimleriyle yakından ilgili bir olaydı.</strong></p>

    <p class="str">Bağlantıyı görmediğimi itiraf etmeliyim. Oniki-ton müziği, kendinden hemen önce gelen müzik biçimleriyle ilişkisi içinde anlamaya çalışmak, bağrında oluştuğu tüm bir toplumla ilişkisi içinde anlamaktan daha kolay geliyor bana.</p>

    <p class="str"><strong>Yine de –tanımlamaktan aciz bile olsam– müziğin durumuyla, içinde oluştuğu toplum arasında bir bağıntı olmalı.</strong></p>

    <p class="str">Tabii olmalı.</p>

    <p class="str"><strong>Görüngülerin aynı anda belirmesi hepten “gelişigüzel” olamaz. Neredeyse “bir anlamı olmalı” diyeceğim, ama böyle kavramları, bu bağlamda kullanmanın yanlış olacağını görüyorum.</strong></p>

    <p class="str">Ama her iki yönü de aklınızda tutmalısınız. Her kategoride, gecikmeler ve hız kazanmalar vardır. Örneğin müziğin, diğer sanatsal ifade biçimlerinden daha “yenilikçi” olduğunu düşünmüşümdür: İzlenimciliğin ortaya çıktığı dönemde yapılan müzik, müzik alanında, resimdeki İzlenimciliğe oranla çok daha cesur bir atılımdı.</p>

    <p class="str"><strong>Duygulara yöneliminde bir benzerlik yok muydu?</strong></p>

    <p class="str">Olsa bile çok önemsiz bir benzerlikti bu.</p>

    <p class="str"><strong>İzlenimciliğin ortaya çıktığı dönemde yapılan müzikte ve İzlenimci resimde, oldukça benzer bir “ayrışma” görüngüsü var diye düşünüyorum.</strong></p>

    <p class="str">Ya da şöyle diyelim: Biz modern dinleyiciler için müziğin modası geçmiş değildir.</p>

    <h2>Kültür ve Dil</h2>

    <p class="str"><strong>Claude Lévi-Strauss, bu dizinin son konuşmasına geldik. Kendim etnolog olmamakla birlikte, sizinle yani bir etnologla, bilim adamıyla konuşmaya, tartışmaya çalıştım. Bu yüzden de sizi etnoloji dışına çıkmaya zorlayacak türden sorular sordum; gerçi pek de dışına çıkmak sayılmaz bu, çünkü bence matematiğin yardımına başvuran etnolog, şiirsel kavrayışa da başvurur. O öznesiyle, “diğeri” ile özdeşleşmeyi amaç edinen tek bilim adamıdır belki de. Aynı zamanda, bilgisini genişletirken, dilin şiirsel özelliklerini keşfetmek zorundadır. Etnoloğu çalışma alanının dışına çekmeyi tasarladığımda ya da bunu yaptığımı sandığımda, ondan şiirsel kavrayışa başvurmasını istediğimin farkındayım. Fakat bilim adamına yönelttiğim sorular onun sorularıyla aynı değil ve tabii biz sıradan insanlar, çocuksu bir saflıkla uzmandan reçete beklediğimizden, onun kendine ne tür sorular sorduğunu bilmek istiyoruz. Sonuçlarla ilgilendiğimiz için vardığı sonuçları, bizle iletişim kurmasını istediğimiz için –mesajının ne olduğunu ve bilim adamlığının yanı sıra ozan da olan etnolog sayesinde insan öğesinin korunacağını umduğumuz için–, etnoloğun diğer bilim adamlarına söylemesi gereken şeyleri bilmek istiyoruz. Dolayısıyla size son bir soru daha sormak istiyorum. Biz sıradan insanlar, doğa ve kültürle ilgili düşüncelerimizi gayet muğlak terimlerle dile getiririz. Siz bilim adamları ise belirli bir terminoloji kullanarak söz edersiniz doğa ve kültürden. Doğa-kültür ayrımı nasıl yapılmalı?</strong></p>

    <p class="str">Etnolog için temel bir ayrımdır bu ve İngilizce’den gelen “kültür” kavramı Fransızca’da, etnoloji bilimlerinin kurucularınca yüklenen, alışılagelmiş anlamı taşımadığı için, Fransız etnologlarına birtakım güçlükler çıkaran bir ayrımdır. Doğa, biyolojik kalıtım yoluyla elde ettiklerimizin tümüdür, kültür ise dışsal gelenekten edindiklerimizdir. Tylor’un klasik tanımına gönderme yapacak olursak –ezbere aktarıyorum, hiç kuşkusuz eksik olacak– kültür veya uygarlık, âdetler, inançlar ve kurumların (sanat, hukuk, din ve maddi dünyayla uğraşmanın teknikleri vb.) toplamıdır, kısacası insanın bir topluluk üyesi olarak edindiği tüm alışkanlık ve becerilerdir. Dolayısıyla olgular iki ana kategoride toplanır: Bunlardan biri, doğuşumuz ve ana-babamızdan, atalarımızdan bize aktarılan özellikler ve bu özelliklerin biyolojik, bazen de psikolojik bir doğaya sahip olması yüzünden, bizim olan her şey yoluyla, bizi hayvan soyuna bağlar; diğeri, topluluk üyeleri sıfatıyla içinde yaşadığımız tüm yapay evreni kapsar. Etnoloji, ya da geniş anlamda antropoloji, zoolog veya botanikçinin doğa alanında başardığı betimleme, gözlemleme, sınıflama ve yorumlama görevinin aynısını kültür alanında gerçekleştirmeye çabalar. İşte etnolojinin doğa bilimi olarak nitelenebilmesi ya da kendini diğer doğa bilimleri düzeyinde oluşturmaya çalışması bu anlamdadır.</p>

    <p class="str"><strong>Öyleyse bir anlamda, kültür doğadan kaynaklanmalıdır.</strong></p>

    <p class="str">Doğadaki birçok etkeni anıştırır, diyelim. İstisnasız her toplumda, insanların temel gereksinmeleri olduğu tartışma götürmez bir şeydir: Yiyecek bulmaları, kendilerini soğuktan korumaları gereklidir, nesillerini yeniden üretmeleri gereklidir vb.</p>

    <p class="str"><strong>Peki ama kültür nasıl oluşur?</strong></p>

    <p class="str">Bu gereksinmeler bütün insanlar için geçerlidir, çünkü özlerinde temel ve doğaldırlar. Etnoloğu ilgilendiren ve kültür kapsamına giren şey ise, tanımsal olarak her yerde ve her zaman aynı olan temel maddeler yoluyla, çeşitli toplumların farklı zamanlarda yaşadıkları –deyim yerindeyse– farklı geçişlerdir.</p>

    <p class="str"><strong>Kültüre işaret eden en temel gösterge nedir?</strong></p>

    <p class="str">Yapılmış eşyaların varlığı diye düşünüldü uzun süre – bugün hâlâ böyle düşünen birçok etnolog olabilir. İnsan, <em>homo faber,</em> alet-yapan diye betimlendi ve bu özellik kültürün en canalıcı işareti olarak kabul edildi. Bu görüşe katılmadığımı ve kültürle doğa arasındaki sınırı alet yapımında değil, eklemli dilde çizmenin en temel amaçlarımdan biri olduğunu itiraf etmeliyim. Atılım, dille gerçekleşir; bilinmeyen gezegenlerden birinde alet yapan birtakım canlı varlıklar bulduğumuzu farzedin, yalnızca bu olguya dayanarak, onların insan kategorisine dahil oldukları sonucunu çıkaramayız. Aslında böyle yaratıklara gezegenimizde de rastlamaktayız, çünkü bazı hayvanlar –bir noktaya kadar– alet veya alet benzeri nesneler yapabilmektedirler. Yine de onların, doğadan kültüre geçişi tamamladıklarını düşünmeyiz. Fakat bir de, bizimkinden farklı da olsa bizimkine çevrilebilir bir dili olan, dolayısıyla iletişim kurabileceğimiz canlı varlıklarla karşılaştığımızı düşünün…</p>

    <p class="str"><strong>Gösterge ve sözcüklerden oluşan bir dil –ne tür olursa olsun– öyle mi?</strong></p>

    <p class="str">Düşünülebilen herhangi bir tür dil; çünkü dilin en temel özelliği çevrilebilir olmasıdır. Aksi halde dil olmazdı, çünkü dönüşüm sürecinden geçerek başka bir gösterge-sistemine kesin olarak çevrilebilen, bir göstergeler sistemi olmazdı. Karıncalar, olağanüstü karmaşık yeraltı sarayları kurabilir ve gelişimlerinin belli bir evresinde –ki bu doğada kendiliğinden ortaya çıkmaz– karıncalar için uygun bir yiyecek olan mantarı yetiştirecek kadar ileri tarım biçimleriyle uğraşabilirler; yine de ne olursa olsun hayvan soyuna dahildirler. Ama karşılıklı mesaj gönderebilseydik, onlarla tartışabilseydik, durum çok farklı olurdu; bu, doğal değil kültürel bir olay olurdu.</p>

    <p class="str"><strong>Demek ki tüm sorunlar dille bağıntılı.</strong></p>

    <p class="str">Sanatla ilgili olarak da söylediğim gibi, tüm sorunların dilbilimsel olduğunu düşünüyorum. Birkaç nedenden ötürü dil, <em>en başta gelen</em> kültürel olaydır bence. Çünkü dil, her şeyden önce kültürün bir parçasıdır ve dışsal gelenekten edindiğimiz beceri veya alışkanlıklardan biridir; ikinci olarak topluluk kültürünü özümsemenin özel bir aracı, en temel yoludur… Çocuk, kültürünü, insanlar onunla konuştuğu için öğrenir, sözcüklerle azarlanır, sözcüklerle teşvik edilir; son ve en önemli olarak da, şu veya bu biçimde sistemler kuran bütün kültürel anlatım biçimlerinin en yetkinidir ve eğer sanatı, dini, hukuku, hatta belki de yemek pişirmeyi veya nezaket kurallarını anlamak istiyorsak, onları, dilbilimsel iletişimin düzenliliğince eklemlenmiş göstergelerden oluşmuş kodlar olarak düşünmeliyiz.</p>

    <p class="str"><strong>Öyleyse diğer sanat biçimlerine kıyasla dille daha özel bir ilişkisi olması bakımından, şiirin, onlardan daha önce oluştuğunu varsayabilir miyiz, yoksa tam tersine daha sonra mı ortaya çıkmıştır?</strong></p>

    <p class="str">Böyle bir bağlantı kurmayı gerekli görmüyorum. Dilin şiirde kullanımı, diğer estetik biçimlere kıyasla daha güç ve karmaşık bile olabilir, çünkü diğer biçimler ham malzemelerini dilbilimsel tarzda kullanır ve birleştirirler, oysa şiir, dilin kendisinin sağladığı malzemeyi ikinci bir işlemden geçirir.</p>

    <p class="str"><strong>O halde dil, kültürün tanımı ve en canalıcı özelliğidir. Bütün sorunlar dile ilişkindir tamam, ama bunlar temelde doğaya ilişkin değil midir?</strong></p>

    <p class="str">Bu, kafanızdaki sorunun türüne bağlı.</p>

    <p class="str"><strong>Her sorun, eninde sonunda, doğanın bir yönünün irdelenmesiyle ilgili değil midir?</strong></p>

    <p class="str">Yine bir tanım sorunu bu. Eğer doğadan, yaşadığımız dünyadaki tüm belirimleri anlıyorsanız, kültürün kendisinin, doğanın bir parçası olduğuna hiç kuşku yok. Ancak doğayla kültürü kıyaslarken, doğa terimini, insandaki biyolojik kalıtım yoluyla aktarılan özellikleri kapsayacak biçimde, daha sınırlı bir anlamda ele alıyoruz. Bu açıdan, doğa ve kültür karşıttırlar, çünkü kültür biyolojik kalıtımdan değil dışsal gelenekten, yani eğitimden kaynaklanır. Kültürün kendisi; insanların varoldukları, dili kullandıkları ve âdetleri, kurumları bakımından birbirinden farklı toplumlarda örgütlenmiş bulundukları olgusu, tüm bunlar, bir bakıma, doğanın parçasıdır diyebilirsiniz ve metafizik bir varsayım da olsa, doğanın birleşmiş ve bağdaşık bir bütün olduğuna inanabilirsiniz. Ama pratik açıdan buna gerek yoktur, çünkü en azından şimdilik, bilim bize doğanın “katmanlı” temsili denebilecek bir şey sunar. Burada katmanlar arasında kopukluklar boyverir ve sonuç olarak doğa-kültür kopukluğu, birçok kopukluktan yalnızca biri, uygulamada çalışma alanımızın sınırını tanımlamamızı sağlayan biçim olabilir.</p>

    <p class="str"><strong>Bu kopukluk doğadan mı kaynaklanır, dilden mi?</strong></p>

    <p class="str">Yöntembilimsel açıdan, dil doğaya ilişkin bir görüngü değildir.</p>

    <p class="str"><strong>Ama doğayı ancak dil yoluyla inceleyebilirim.</strong></p>

    <p class="str">Hiç kuşkusuz ve doğayı inceleyen bilimin kendisi, kültürel bir görüngüdür.</p>

    <p class="str"><strong>Peki, kopukluğu keşfettiğimde, bunun kullandığım araçta değil de doğada olduğundan nasıl emin olabilirim?</strong></p>

    <p class="str">Felsefecilerin kuşkusuz hem çok önemli hem de çok ilginç bulacakları felsefi sorular, çok büyük sorular soruyorsunuz. Ancak etnolog, bu tür sorunlara kafa yoruyor olsa, felsefeci olurdu ve etnolojiyle uğraşamazdı. Onun işlevi çok daha mütevazıdır; belli bir alanın, yani tüm kültürel görüngüler kategorisinin sınırlarını çizmeyi kapsar, ve bu önceden belirlenmiş alanda etnolog, botanikçinin, zooloğun ya da entomoloğun yerine getirdiği görevin bir benzerini, betimleme ve sınıflandırma görevini üstlenir… Tabii bu demek değildir ki, fırsat buldukça böyle temel sorunları düşünmüyoruz (düşünmemek elimizde değil zaten) ama bunlar etnoloğun çalışma alanının dışındadırlar. Biraz önce söylediğim doğruysa, yani kültürün kıstası dilse, ortaya attığınız sorun, bizi dilin kökeni konusuna götürür. Biliyorsunuz, bu son derece tartışmalı bir konu ve felsefeciler uzun süreden beri şu çelişkili olguyla uğraşıyorlar: Dil her zaman varolmamıştır, öte yandan nasıl ortaya çıktığını da hiç kimse bilmemektedir; çünkü ortaya çıkması için, birinin onu icat etmesi yetmez, gönderme yapılan kişinin de kendisine ne söylendiğini anlaması gerekir. Dilin kökeni konusunu çözümlediğimizde/çözümlersek, kültürün doğada nasıl boyverdiğini ve bir kategoriden bir diğerine geçişin nasıl olabildiğini anlayacağız. Fakat etnolojinin konusu değildir bu; çünkü insandaki ve hayvandaki entelektüel süreçler arasındaki esas farklılıkla, insan beyninin yapısı ve insana özgü bir fonksiyonun, simge kullanımının ortaya çıkmasıyla ilgilidir. Beynin yapısının ve işleyişinin kesinlikle açıklığa kavuşmasını gerektirdiğinden, psikolojik, hatta anatomik ve fizyolojik bir konudur. Öyle sanıyorum ki, sibernetik ve bir bakıma beynin etkinliğine benzeyen bazı etkinlik türlerinin, nesnel olarak tekabül edebileceği karmaşıklık düzeyini deneysel olarak incelemeyi olanaklı kılan, elektronik hesap makinaları sayesinde çözümüne hız verilen bir konudur ve etnoloji dışı bir konudur artık. Etnoloğun tüm yapabileceği, diğer dallardaki meslektaşlarına, temel konunun dil olduğunu söylemektir. Dilin kökeni ve doğası konusu çözüldüğünde ötesini, yani kültürün ne olduğunu ve görünümünü nasıl gerçekleştirdiğini, sanatın ne olduğunu ve teknolojik becerilerin, hukukun, felsefenin ve dinin ne olduklarını açıklayabiliriz. Fakat bu gizi çözmek, biz etnologların harcı değildir. Bizim bütün bildiğimiz, dünyadaki halkların, en eski ve aşağı durumdaki tüm insanlığın eklemli dile sahip oldukları, dilin ortaya çıkışıyla kültürün ortaya çıkışının iç içe geçtiği ve bu yüzden de çözümün etnologlar tarafından bulunamayacağıdır. Biz dili verili öğe alıp, çıkarız yola…</p>
  </div>

  <div class="footnotes">
    <p class="footnote"><a class="backref" href="#ref0" id="n0">1*</a> Fransızca’da, okuryazar olmayan toplumların biyolojik yönden araştırılmaları <em>anthropologie</em> sözcüğüyle (ki İngilizce’de bu <em>physical antropology</em>’dir); tarihsel ve sosyolojik yönden araştırılmaları ise (İngilizce’deki <em>social and cultural anthropology</em> sözcüğüne denk düşen) <em>ethnologie</em> sözcüğüyle karşılanmaktadır. Metinde, <em>ethnologie</em> sözcüğüne karşılık, <em>etnoloji</em> kullanılmıştır. (ç.n.)</p>

    <p class="footnote"><a class="backref" href="#ref00" id="n00">2*</a> “Il avait une sale petite gueule de savant”</p>
  </div>
</body>
</html>