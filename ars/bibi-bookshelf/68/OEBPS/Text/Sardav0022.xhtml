<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Sevinç Yavuz - Türk Seri Katiller</title>

<link href="../Styles/main.css" type="text/css" rel="stylesheet"/>
</head>
<body>
<h1>TORNAVİDALI KATİL</h1>
<blockquote>
<p class="sardav">Yavuz Yapıcıoğlu, 1967’de Adana’da doğdu. Dokuz çocuklu bir ailenin oğlu. Üç ay evli kaldı. 1994-2002 yılları arasında resmi kayıtlara göre on sekiz kişiyi öldürdü. Kırka yakın insanı öldürdüğü düşünülüyor. Cinayetlerini tornavidayla işledi. Medyada “Tornavidalı Katil” ya da “Avcılar Sapığı” olarak anıldı. Cezaevinde.</p>
</blockquote>
<p class="margin-ust-xl"></p>

<p class="line">23 Aralık 2002<br/>Tekirdağ/Çorlu</p>
<p>Çorlu sakin gecelerinden birini yaşıyordu. Hava soğuktu ve saat ilerlemişti. Caddeden geçen insan sayısı azalmıştı. Çorlu Sağlık Mahallesi’ndeki Çorluspor Tesisleri’nde bekçilik yapan 44 yaşındaki Hüseyin Y., görev yaptığı kulübede televizyon izliyordu.</p>
<p>İçeride kaynayan çaydan camlar buğulanmıştı. Hüseyin Y. dışarıyı görebilmek için sık sık elindeki bezle buharı siliyordu. Tekrar sildi ve camın dibinde kendisine bakan adamı gördü. Adamın elinde kocaman bir tornavida vardı. Kulübeden içeri girdi.</p>
<p>İlk cinayetten bir saat sonraydı. Tornacı Özcan Karagözoğlu o hafta gece mesaisindeydi. Mesai arkadaşları gitmiş, o tek başına kalmıştı. Sabaha kadar elindeki işi bitirmesi gerekiyordu. Önündeki tezgâhın gürültüsünden, elinde kocaman bir tornavidayla ona arkasında yaklaşan adamı görmedi.</p>
<p class="margin-ust-m"></p>
<p class="line">Gece Yarısı</p>
<p>Şakir T. işsizdi. Az önce birahaneden çıkmıştı. 43 yaşındaydı ve bu yaşta nasıl iş bulacaktı! Bunları düşünerek evinin tenha sokağına girmişti. Üşüdü. Montunun yakasını kaldırmak için başını kaldırdığında arkadaşını gördü. Morali bir an için yerine geldi. Tokalaşmak için elini uzattı. Arkadaşının elindeyse kocaman bir taş parçası vardı.</p>
<p>Katil, üç adamın cesedini de boş bir arazideki çukura attı. Üst üste. Üçü de kafalarına defalarca tornavida saplanarak öldürülmüştü. Tanınmaz haldeydiler. Üstlerini çok özenli olmayan birkaç parçayla kapattı ve Çorlu’nun merkezine döndü.</p>
<p>Üstü başı kan içindeydi. O sırada Tonguçlar Camii’nin yanından geçtiğini fark etti. Caminin avlusunda ellerini ve yüzünü yıkadı. İçeri girdi. Caminin imamı Salih B. cemaate sabah namazı kıldırıyordu. Katil, nereye bastığına dikkat etmeden ön sıraya ilerledi. İmamın yanma yaklaştı ve tornavidayı adamın ensesine sapladı. O sırada olayı fark eden Beytullah Güngen müdahale etmek için ayağa kalkınca, katilin darbelerinden o da kurtulamadı.</p>
<p>Ancak B. ve Güngen şanslıydı. Cemaat ayaklanmıştı. Katil, Çorlulular’ın şaşkın bakışları arasında koşarak uzaklaştı. Kaçarken elinde tuttuğu kanlı bıçağı kaldırarak bağırıyordu: “Ben İsa’yım.”</p>
<p>Çorlu polisi, camiye doğru giderken aynı gece üç kişinin daha öldürüldüğünü ve bir çukura atıldığını bilmiyordu. Cemaat katili yakından görmüştü. Eşkal veriyorlardı. Birkaç saat geçmeden katil yakalandı. Kaçmaya çalıştığı da pek söylenemezdi zaten. Sorgusunda adını söyledi ve aynı gece işlediği üç cinayeti de itiraf etti Yavuz Yapıcıoğlu.</p>
<p>23 Aralık gecesini kana bulayan Yapıcıoğlu, gözaltına alındığında rahattı. Öldürdüğü üç kişiyi ve cesetleri attığı yeri söyledi. Bununla da kalmayıp, daha önce de birçok insanı öldürdüğünü anlattı.</p>
<p class="margin-ust-m"></p>
<p class="line">1994<br/>İstanbul/Merter</p>
<p>Yavuz Yapıcıoğlu, ağabeyinin işyerine gitmek için evden çıktı. Bir süredir, Merter’de Sis adlı bir tarikata takılıyordu. Kafası iyice karışmıştı. Uykusuzdu. Yanından geçen genç bir kızın kendisine gülümsediğini fark etti. Anlamsız gözlerle kıza bakmaya devam etti. Genç kız, tam yanından geçerken Yapıcıoğlu’na “Günaydın,” dedi. Neden, diye düşündü. Birkaç adım geçmişti ki, döndü. Kıza seslendi. Oysa mahalleden tanışıyorlardı. Genç kız nişanlıydı ve arkadaşlarıyla birlikte onlar da işe gidiyordu. Bu kez yüksek sesle sordu: “Neden günaydın dedin?” Yalnızca bir dakika sonra kızın nişanlısı ve arkadaşlarıyla Yapıcıoğlu arasında kavga çıktı. Sözlü kavga Yapıcıoğlu’nun bıçak çekmesiyle saldırıya dönüştü. O gün o sokakta Yapıcıoğlu üç genci defalarca bıçaklayarak öldürdü. Hiçbirini tanımıyordu bile. Bıçaklananlardan 20 yaşındaki Sait Korkmaz olay yerinde öldü. Diğer ikisiyse kaldırıldıkları hastanede. Yapıcıoğlu’nun kaçması gerekiyordu. Yanından geçen otomobilin önüne atladı. Arabayı kullanan Rasim Aydın, olanlardan habersiz öfkeyle dışarı çıktı. Yavuz Yapıcıoğlu onu da öldürdü.</p>
<p>Yavuz Yapıcıoğlu’nun dokuz kardeşi vardı. Kendi ifadesine göre sevgisiz büyümüştü. Babası başkasıyla ilişkiye girmişti. Daha sonra üvey annesinin yanında ilkokulu, ortaokulu okumuştu. Hep sınıf birincisiydi. Sınıfında arkadaşları arasında sayılıp seviliyordu. Lise ikinci sınıfa ka dar başarılı bir öğrenci olarak okula devam etti. Sonra ailesiyle tartışarak önce evden sonra okulundan ayrıldı.</p>
<p>Evlendi, ama 3 ay evli kaldı. Okul takımlarında ve amatör kümelerde futbol oynadı. Dericilik yapıp işadamı da oldu. Ancak onu da yürütemedi ve işyerini kapattı. Normalde iyi konuşup düzgün işler yapabildiğini, ancak zaman ve mekân algılamasında bazen kendini kaybettiğini, cinayetleri bu sırada işlediğini ve sanki içinde iki ayrı kişinin barındığını söylüyordu.</p>


<p class="margin-ust-m"></p>
<p class="line">Mahkeme</p>
<p>Yavuz Yapıcıoğlu’nun Tekirdağ Ağır Ceza Mahkemesi’nde ilk duruşması başladığında heyet gerçekten ilginç bir davayla karşı karşıyaydı. İlk duruşmada Yapıcıoğlu’nun neden cinayetlerini bu kadar kolay anlattığı da ortaya çıktı. Çünkü elinde kapı gibi “Cezai ehliyeti yoktur" raporu vardı.</p>
<p>Yapıcıoğlu savunmasına “Ben gerçek Atatürk’üm,” diyerek başladı. Salondakilere zarar vermesin diye karate ve judo bilen polisler duruşmada görevlendirilmişti. Katil, 1994’teki cinayetlerin ardından Avcılar’da yakalanıp tutuklanmış, Adli Tıp Kurumu’nca akıl sağlığının yerinde olmadığına karar verilmiş ve Bakırköy Ruh ve Sinir Hastalıkları Hastanesi’ne sevk edilmişti.</p>
<p>Hastanede çırılçıplak gezip, “Ben İsa’yım!” diye bağırmıştı. Tutulduğu adli koğuşu yakmış, hastabakıcılara saldırıp onları yaralamış, koğuş arkadaşlarını dövmüştü. Tabii bütün bu çabaları sonuç vermiş, bir yıl dolmadan Türk Ceza Kanunu’nun 46. maddesine göre cezai ehliyetinin olmadığına dair raporunu alıp çıkmıştı.</p>
<p>Hastaneden çıkalı çok olmamıştı ki, bir gün Pertevniyal Lisesi önünden geçerken bir hademe ile bir kız öğrencinin tartıştığını gördü. Olaya karıştı. Önce kızı kovaladı, sonra kendisini engelleyen hademeyi bıçakla öldürdü ve yine kaçtı. Bu kez Adana’ya. Bu kaçış üç Adanalı’nın hayatına mal oldu. Sonra Adana’dan da kaçtı. Bindiği otobüs Ankara’da mola verdi. Açtı, simit alacaktı. Tanımadığı birinden para istedi; vermeyince adamı izleyip tenha bir köşede şişleyerek öldürdü. Cinayeti gören bir adamı da kovaladı, onu da boğazını keserek öldürdü.</p>
<p>Çorlu’ya geldi. Harçlık vermedi diye önce ağabeyinin dükkânını, sonra ona arka çıkan iki yakın akrabasının evini yaktı. Aynı gün, Silivri’deki babasını öldürmek için baba evini bastı. Selim Yapıcıoğlu, pompalı tüfekle ateş ederek oğlunun elinden kurtuldu. Yapıcıoğlu’na yine yol görünmüştü. Bu kez Balıkesir Edremit’e anneannesinin yanına gidiyordu.</p>
<p>Yaşlı kadının yanında üç gün sorunsuz kaldı. Üçüncü gün anneannesi annesiyle ilgili hoşuna gitmeyen bir söz söyledi diye, yaşlı kadının başına kül tablasıyla vurarak onu da öldürdü. Olayı duyan annesi iki gün sonra kalp krizinden öldü.</p>
<p>Yapıcıoğlu, önceki cinayetlerinden “Kapalı yerde tutulamaz ve cezai ehliyeti yoktur” şeklindeki raporlar yüzünden hapse atılamıyordu. Bunun yerine tedavisi için hastaneye gönderiliyordu. O ise, Tekirdağ’daki mahkeme heyetine şunları söylüyordu:</p>
<p>“Ben seri katil veya canavar değilim.”</p>
<p>Tekirdağ Ağır Ceza Mahkemesi Başkanı Mehmet Ekmekçi ise, önce işlediği cinayetler nedeniyle devam eden bir dava bulunup bulunmadığı konusunda araştırma yapılmasını istiyordu. Ekmekçi, bir kez daha Yapıcıoğlu’nu cezai ehliyetinin olup olmadığının araştırılması için Adli Tıp Kurumu’na yolladı. Beklenecekti.</p>
<p>Bu tarihlerde Yavuz Yapıcıoğlu’nun ağabeyi Yıldır Yapıcıoğlu ise, erkek kardeşini şöyle anlatıyordu:</p>
<p>“Kardeşim talihsiz bir evlilik geçirdi. Eşiyle bir buçuk yıl evli kaldı. Ancak bir kere bile ilişkiye giremediler. Daha sonra da ayrıldılar. Ondan sonra Avcılar ve İstanbul’un çeşitli semtlerinde zorla kadınlara tecavüz etti. Kadınlardan nefret etmeye başladı. Zorla birlikte olduğu kadınları dövüp öldürdüğünü gelip bize anlatırdı.</p>
<p>Daha sonra cinayetlere adı karışmaya başladı. Ardından bizim bildiğimiz Tozkoparan’da üç, Adana’da üç, Ankara’da iki kişinin öldürülme olayına, Modabağ’da bir askerin öldürülme olayına adı karıştı. Suçsuz, günahsız, yaşlı anneannemi yok yere öldürdü.</p>
<p>Bizim bilmediğimiz daha çok tecavüz ve cinayet işlediğini gelip anlatırdı. Çalışmaz, sağdan soldan para gasp eder, istediğini alamadığı takdirde öldürürdü. Benim kardeşim böyle bir psikopat. Biz buna bir çare bulamadık, bulamıyoruz.”</p>
<p>Ağabey, kardeşinin yıllardır bulunamayan “Avcılar Sapığı” olduğunu da iddia ediyordu:</p>
<p>“Kardeşim, birlikte olmayı reddeden ya da gözüne kestirdiği kadınlara tecavüz ettikten sonra, pek çok kadın öldürmüş. Öldürmekten ve sapık ilişkilerden çok zevk aldığını söylüyor. Bana kendi yaptıklarını anlatınca kanım dondu. Kim bilir daha kimlerin canı yanacak.”</p>
<p>Yanmıştı bile.</p>
<p>2003’te yargılama devam ederken, Yavuz Yapıcıoğlu’na ait Adli Tıp raporu geldi. Adli Tıp Kurumu’na göre sanık, “Akıllı... Cezai ehliyete sahipti. Bakırköy’den numara yaparak deli raporu almıştı.” Raporun karar bölümünde şöyle yazıyordu:</p>
<p>“Sanığın 9 Nisan 2003 ile 15 Nisan 2003 tarihleri arasında ayakta yapılan muayenesi, müşahedesi, yapılan tetkikleri ve adli dosyanın incelenmesi neticesinde; ceza ehliyetini etkileyecek derecede akıl hastalığına veya zayıflığına musab olmadığı tıbbi kanaat ve mütalaamızı bildiririz.”</p>
<p>Ve şöyle devam ediyordu:</p>
<p>“Yavuz Yapıcıoğlu’nun simülasyon —iradi denetim altında davranış ve düşünce bozuklukları— gayreti içinde bulunduğu anlaşılmıştır.”</p>
<p>Yargılama sonunda Yavuz Yapıcıoğlu, Tekirdağ Ağır Ceza Mahkemesi’nde görülen davada Şakir T.’yi öldürmekten 28 yıl, Salih Baş’ı da öldürmeye tam teşebbüsle yaralamak suçundan 16 yıla mahkûm oldu.</p>
<p>Oysa, kendisinin de itiraf ettiği kanıtlanmış 18, kanıtlanamayan 40’ın üstünde cinayeti var. Kendisiyle sohbet edenlerin söylediğine göre, Yapıcıoğlu konuyu dinden açıp matematiğe, matematikten astrolojiye bağlayabilen biri. Çok bilgili ve zeki olduğunu, insanı kendine hayran bırakan bir tarzı olduğunu söyleyenler de var.</p>


<p class="margin-ust-m"></p>
<p class="line">Askb’nin (Anti-Sosyal Kişilik Bozukluğu) Tipik Örneği</p>
<p>Yavuz Yapıcıoğlu’nun gözünü kırpmadan, neredeyse sebepsiz ve acımasızca bu kadar çok insanı öldürebilmiş olması çoğumuz için akıl almaz bir durum. Yapıcıoğlu gibi bir katili okurken, ister istemez kendimizi kurbanın yerine koyar ve acı çekeriz. Bunun adı empati yeteneği. İşte bu yetenek sayesinde cinayet işlemeyiz.</p>
<p>Bir araştırmada biri teşhis konmamış, diğeri ASKB saptanmış iki denek, bir insanın başka bir insana zarar verdiği bir videoyu izliyor. Araştırmacılar, milimetrik ölçümlerle biyolojik parametlere baktığında, normal kişinin deri geçirgenliğinin arttığını, irislerinin büyüdüğünü, tüylerinin hafif dikleştiğini, kalp atışının hafif hızlandığını ve ter bezlerinin daha hızlı çalıştığını kaydediyor. Bunların hepsi ayna nöronlarının harekete geçmesiyle gerçekleşiyor.</p>
<p>Anti-sosyal kişilik bozukluğu olan insandaysa bu ölçümlerin hiçbiri saptanamıyor. Empati nöronları diye bilinen ayna-nöronları (mirror-nöronları) diğer insanlardaki gibi çalışmıyor. Başka bir insanın acısı karşısında empati duyamıyor. Hatta karşısındakini insan olarak algılamıyor. Yavuz Yapıcıoğlu gibi katilleri diğer insanlardan ayıran en büyük biyolojik fark bu.</p>
<p>Gündelik hayatta sosyopatlık veya psikopatlık olarak adlandırdığımız Anti-Sosyal Kişilik Bozukluğu, suçlularda yüksek oranda görülüyor, ancak bu bozukluğa sahip olup da hiç suç işlemeden yaşayıp gidenlerin sayısı da hayli fazla.</p>
<p>Çocukluktan itibaren teşhis edilebildiği öne sürülen bu sorun, çocuklukta aşırı soğukkanlılık, hayvanlara zarar verme ve bundan zevk duyma, yaşıtlarla geçinememe ve anne babayı kendi çıkarları için manipülatif bir biçimde kullanma gibi belirtilerle saptanıyor. En tehlikelisi de bu psikolojik sorunun yüksek zekâyla birleşmesi. Genelde yetişkinliğe kadar sürdürülen başarılı bir öğrenim hayatı, kariyer, daha sonra detaylı planlanmış saldırılar veya katliamlarla sonuçlanabiliyor.</p>
<p>Bu noktada Yavuz Yapıcıoğlu’nun arkadaşlarının onu çok bilgili, zeki ve kendine hayran bırakan bir tarzı olduğunu söylediklerini hatırlamakta fayda var.</p>
<p class="margin-ust-xl"></p>
</body>
</html>