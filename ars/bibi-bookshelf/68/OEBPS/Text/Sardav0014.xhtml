<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Sevinç Yavuz - Türk Seri Katiller</title>

<link href="../Styles/main.css" type="text/css" rel="stylesheet"/>
</head>
<body>
<h1>BİNBİR SURAT</h1>
<blockquote>
<p class="sardav">Kenan Öner, 1958’de Bursa, İznik’te doğdu. Evli ve bir çocuk sahibi. İstanbul Üniversitesi Filoloji bölümü mezunu. Bankacı. DHKP-C üyesi olduğu ve işkence gördüğü iddiasıyla 1981’de Fransa’ya iltica etti. İlk cinayetini 1986’da Fransa’da işledi. O cinayetten 2002’de tutuklanıp cezaevine girdi. 2004’de tahliye oldu. Aynı yıl, anne ve babasını üç yüz eşit parçaya ayırıp evlerinin bahçesine gömdü. Cezaevinde. Eşi hâlâ kayıp.</p>
</blockquote>

<p class="margin-ust-xl"></p>

<p class="line">7 Mayıs 1986<br/>Fransa/İsere </p>
<p>Kadın, sabaha karşı köpeklerin ulumasıyla uyandı. Kalktı. Pencereye anlam veremediği turuncu bir ışık vuruyordu. Dışarıda büyük bir alev gördü. Yangın çıkmıştı. Yangın, Fransa’nın İsere Kasabası’nın eski Taşocağı mevkiindeki çöplükteydi. O gece, birkaç İsere sakini daha alevleri görmüş ama önemsememişti. Zaten kısa bir süre sonra yangın başladığı gibi sessizce söndü.</p>


<p class="margin-ust-m"></p>
<p class="line">Yangından İki Gün Sonra</p>
<p>İsere Kasabası jandarmasına gelen bir gece ihbarı, iki gün önce çıkan esrarengiz yangının o kadar da önemsiz olmadığını gösterecekti. İhbarı yapan kişiye göre, çöplükte yanmış bir ceset vardı.</p>
<p>Olay yerinde hâlâ kesif bir benzin kokusu duyuluyordu. Yangın yerinde bir ceset olduğuysa doğruydu. Ama ceset kömürleşmişti. Kimliğinin, yaşının hatta cinsiyetinin bile belirlenmesi mümkün değildi. Cesedin boynuna bakır bir tel, iki kez dolanmıştı. Yüksek ısının etkisiyle telin yer yer eridiği görülüyordu.</p>
<p>Jandarmanın ilk tespitine göre, kimliği belirsiz biri önce boğulmuş sonra da yakılmıştı. Olay yeri incelemesi tamamlandıktan sonra ceset otopsiye gönderildi. Otopsi sonundaysa cesedin bir erkeğe ait olduğu ve boyunun yaklaşık 1.65 metre olduğu tespit edildi.</p>
<p>Özellikle yanmış cesetlerde, sorulara yanıt bulmak hayli zor. Yangın sırasında doku ve kemikler eridiği için adli tıp uzmanları kömürleşmiş cesetlere ait kesin bilgiler vermekte güçlük çekiyor. Maktulün yaşarken sahip olduğu boy, kemik boylarından yaklaşık olarak tahmin ediliyor veya kemiklerin yapısı üzerinden yaş ve cinsiyet belirlenebiliyor.</p>
<p>Güç olsa da cesedin 1.65 boylarında bir erkeğe ait olduğu anlaşılmıştı. Ancak sırada çok daha önemli bir soru vardı: Maktul nasıl öldürülmüştü? Tek çare vardı, radyolojik inceleme yapmak. Uzmanlar bu konuda başarılı olmuştu. Maktulün başının arkasından 7.65 mm çapında bir mermiyle ve tek kurşunla vurularak öldürüldüğü ortaya çıkmıştı. Fransız uzmanlar şanslıydı çünkü cesedin baş kısmı bedenine göre daha az yanmıştı.</p>
<p>Maktulün boynuna sarılı yanmış bir tel vardı. Bu tel, adamın başka yerde öldürüldüğünü ve bir örtüye sarılıp buraya taşındığını gösteriyordu. Sıra en önemli soruya gelmişti: Ceset kime aitti?</p>
<p>Kömürleşmiş cesetlerde bu soruya yanıt vermek için izlenebilecek iki yol var. İlki DNA analizi. Ama bu düzeydeki yanıklarda bunu gerçekleştirmek imkânsızdır. Cesedin yanma derecesi o kadar ağırdı ki, DNA analizine olanak tanımıyordu.</p>
<p>Uzmanların önünde kimlik belirlemesi için bir tek yol kalmıştı: Maktulün dişleri. Şans bir kez daha Fransız uzmanların yüzüne gülmüştü.</p>
<p>Maktulün dişleri yangından zarar görmemişti. Üstelik yakın geçmişte detaylı bir diş tedavisi yaptırdığı anlaşılıyordu. Bu, cesedin kimliğinin belirlenmesinde önemli bir ipucu olabilirdi. Bu nedenle çene, diş ve kafatası filmleri çekildi. Fransız polisi de maktulün dişlerini aynı kasabada tedavi ettirmiş olmasını dileyerek, bu filmleri İsere’deki bütün diş hekimlerine dağıttı.</p>
<p class="margin-ust-m"></p>
<p class="line">15 Gün Sonra</p>
<p>Henriette Chaudy, uzun yıllardır İsere Kasabası’nda diş hekimliği yapıyordu. On beş gün önce Fransız polisi ona da birtakım diş filmleri getirmiş ve filmlerin sahibinin hastası olup olmadığını kontrol etmesini istemişti. Chaudy, polisin getirdiği filmleri hastalarının filmleriyle tek tek karşılaştırmış ve hastasını tanımıştı. Dişlerin sahibi yaklaşık bir yıl önce tedavi ettiği, 25 yaşındaki Mehmet Y.’ydi.</p>
<p>Mehmet Y., beş yıldır Fransa’da yaşıyordu. İnşaat işçisiydi. Hemşerisi Hasan ve Sadık B. ile birlikte İsere’de oturuyordu. Sakin kişiliğiyle tanınıyordu. Adı herhangi bir suça karışmamıştı ve on beş gündür ortada yoktu.</p>
<p class="margin-ust-m"></p>
<p class="line">29 Mayıs 1986</p>
<p>Fransız polisi arama yapmak üzere B. Kardeşlerin evindeydi. Evdekiler, günlerdir kayıp olan ev arkadaşlarının öldürüldüğünü yeni öğreniyorlardı ya da en azından öyle söylüyorlardı. Aramaya Mehmet Y.’nin yatak odasından başlandı. Yatak dağınıktı. Çarşafsa kan içindeydi. Yastık kılıflarında da kan lekeleri vardı. Maktulün öldürüldüğü yer bulunmuştu.</p>
<p>Polis, tuhaf bir durumla karşı karşıyaydı. B. kardeşler, yataktaki kan lekelerini açıklayamıyordu. Mehmet’in odasına on beş gündür hiç girmediklerini söylemekle yetiniyorlardı. Polise göre, bu olası bir durum değildi.</p>
<p>Ancak suçlu olsalar şimdiye kadar delilleri çoktan ortadan kaldırmış olmaları gerekirdi. Ama ikinci ipucu Hasan B.’nin dolabında bulundu: 7.65 çapında iki mermi. Yani, Mehmet Y.’nin başında bulunan merminin aynısı. Ayrıca Y.’nin otomobili de ortada yoktu ve garaj kapısı zorlanmıştı.</p>
<p>B. kardeşler aynı gün İsere polis merkezinde sorguya alındı. Her ikisi de cinayet zanlısıydı. Sorguya ilk alman Sadık B. oldu. Polis, ev arkadaşlarının ortadan kaybolduğu gün neler olduğunu öğrenmek istiyordu.</p>
<p>“Ağabeyim Hasan sık sık kız arkadaşının evinde kalır. O gün evde Mehmet’le yalnızdık. Arkadaşı Kenan Öner geldi. Üçümüz birlikte kahve içtik. Mehmet işi olduğunu söyleyerek dışarı çıktı. Birkaç saat sonra geri döndü. Yemek yedik. Sekiz gibi yeniden dışarı çıktı. O gece Kenan bizde kalacaktı. Uykum gelince ben yattım. Kenan da salondaki kanepede uyudu. Ertesi sabah erken kalktım. İşe gidecektim. Çıkarken Kenan uyuyordu. Mehmet’in gece gelip gelmediğini bilmiyorum.”</p>
<p>Fransız polisinin kuşkulu listesine biri daha eklenmişti: Kenan Öner. B.’nin ifadesi şöyle devam ediyordu:</p>
<p>“Öğleden sonra şantiye paydos etti. Eve döndüm. Kenan banyoda aynaya bakıyordu. Mehmet’i sordum, ‘Acil randevusu vardı, gitti,’ dedi. Mehmet’in spor çantası kapının önünde duruyordu. Sordum. ‘Mehmet’in kirli çamaşırları, yıkamaya götüreceğim,’ dedi. Şaşırdım. Çünkü evde çamaşır makinesi vardı. Bir şey söylemedim. Kenan’ın yüzü ve gözleri kıpkırmızıydı. Saçları ıslaktı. Duş aldığını düşündüm. Çantayı aldı ve gitti.”</p>
<p>Sadık B. bunları anlatırken yan odada Hasan B. de ifade veriyor ve anlattıklarında aynı ismi geçiriyordu: Kenan Öner. B. kardeşlerin verdiği bir detay daha vardı. Mehmet kaybolmadan önce Lyon’a gitmişler, yolda Mehmet, Kenan Öner’in otomobilini almak istediğini, 15 bin Frank’a anlaştıklarını ama Kenan 10 bin Frank getirince vazgeçtiğini söylemişti. B. kardeşlere göre, Mehmet Kenan’a güvenmiyordu ama o günlerde sık sık görüşüyordu.</p>
<p>Zanlılar, Mehmet’i neden günlerce aramadıklarınaysa şu yanıtı veriyorlardı:</p>
<p>“Kız arkadaşımda kaldığım için pek eve uğramıyordum. Üç gün önce eve geldim. Posta kutusuna dokunulmamıştı. Mehmet’in odasının kapısından baktım. Yatağı dağınıktı. Endişe etmedim çünkü motor kazası geçirdiği için raporluydu. Kız kardeşine gittiğini düşündüm. Ama aradan iki hafta geçince merak etmeye başladım. 25 Mayıs’ta eniştesi Mehmet’i sormaya geldi. O zaman meraklandık.”</p>
<p>B.’nin söyledikleri polise inandırıcı gelmese de, Kenan Öner’i de araştırmak gerekiyordu. 28 yaşındaki Öner de aynı kasabada oturuyordu. Mayıs ayı başında jandarma çalıntı araba kullanmak suçundan ifade vermeye çağırmıştı ancak ifade vermeye gelmediği gibi bir aydır da ortalıkta görünmüyordu.</p>
<p>Eve gidildiğinde, Fransız jandarmasının karşılaştığı manzara ilginçti. Ev aniden terk edilmiş izlenimi veriyordu. Bardaklar, günlük eşyalar ve mektuplar ortadaydı. Evden parmak izleri alındı. Özel eşyalara el kondu.</p>
<p>Kenan Öner, Fransa’ya 1981’de Türkiye’den siyasi gerekçeyle iltica etmişti. DHKP-C üyesi olduğunu iddia etmişti. Fransa makamlarına verdiği dilekçede İstanbul Üniversitesi Filoloji bölümünden mezun olduğunu, birkaç kez gözaltına alındığım söylemişti.</p>
<p>Gelinen noktada güvenlik güçlerinin elinde üç kuşkulu vardı. B. kardeşler günlerdir kayıp olmasına rağmen Mehmet’i aramamıştı. Evlerinde kan izleri ve mermi bulunmuştu. Üstelik kız arkadaşı da Hasan’ın son günlerde Mehmet’i kıskandığını söylüyordu. Kenan Öner ise, cinayetten bu yana kayıptı. Çalıntı araba suçundan sabıkası vardı. Ve Mehmet’i öldüren silahın aynısını taşıyordu. Peki katil gerçekte hangisiydi?</p>
<p class="margin-ust-m"></p>
<p class="line">Çöplükteki Yangın Gecesi</p>
<p>Kenan Öner, saatlerdir otomobil kullanıyordu. İsviçre sınırına varmasına az bir zaman kalmıştı. İki yüz metre ilerideki jandarma trafik kontrol noktasını fark etti. Görevli durmasını istiyordu. Yavaşça sağa yanaştı ve aracını park etti. Uzattığı ruhsatın üzerinde Mehmet Yılmaz yazıyordu. Jandarma ruhsatı kabul etmedi. Kendisine ceza makbuzu kesti. Öner, sınırdan bu evraklarla çıkamayacağını anladı. Geri dönüp İsere’nin yolunu tuttu.</p>
<p>Sahte evrak düzenledi ve arabayı kendi üzerine kaydettirdi. Devir işlemi yapıldığı sırada Mehmet Yılmaz çoktan öldürülmüştü. Ruhsatın devrinde kullanılan imza önce B. kardeşlerin imzalarıyla karşılaştırıldı. İmza ikisine de ait değildi. Zaten her ikisi de Fransızca okuyup yazmayı bilmiyordu. Polisin aradığı kişi Kenan Öner’di. İmza ona aitti.</p>


<p class="margin-ust-m"></p>
<p class="line">Cinayetten Üç Yıl Sonra</p>
<p>Kenan Öner, Türkiye sınırından kolaylıkla geçmiş, memleketi Bursa’ya yerleşmiş, evlenmiş ve bir çocuk sahibi olmuştu. İş hayatındaki geleceği parlak görünüyordu. Özel bir bankanın genel müdür yardımcısıydı.</p>
<p>Fransa’yı, İsere’yi ve Mehmet’i çoktan geride bırakmıştı... Ta ki, Bursa Ağır Ceza Mahkemesi’nden gelen bir celp eline geçene kadar. Mehmet Yılmaz cinayeti davasının görüldüğü İsere Bölgesi Ağır Ceza Mahkemesi, Kenan Öner’in peşini bırakmamış, adresini tespit etmiş ve Bursa Ağır Ceza Mahkemesi’nden ifadesinin alınmasını istemişti. Öner, ifade verirken dikkatliydi:</p>
<p>“Hasan’a 7500 Frank borç vermiştim. Olay günü onu istemek için eve gittim. Kapıyı Sadık açtı. Eve hiç girmedim. O gece evlerinde kalmadım. Mehmet Y.’nin arabasını bana borcuna karşılık Hasan B. verdi. 7 Mayıs günü trafik kuralını ihlal ettiğim için ceza yedim. Bunun üzerine geri dönerek ruhsat işlemlerini yaptırdım. Ertesi gün de İsviçre, İtalya ve Yugoslavya üzerinden Türkiye’ye döndüm. 7.65 çapında bir tabancam yok. Bu tabancayla evimde ateş etmedim. Ayrıca ruhsattaki yazılarda Hasan tarafından yazıldı.”</p>
<p>Kenan Öner’in mahkûmiyetine neden olan da işte bu yalan ifade oldu. Çünkü ruhsattaki imza ve yazıların ona ait olduğu sabitti. Üstelik yargılama süresince Öner’in diğer ifadeleri de birer birer çürütüldü.</p>
<p>Öncelikle B. kardeşlerin evinde Öner’in parmak izleri vardı. Yani eve girmişti. Kendi evinin yatak odasının camında mermi izi bulunmuştu. İsere Bölge Mahkemesi, önce Kenan Öner’i cinayet suçundan mahkûm etti. Sonra da Türkiye’de de yargılanması için harekete geçti. Öner, tam on iki yıl sonra Bursa 3. Ağır Ceza Mahkemesi’nde cinayet suçuyla yargılandı.</p>
<p>Öner’in aleyhindeki en önemli delillerden biri de Fransız komşusunun mahkemede verdiği ifade oldu. Fransız kadın duruşmada verdiği ifadede, Öner’in eve teklifsiz girebildiğini ve bir gün onu banyoda kanlı elbiselerini yıkarken gördüğünü söyledi.</p>
<p>Kenan Öner, Türkiye’de yıllar süren yargılama boyunca birçok kez iş değiştirdi. İşe girerken verilmesi zorunlu belgelerden olan adli sicil belgesinde de tahrifat yaptı. On iki yıl sonunda Türkiye’de de müebbet hapse mahkûm oldu ama Mehmet Y.’yi öldürdüğünü hiçbir zaman kabul etmedi.</p>


<p class="margin-ust-m"></p>
<p class="line">Katilin Evinde<br/>Mart 2004, İznik</p>
<p>2004 yılında Kenan Öner’in işlediği cinayeti araştırmak için İznik’e gittim. O sıralarda Öner cezaevindeydi. Gerçekten zordu. Anne ve babasının İznik’teki mütevazı evlerinin kapısını çaldığımda kalbim yerinden çıkacak gibiydi.</p>
<p>Kapı açıldığında karşımda 60’lı yaşlarının sonunda bir kadın duruyordu. Kendimi tanıttım. Neden geldiğimi söyledim.</p>
<p>Bu toprağın insanı ilginçtir. Doğu’da da Batı’da da kolay kolay kapıya geleni geri çevirmez. On dakika sonra eve Öner’in babası da geldi.</p>
<p>Ben bir kanepenin ucuna ilişmiş, sanki katil benmişim gibi ürkek, kadının eşine tane tane beni anlatmasını izledim.</p>
<p>Yaşlı kadının, “Hanım kız, Kenan’ın davasıyla ilgileniyor,” demesini duydum en son. Sonra yaptığım programı anlattım. Oğullarını temize çıkaramayacağımı, görevimin bu olmadığını... Tam tersi suçunun delillerle sabit olduğunu falan.</p>
<p>“Olsun,” dedi Öner’in babası. “Sen olduğu gibi anlat! Hak yerini bulur nasılsa!” Belki yarım saat kalırım diye düşündüğüm evden akşam hava kararırken çıktım. Yemekler, sonra çay, kahve sonra, İznik Gölü’nü tepeden gören evin terasında anne-babanın gözyaşları.</p>
<p>On klasörlük dava dosyasına ve delillere rağmen “Acaba?” sorusuyla İstanbul’a döndüm. Aradan on beş gün geçmiş geçmemişti ki, halen cezaevinde olan Kenan Öner’den bir mektup aldım. Belli ki, anne ve babası benden bahsetmişti.</p>
<p>İnci gibi bir yazı, onlarca sayfa ve binlerce haklı gerekçe vardı mektupta. Fransız adalet sistemini eğitimli bir insanın cümleleriyle eleştiriyor, solcu geçmişinin Türk adalet sistemi için nasıl fırsat yarattığını sıralıyordu. Suçsuz olabileceğine, hatta devletler arası bir komploya kurban gidebileceğine dair şüpheye düştüm. Yine de dosyayı <i>İpucu</i>’nun NTV’deki sürecinde gündeme getirdim. Program yayınlandığında hiçbir kusur yoktu. İçimde hep bir şüpheyle, dosyanın var olan halini yayınlayıp bıraktım. Ta ki, 2014’te telefonum çalana kadar.</p>
<p>Arayan, bir haber kanalında editör olarak çalışan bir arkadaşımdı.</p>
<p>“Canlı yayına katılmanı istiyoruz, takip ettiğin bir katilin dosyası için...” dedi. Hep yaptığım gibi tam reddetmeye hazırlanıyordum ki, arama nedenini söyledi:</p>
<p>“Kenan Öner, anne ve babasını öldürüp, evlerinin bahçesine gömmüş.”</p>
<p>Sadece dünyanın başıma geçtiğini hatırlıyorum. Çünkü Kenan Öner 2004’te tahliye olmuştu. İhbarı yapansa Öner’in oğluydu. Çocuk, önce annesinin sonra da babaanne ve dedesinin ortadan kaybolduğunu, yıllardır haber alamadıklarını söylemişti ve babasının araştırılmasını istiyordu.</p>
<p>İznikli emlak zengini yaşlı çift Ahmet Refik ve Emine Öner, 2008 Nisan’ından beri kayıptı. Bursa Cinayet Bürosu ekipleri eski bir suçluya dair yeni bir suçla dosyayı raftan indirdi.</p>
<p>Kenan Öner’in İstanbul Bayrampaşa’da dolandırıcılıktan kesinleşmiş bir cezası vardı. İstanbul Cumhuriyet Savcılığı bu suçla ilgili arama izni çıkardı. 24 Nisan Perşembe gecesi Bursa Cinayet Bürosu ekipleri, Kenan’ın Bayrampaşa’daki dubleks apartman dairesinin kapısını çaldı. Kapıyı açan olmadı. Polisler çelik kapıyı çilingire açtırdılar.</p>
<p>İkinci kapıyı kırıp girdiklerinde, Öner koltukta oturmuş, sakince kendilerine bakıyordu. Ev zifiri karanlıktı. Fatura ödemediği için yıllardır elektriksiz yaşıyordu. “Susma hakkımı kullanıyorum,” dedi.</p>
<p>Dev bir çalışma odasının ortasındaydı. Yüzlerce evrak, hukuk kitapları, raflarda numaralandırılmış klasörler... Öner, son otuz yılındaki her şeyi daktilo ve elyazısıyla yazıp tasniflemişti. En çok da mahkemelerle ilgili olanları. Sadece bu odada elektrik vardı. Apartmandan kaçak hat çekmişti.</p>
<p>Polis hızla kayıp anne-babayla ilgili ipucu aramaya başladı. Ve İznik’teki evin bahçesine ait kroki bulundu; hem de mimar elinden çıkmış gibi. Tek katlı evin geniş bahçesi, bahçeyi çevreleyen ve “kurutmalık” denen yanları ve önü açık, üstü kapalı depoları numaralandırmıştı. İkinci ve üçüncü kurutmalığın birleştiği yerin ön tarafını işaretlemişti. Bir de not düşmüştü: “15-16 Nisan’da çalışma yapıldı.”</p>
<p>Öner’le birlikte Bursa’ya dönen polis, 25 Nisan Cuma günü saat 13.00’de iş makinesiyle İznik’teki kayıp çiftin evine gitti. İznik polisi, bahçenin kazılmasına itiraz etti. “Biz üç kez kazdık, bulamadık,” dedi. Bursa polisi kepçeyi krokide işaretlenmiş yere vurdu. Kepçenin dişleri 2 metre derine vurduğunda, siyah bir bez parçası ve kemikler döküldü. Polis makineyi durdurup elle kazmaya başladı. Kısa süre sonra karşılarında üç yüz kemik parçası duruyordu.</p>
<p>Kesildiği için kafatasları ayrı yerde duruyordu. Yaşlı babanın protez dişleri ve annenin plastik bebek saçı gibi olmuş saçları da... Kemikler çok düzgün ve sıfır hatayla ayrılmıştı, üstelik parçalarken elektrikli çark kullandığı halde. Ziyaretimden dört yıl sonra, 16 Nisan 2008’de kaybolmuşlar, 25 Nisan’da evlerinin bahçesinde altıncı yılda bulunmuşlardı.</p>
<p>Kenan Öner, bütün sorgu boyunca konuşmadı ve suçunu itiraf etmedi. Dokuz yıldır kayıp olan eşi Canan’ın bulunması için çalışmalar hâlâ devam ediyor.</p>
<p class="margin-ust-xl"></p>
</body>
</html>