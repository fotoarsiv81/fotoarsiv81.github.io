<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Sevinç Yavuz - Türk Seri Katiller</title>

<link href="../Styles/main.css" type="text/css" rel="stylesheet"/>
</head>
<body>
<h1>BEBEK YÜZ</h1>

<blockquote>
<p class="sardav">Ali Kaya, 1978’de Adana’da doğdu. Bekâr. Cinayetlerine 1997’de başladı. İlk olarak amcasını öldürdü. Daha sonra dokuz kişiyi daha. İki kez cezaevinden firar etti. Son yakalandığında üzerinde on kişilik ölüm listesi vardı. Medya yakışıklılığı nedeniyle ona “Bebek Yüz” adını taktı. Cezaevinde.</p>
</blockquote>


<p class="margin-ust-xl"></p>

<p class="line">1997<br/>Alanya</p>
<p>Celal K., emlak danışmanlığı yapıyordu. Uzun ve yorucu bir gün geçirmişti. Bir an önce eve gidip dinlenmek istiyordu. İşyerini kapatmak üzere hazırlanıyordu ki, kapıdan yeğeni girdi. Yüzünde tuhaf bir ifade, elinde de bıçak vardı. Amcasını defalarca bıçakladı.</p>
<p>Kısa bir soruşturmanın ardından katilin 19 yaşındaki Ali Kaya olduğu anlaşıldı. Kaya, küçük yaşlarından itibaren hırsızlık, adam yaralama ve gasp olaylarına karışmıştı. Bu suçları nedeniyle 17 yaşında ıslahevine gönderilmiş, iki yıl hapis yattıktan sonra tahliye olmuştu.</p>
<p>Hâlâ yaşı küçüktü ama bu kez reşitti. 5 yıl ağır hapis cezasına çarptırılarak Silifke Cezaevi’ne gönderildi.</p>
<p>Cezasının belli miktarını yattıktan sonra 1999’da tahliye oldu. O da soluğu tekrar Alanya’da aldı. Gençti, hayatını yeniden kurmayı planlıyordu ama olmadı. Mahalledeki dedikodulardan duyduğuna göre, Zeynel Abidin G. annesine tecavüz etmişti. Öldürülmeliydi. Öyle de yaptı. Ali Kaya, Zeynel Abidin G.’yi uzun süre takip ettikten sonra defalarca bıçaklayarak öldürdü.</p>
<p>Cinayetten bir süre sonra Elazığ Kapalı Cezaevi’ndeydi. Ama artık “akli dengesi bozuk” raporu vardı. Bu rapor Ali Kaya’nın cezaevinden çıkarılıp hastaneye yatırılmasını sağladı. Şimdi geriye tek bir şey kalıyordu: “Kapalı yerde duramaz” raporu almak.</p>
<p>Onu da aldı ve hastaneden tahliye edildi. Çıkar çıkmaz tekrar Alanya’nın yolunu tuttu. Beş kişiyi daha bıçaklayarak öldürdü. Kurbanlarından ikisi Alanya Kapalı Cezaevi’nde görevli gardiyanlar Kemal A. ve Hasan A.’ydı. İkisini de sokakta yakalayıp bıçakla öldürmüştü. Ali Kaya, bütün bu cinayetlerden akli dengesi yerinde olmadığı gerekçesiyle tutuksuz yargılandı.</p>
<p>Son cinayetinden sonra “kişilik bozukluğu” teşhisiyle tekrar akıl hastanesine yatırıldı.</p>
<p>Ama burada da cinayet işlemeye devam edecekti.</p>


<p class="margin-ust-m"></p>
<p class="line">2000<br/>Manisa Ruh ve Sinir Hastalıkları Hastanesi</p>
<p>Koğuşta üç kişi kalıyorlardı. Milas’ta iki kişiyi öldüren sara hastası, 32 yaşındaki Tayfun Şahin’i sevmişti Ali Kaya. Onunla iyi anlaşıyordu. Hatta yan koğuşta kalan “Çivici” lakaplı Süleyman Aktaş’ı da sevmişti. Ama “İzmir Canavarı” lakaplı Ayhan Kartal’dan nefret ediyordu.</p>
<p>Çünkü Kartal, 20 Nisan 1985’te, İkiçesmelik’te 13 yaşındaki Armağan K.’yı tecavüz edip boğarak öldürmüştü. Ayhan Kartal, 23 Eylül 1989’da da Şirinyer’de 9 yaşındaki Barış K.’yı aynı şekilde katletmişti ve daha önce Korniş olan soyadını değiştirmiş, yakalandığında polislere, “İçimdeki bir ses çocuklara yaklaşmamı söylüyordu. Ancak çocuklarla ilişki kurabiliyorum,” demişti.</p>
<p>Ali Kaya, Kartal’ın öldürülmesine karar vermişti. Bir gece kalktı. Uyumakta olan Ayhan Kartal’ı biri boğazından olmak üzere üç bıçak darbesiyle öldürdü.</p>
<p>Koğuşları gezen nöbetçi Dr. Semih Özalp, Kartal’ı kanlar içinde bulduğunda çok geçti. Ayhan Kartal hastaneye götürülürken öldü.</p>
<p>Ali Kaya ifadelerinde olayı şöyle anlatıyordu: “Günahkarlarla ve düşmanlarımla hesaplaşacağım. Görevimi başarıyla yapamadım fakat mutlaka yapacağım. Toplumu kötü insanlardan temizleyeceğim. Allah beni çağırıyor. Hakkımı almak için ben Allah’ın yanına gidip geleceğim ve en kısa zamanda günahkârlarla ve düşmanlarımla hesaplaşacağım.”</p>


<p class="margin-ust-m"></p>
<p class="line">5 Ocak 2014<br/>Gaziantep H Tipi Cezaevi</p>
<p>Aylardır bugünü bekliyordu. Uzun süre cezaevinin krokisini ele geçirmeye çalışmış, dikkat çektiğini anladığı anda da kendi krokisini yapmaya karar vermişti. Gerçi bu iş aylarını almıştı ama sonunda başarmıştı. Özel tip koğuşta yattığı için geceler boyunca kimse fark etmeden çalışmıştı. En çok da cezaevinin ziyaretçi girişlerinde kamera olmadığını fark ettiğinde sevinmişti.</p>
<p>Ve o büyük gün gelip çatmıştı. Sadece çok sakin olması gerekiyordu.</p>
<p>Paspasların kenarlarındaki tahtaları tek tek çalarak birleştirdiği merdivenle tel örgülerle kaplı yüksek duvara çıkmayı başardı. Tel ve jiletlere takılmamak için bu kez iplerle bağladığı tahtaları üçgen şekline getirdi.</p>
<p>Başarmıştı, elindeki ilkel alet, derin yara almasını ya da takılmasını engellemişti. Şimdi de ipler yardımıyla kendini aşağıya doğru sarkıtması gerekiyordu; kameraların görüş alanına girmeyen ve şoförler odasına yakın olan noktaya. Olmuştu. Artık E Tipi cezaevinin açık görüş alanındaydı. Burada onu tanıyan yoktu zaten ama yine de kimsenin dikkatini çekmeden on beş dakika kadar beklemesi gerekiyordu. Çünkü bu alanda kamera vardı. Sakince, bir mahkûm yakını gibi oturdu. Üzgün, düşünceli.</p>
<p>Yine de tek başına bir erkek bir süre sonra fark edilirdi. İleride, ayakta durmakta zorlanan yaşlı bir kadın gördü. Yanına yaklaştı ve onu tekerlekli sandalyeyle taşıyabileceğini söyledi. Kadın sevinmişti, kabul etti.</p>
<p>Görüş saati başladığında yaşlı bir kadını iten ziyaretçi görünümündeydi ve tekrar H Tipi Cezaevi’nin bulunduğu alana geldi. Kadının yanında usulca bekledi. Kadının görüşmesi bitince de ziyaretçilerle beraber hapishaneden çıktı.</p>
<p>Birkaç saat sonra Kaya’nın firar ettiği anlaşıldığında artık çok geçti. Üstelik bu kaçış Ali Kaya’nın ilk firarı da değildi. Sadece bir yıl önce, yani 2003’te Şanlıurfa Yarıaçık Cezaevi’nden de kaçmayı başarmıştı.</p>
<p>Polis, bu tehlikeli katil için sadece Gaziantep değil, bütün illerde teyakkuza geçti. Kaya’nın aylar süren firarının cezasını ise koğuş arkadaşları çekecekti. Bir yıllık görüş cezası...</p>
<p>Emniyet güçleri, Ali Kaya’nın yeni cinayetler işleyeceğinden korkuyordu. Sadece onu takip etmek için İl Jandarma Komutanlığı bünyesinde kurulan ekibe her gün onlarca ihbar yağıyordu.</p>
<p>Aylar süren takip ve soruşturmalarda Kaya’nın firar eder etmez önce Adana’ya, sonra Mersin’e gittiği belirlendi. Ama o aslında Suriye’ye geçmek istiyordu. Pasaporta ve diğer belgelere ihtiyacı vardı.</p>
<p>Tanıdığı insanlar Gaziantep’teydi. Tekrar şehre döndü ve Çıksorut Mahallesi’ndeki arkadaşının evine yerleşti. Orada sadece birkaç gün kalacaktı.</p>


<p class="margin-ust-m"></p>
<p class="line">3 Mart 2014<br/>Gaziantep Çıksorut Mahallesi</p>
<p>Öğle saatleriydi. Ali Kaya’nın kaldığı evin etrafı onlarca jandarma eri tarafından sarılmıştı. Aralarında özel ekip de vardı. Ne yazık ki karşılarında sıradan bir katil yoktu.</p>
<p>Jandarmaları fark ettiğinde Ali Kaya’nın tek şansı çatıdan kaçmayı denemekti. Ancak bu kez onlar da tedbirliydi. Ali Kaya, kısa bir kovalamacanın ardından yakalandı.</p>
<p>Üzerinde bir tabanca ve “ölüm listesi” dediği, on kişinin adının yer aldığı bir kâğıt bulundu.</p>
<p>Sorgusu ve işlemlerinin ardından firar ettiği cezaevine götürülen Kaya’yı girişte gazeteciler bekliyordu. Önce tekbir getirdi. Sonra şöyle bağırdı:</p>
<p>“Bugün olmazsa yarın olacak Allah’ın izniyle. Allah böyle haklısını layık gördü, başka bir şeye gerek yok. Kimse zulüm etmesin. Bugünün yarını da var.”</p>
<p class="margin-ust-m"></p>
<p class="line">Misyoner Katil</p>
<p>Seri katillerin hepsini aynı kategoride incelemek mümkün değil. Sadece kafasının içindeki sesi dinlediği için adam öldürdüğünü söyleyen bir seri katille (Deniz Yağmur gibi) kendisini “vazife sahibi” veya “misyoner” gördüğü için cinayet işleyen katili aynı yöntemlerle değerlendiremeyiz.</p>
<p>Durdurulana kadar cinayet işledikleri, hatta durdurulamadıkları için misyoner seri katiller, içlerinde en tehlikeli olanları. Bunun dışında yakalanmaları da zor. Çünkü dünyayı hayat kadınlarından, eşcinsellerden, kumrallardan veya kırmızı gömlek giyenlerden kurtarmayı görev edinebilirler. Bu çeşitlilik ve cinayet kurbanlarının bağlantısızlığı nedeniyle karanlıkta kalabiliyor.</p>
<p>Misyoner katillere dünyadaki en tehlikeli örnek Karındeşen Jack. Gerçek kimliği bilinmeyen Karındeşen Jack, 1888 yılının ikinci yarısında, Londra’nın gecekondu semti Whitechapel’da faaliyet gösterdi. Katile Jack ismi, Merkezi Haber Ajansı’na katil olduğunu iddia eden bir kişi tarafından gönderilmiş mektuba binaen verildi.</p>
<p>Tamamı hayat kadını olan kurbanlarından beşinin aynı kişi veya kişilerce öldürüldüğü kesinleşti. Ancak Karındeşen Jack’e mal edilmiş yaklaşık yirmi cinayet var.</p>
<p>Karındeşen Jack’in yöntemleri vahşiceydi. Kurbanlarını önce boğazlayarak etkisiz hale getiriyor daha sonra da boğazlarını kulaklarına kadar kesiyordu. Ufak tefek değişikliklerle beraber kurbanların tamamına yakınının karnı ve cinsel organları deşilmiş, bazı organları çalınmış, bazen de burun ve/veya kulakları kesilmişti. Jack kurbanlarını, dizleri karna çekilmiş ve bacakları açık bir şekilde düzenleyerek terk ediyordu. Karındeşen Jack’in kimliği hiçbir zaman açığa çıkmadı. Cinayetler kendiliğinden son buldu. Birçok filme konu olan bu karanlık katilin kimliği günümüzde hâlâ araştırılıyor. O dönemde yaşamış ünlü ya da aristokrat biri olduğuna ve öldüğü için cinayetlerin bittiğine inanların sayısı hiç de az değil.</p>
<p class="margin-ust-xl"></p>
</body>
</html>