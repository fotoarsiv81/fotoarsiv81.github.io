<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Sevinç Yavuz - Türk Seri Katiller</title>

<link href="../Styles/main.css" type="text/css" rel="stylesheet"/>
</head>
<body>
<h1>YAKALANAMAYAN SERİ KATİLLER</h1>
<p class="margin-ust-xl"></p>

<p class="line">1- KESİK BACAK KATİLİ</p>
<p>Kesik bacakların ilki 2000 yılının Ocak ayında Eminönü Mısır Çarşısı yakınlarında bulundu. Sonuncusu ise 2002’nin Mayıs ayında İstanbul Maltepe sahilinde.</p>
<p>Adli Tıp Kurumu’nda yapılan DNA testleri sonucunda bacakların ikisinin erkek, beşinin de kadınlara ait olduğu anlaşıldı.</p>
<p>Kadın bacakları anatomik sınırlara dikkat edilerek ustaca kesilmişti. Dört kadın bacağının aynı yerden ve düzgün şekilde neşter, kretuar ya da ustura gibi hassas bir kesici aletle kesilmiş olması, büyük bir özenle uzun zamana yayılması, polis için seri katille karşı karşıya olmak demekti.</p>
<p>Kadın bacakları bakımlı, bazıları pedikürlü ve ojeliydi. Hepsi de genç yaştaydı. Erkek bacakları ise, rasgele ve gaddarca gövdeden ayrılmıştı.</p>
<p>İstanbul’da bulunan çeşitli vücut parçaları bu bacaklarla hiçbir uyum göstermedi. Yani katilin diğer vücut parçalarını ne yaptığı da esrarını koruyor.</p>
<p>Özellikle dört kadının bacaklarının kalçalarından, anatomik sınırlarına dikkat edilerek titizce kesilmiş olması katilin anatomi bilgisine sahip biri olduğunu düşündürüyor.</p>
<p>Anatomi bildiği varsayılan kasap, celep, veteriner, doktor, cerrah olabilir. Ya da bu mesleklerin icra edildiği yerlerde çalışmış biri. Dedektiflerin araştırması katilin, kadın bacaklarını yavaş yavaş kestiğini gösteriyor. Eminönü’nde denizden çıkarılan ve aynı kadına ait iki bacağın milimetrik olarak aynı yerden kesilmesi bu işlemin uzun sürede yapıldığını gösteriyor. Bu da seri katillere özgü hastalıklı bir ruh durumu.</p>
<p>Son bulunan bacak, diğerlerine göre daha ustaca kesilmiş. Muhtemelen sıcak su dolu bir küvette kanı süzülmüş. Bu da katilin her cinayette daha da ustalaştığına işaret ediyor.</p>
<p>İstanbul’dan uzaklaşmıyor. Eminönü, Beyoğlu, Unkapanı, Eyüp gibi en merkezi semtlerde dolaşıyor. Bacakları buralara bırakarak bir eşkenar üçgen coğrafyası içinde kalıyor. Bacakların kesildiği gövdelere dair hiç ipucu olmaması katilin planlı hareket ettiğini gösteriyor.</p>


<p class="margin-ust-m"></p>
<p class="line">Birinci Mısır Çarşısında</p>
<p>8 Ocak 2000 sabahı, Mısır Çarşısı’nın arka sokaklarında, çöp içindeki kâğıtları toplayan biri, çöplükte kan lekeleri fark etti. Elini çöp yığınlarının içinde gezdirince kanlı, yumuşak bir cisimle karşılaştı. Çöplerin arasından çıkarınca bunun bir kadın bacağı olduğunu anladı. Hemen devriye gezen Yeşildirek Karakolu ekiplerine haber verdi. Adli Tıp, bacağın 26-27 yaşında genç bir kadına ait olduğunu, kalçadan itibaren düzgün bir şekilde kesildiğini ve parçalama işinin en erken 24 saat ile en geç üç gün önce gerçekleştirilmiş olduğunu saptadı. Bacak oldukça bakımlı ve tüysüz tırnaklar pedikürlüydü.</p>


<p class="margin-ust-m"></p>
<p class="line">İkinci Eminönü Sahilde</p>
<p>19 Mayıs 2000, sabah 06.00. Eminönü motor iskelesine yanaşan ilk teknenin çımacısı halatı iskeleye bağlıyordu. Kaptan, “Teknenin başucundan gelen sesi duymuyor musun? Gövdeye bir şey çarpıp duruyor, git bak,” dedi. Çımacı sesin geldiği yöne eğilip denize baktığında gülümseyerek, “Bu sabah kısmetimize bir manken bacağı çıktı,” diye seslendi. Motora çarpan cismi vitrin mankeni bacağı zannetmişti. Haklıydı. Fildişine çalan beyaz renkteki bu bacak ilk bakışta cansız manken bacağını andırıyordu. Beden parçalarına kalçadaki oynak kısımdan monte edilen bu bacaklar, tıpkı denizden çıkan parçaya benzerdi. Kaptan, çengelli sopayla bacağa dokununca gerçek bacak olduğunu anladı. Yeşildirek Karakolu’na olayı bildirdi. Bu arada yolculardan biri kıyıdaki yanaşma lastikleri önünde ikinci bir bacak olduğunu gördü. Adli tıp uzmanlarının yaptığı araştırmayla bacakların 25-30 yaşlarında bir kadına ait olduğu tespit edildi. Tuzlu suda kaldığı için tam olarak ne zaman kesildiği anlaşılamadı ama bir hafta ila 10 gün içinde parçalanmış olabileceği tahmin edildi. Muntazam ölçülere sahip, bakımlı ve koyu kırmızı ojeli. Ama sahibinin sosyal statüsü hakkında fikir yürütmek için yeterli değil. Cinayet masası, kayıp ihbarlarını tarayarak verilere uygun bir kişinin kimlik bilgilerine ulaştı. Taksim-Aksaray hattında fahişelik yapan Sevim Işık’a ait olabilirdi. Ama aile bulunamadığı için gerekli testler yapılamadı. Tıpkı diğer altı bacak gibi sahipsiz bir şekilde kimsesizler mezarlığına gömüldü.</p>
<p class="margin-ust-m"></p>
<p class="line">Üçüncü Eyüp’te</p>
<p>7 Aralık 2000’de okula giden bir grup lise öğrencisi tarafından bulunan bacağın sahibi de 22-24 yaşlarında genç bir kadın. Bakımlı bacak, hafif dolgun hatlara sahipti. Bir önceki gibi kalçadan muntazam kesilmişti. Cani anatomik sınırlara dikkat etmişti. Bacak birkaç gün önce kesilmişti. Ve günde 7-8 saat ayakta iş gören birine ait olduğu tahmin ediliyordu.</p>


<p class="margin-ust-m"></p>
<p class="line">Dört ve beş Unkapanı’nda</p>
<p>12 Mart 2001’de Haydar semtinin Unkapanı’na bakan tarafında birbirinden 50 metre uzaklıkta iki bacak ortaya çıktı. Poşetlere konulmuş olan bu bacakların birinin 20-22 yaşları arasında bir kadına, İkincisinin ise 25-30 yaşlarında bir erkeğe ait olduğu saptandı. Her iki bacak da diz hizasından kesilmişti ama erkeğin bacakları biraz daha hoyratça, kadınınkiler ise daha itinayla gövdeden ayrılmıştı. Erkeğin kan örneklerinde hem alkole hem de hafif uyuşturucu emarelerine rastlandı.</p>


<p class="margin-ust-m"></p>
<p class="line">Altıncı Beyoğlu Tünel’de</p>
<p>22 Mart 2001’de Tünel’de bulunan ve Yasemin D.’ye ait olduğu saptanan bacak da yine kalçadan kesilmişti. Bacağın çöpe atılmadan önce muhtemelen bir küvette sıcak suyun içinde bekletildiği ve kanının temizlendiği belirlendi. Çantası bacağının bulunmasından iki gün sonra Gümüşsüyü Parkı’nda bulundu. Telefonu dışında hiçbir şey çalınmamıştı. Telefonu da daha sonra Tahtakale’de seyyar tezgâhlarda satılırken bulundu.</p>
<p>Yasemin D., 4 Eylül 1983’te Sivas’ta doğdu. O doğduğunda babası devlet hastanesinin biraz ilerisindeki meydanda sükunet içinde akıp giden trafiği yönetiyordu. 43 yaşındaki Sabri D. polis imtihanlarına girip kazanmış ve trafik polisi olarak memuriyet hayatına başlamıştı. Askerden sonra evlenmişti. Yasemin bir buçuk yaşındayken kız kardeşi doğdu. Yasemin, liseye babasının dördüncü görev yeri olan Bandırma’da başlamıştı. İstanbul’da Hukuk Fakültesi’ni kazandı.</p>
<p>Çanakkale’deki köylerinden tanıdığı tıp fakültesinde okuyan bir erkek arkadaşı vardı. Ama ne olduysa oldu, gönlünü kaptırdığı bu genç adam, “Okul hayatımızı aksatır, geleceğimizi etkiler,” gerekçesiyle Yasemin’i terk edip gitti. Yasemin, onu unutamadı. Bu arada aynı yurtta kalan ve kendisi gibi polis çocuğu olan A.S. adlı gençle yakınlaştılar.</p>
<p>Aynı yurttan, S.N. adlı bir kızla da samimi arkadaş olmuştu. S.N. Beyoğlu’nda oldukça karanlık işler peşindeki bir erkekle arkadaşlık ediyordu. Yaseminle bu arkadaşını tanıştırdı, ama Yasemin, onun çevresini sevmemişti. Bir gün, kız kardeşine S.N. ile küstüklerini söyledi. Sonra araları düzeldi ama artık eskisi kadar yakın değillerdi. 20 Mart 2001 akşamı, S.N. Yasemini cep telefonundan arayarak, o gece yurda gelemeyeceğini, kendisi yerine yoklama defterine imza atmasını istedi. Yasemin olmaz deyince de S.N. 23.00 civarında yurda geldi.</p>
<p>Ertesi gün Yaseminle erkek arkadaşı A.S. okuldan çıktılar. Saat 12.00 civarıydı. Yaseminin cep telefonunun şarjı bitmişti. A.S.’ye Başbakanlık bursunu kazandığını ve bursla ilgili evrakları Ankara’ya göndermek üzere Fatih Postanesi’ne gideceğini söyledi. Sonra yurda dönüp telefonunu şarj edecek ve sevgilisiyle 15.00’de buluşacaktı. A.S’nin postaneye birlikte gitme teklifini de gereksiz diyerek reddetti. Yasemin o gün en son 14.00 civarında Fatih Postanesi’nde görüldü. Ondan sonra da ortalıktan kayboldu. A.S. buluşacakları yerde bir saatten fazla bekledi, sonra yurda dönerek arkadaşlarına Yasemin’i sordu. Hayır, Yasemin’den kimsenin haberi yoktu. 23.00’te yurttaki odasına dönmeyince arkadaşları idareye bildirdi. Yurt idaresi durumu, İstanbul Emniyeti’ne rapor etti.</p>
<p>Ortadan kaybolduğu günün gecesi (21 Mart’ı 22 Mart’a bağlayan gece) 02.00 civarında çöpçüler Tünel’deki Yemenici Sokağı köşesindeki çöpleri topluyordu. Çöplerin arasında büyükçe bir poşetin delik olan tarafından, parmağa benzeyen bir şeyler fırlamıştı. Gözlerine inanamadılar ama poşeti açınca gördüklerinin doğru olduğunu anladılar. Poşetin içinde, kalçadan itibaren muntazam bir şekilde kesilmiş bir kadın bacağı çıktı. Durumu hemen, Beyoğlu Emniyeti’ne bildirdiler. Olay yerine gelen sivil dedektifler, poşetteki kadın bacağını Adli Tıp morguna kaldırdı. Ekipler alarma geçirildi ve bacağın bulunduğu yerde geniş bir alan taraması yapıldı. Sabaha kadar süren araştırmalardan bir sonuç alınamadı.</p>
<p>Polis, tüm kayıp listelerini gözden geçirdi. Listede Yasemin’in adı da vardı. Polis Yurdu ve Yasemin’in babasıyla irtibata geçti. Yasemin’in yurttan gelen arkadaşları ve babası kesin teşhiste bulunamadı. Babası DNA testi önerisini önce reddetti. Sabri Durgun, kızının böyle vahşi bir cinayete kurban gitmiş olabileceğine ihtimal vermiyor, acı gerçeği kabullenmek istemiyordu.</p>
<p>Yasemin’in ortadan kaybolmasının üzerinden dört gün geçti. 25 Mart akşamı yurtta bulunan dört ankesörlü telefondan biri çalmaya başladı. Bir kız öğrenci telefonu açtı. Karşısında ya alkollü ya da “psikopat sesli” birisi vardı ve “O kızı aramayın, bulamazsınız” diyerek küfretmeye başladı. Kız telefonu kapatarak idareye gitti, anlattı. Aynı telefon iki dakika sonra tekrar çaldı. Bu sefer telefonu açan diğer öğrencinin karşısında da aynı ses vardı. Aynı sözleri tekrar ederek küfürlerini sürdürdü.</p>
<p>Bir müddet sonra Sabri Bey, DNA testi yapılmasını kabul ederek Fatih Savcılığı’na başvurdu. Kesik bacaktan alınan DNA örnekleri, Sabri Bey’den alınan örnekle karşılaştırılınca gerçek ortaya çıktı: Bacak Yasemin’e aitti.</p>


<p class="margin-ust-m"></p>
<p class="line">Yedinci Maltepe Sahilde</p>
<p>20 Temmuz 2001’de Maltepe sahil şeridinde bulunan bacak, 30-35 yaşlarında bir erkeğe aitti. Yoğun alkol bulgusuna ulaşıldı. Bacak üzerinde yapılan incelemelerde, sahibinin daha çok hafif işlerde çalıştığı anlaşıldı. Bu bacak da diğer erkek bacağı gibi diz hizasından, adeta parçalanarak kesilmişti.</p>
<p class="margin-ust-xl"></p>
<p class="line">2- ÇOÇUK KATİLİ</p>
<p>Türkiye’yi uzun süre meşgul eden, 2011’de Kayseri’de Ramazan Bayramı’nda kaybolan üç çocuğu hatırlarsınız. Kamuoyu tam bir buçuk yıl bu davaya ilgisini kaybetmemişti. Ailelerin düşmanı var dendi, organ mafyası olabileceği söylendi. Hatta üç çocuğun çocuk tacirlerince kaçırıldıkları bile iddia edildi.</p>
<p>Bunların hiçbir doğru çıkmadı. Katil, komşuları olan Uğur Veli Gürışık’ın, onları en korunmasız oldukları anda bayramda, el öpmek ve şeker toplamak için dolaşırken yakalamış olmasıydı.</p>
<p>Bu olay aydınlatılanlardan biri. Oysa yıllardır İstanbul’da bayramlarda çocuk kaçıran ve öldüren bir katil var. Kimliği bilinmiyor. Ve cinayet işlemeye devam ediyor.</p>
<p>İstanbul’da yaşıyor, Bahçeşehir, Halkalı, Beylikdüzü üçgeninde cinayet işliyor. Öldürmek için o da bayramları seçiyor. Şeker için kapısına gelen kız çocuklarını eve alıyor. Öldürüyor, tecavüz ediyor, sonra kendince çöplükte bir sahne kuruyor ve kurbanlarının cesedini bu sahnenin tam ortasına yerleştiriyor.</p>
<p>Ramazan bayramının ilk günü Büyükçekmece’de 9 yaşındaki G. S. Bayram şekeri toplamak için sabah saatlerinde evden ayrıldı.</p>
<p>Aile uzun bir süre küçük kızın yokluğunu fark etmedi. Saat 14.00 sularında G.S.’nin iki ablası kardeşlerini aramaya başladı. Gören yoktu. Yalnızca mahalle bakkalı öğle namazı sırasında dükkâna geldiğini hatırlıyordu.</p>
<p>G.S.’nin annesi, hemen Gürpınar Polis Karakolu’na koştu. Ama polise göre “24 saat geçmeden arama yapılamaz”dı.</p>
<p>Bir gün sonra 9 yaşındaki kızın cesedi sazlık alanda bulundu. Tecavüz edilmiş ve öldürülmüştü. Ama olay yerinde ilk bakışta fark edilmeyen bir tuhaflık vardı. Bacakları aralanmış ve iki bacağının arasına, diz kapaklarının seviyesinde bir pet şişe bırakılmıştı.</p>
<p>Kolları iki yana açılmış, cesedin etrafına çöplükten toplanan objeler daire olacak şekilde yerleştirilmişti.</p>
<p>Katil, küçük kurbanının cesedine, şifrelerini kendisinin bildiği bir sahne kurmuştu. Cinayet masası polisleri, ancak bir uzman göz tarafından fark edilebilecek bir manzarayla, karşı karşıyaydı. Ve katilin olay yerinde yaptığı düzenleme cinayet işlemeye devam edeceğini gösteriyordu.</p>
<p class="margin-ust-m"></p>
<p class="line">İki Buçuk Ay Sonra</p>
<p>İlk cinayeti takip eden kurban bayramının ilk günü, bu kez Halkalı’da 11 yaşındaki D. Ç. ortadan kayboldu. Ailesine göre, saat 11.00’de akrabalarıyla bayramlaşmak için evden çıkmış ve bir daha bulunamamıştı. En son gören babasıydı. Öğle satlerinde evin önünden geçerken görmüştü.</p>
<p>Ertesi gün küçük bedeni 0-2 Otoyolu Tahtakale mevkiinde sabah saatlerinde bulundu. İple boğulmuş, tecavüz edilmiş ve ilk çocuk gibi düzenlenmiş bir olay yerine bırakılmıştı. Yine iki bacağının arasına pet şişe konmuştu.</p>
<p>İkinci cinayet üzerine cinayet masası ve adli tıp uzmanları harekete geçti. Uzmanlar bayramlarda çocuk öldüren bir seri katille karşı karşıya olduklarından artık emindi.</p>
<p>Halkalı-Beylikdüzü-Bahçeşehir üçgeni mercek altına alındı. Sabıkalılar, şüpheliler, yalnız yaşayanlar, akrabalar tek tek incelendi. Ama binlerce ev ve yüz binlerce insan anlamına gelen bölgeden sonuç elde edilemedi.</p>
<p>Katilin profilinin çıkarılması ve çemberin olabildiğince daraltılması gerekiyordu. Çocuk cinayetlerinde ve seri cinayetlerde dünyaca ünlü bir Fransız suçlu profilcisinden yardım istendi. Üç binden fazla dosyayı çözüme kavuşturan uzmanla birlikte olay yerleri ve fotoğrafları tek tek incelendi.</p>
<p>Fransız uzmanın verdiği bilgi oldukça ilginçti. Bu iki cinayet ve cesetlerin bırakılma şekli Fransa’da 1990’larda işlenen cinayet serisiyle tıpatıp aynıydı.</p>
<p>O dönem Fransa’daki katil üst üste cinayet işlemiş ve sonra ortadan kaybolmuştu. Fransız polisi katilin öldüğünü ya da ülkeyi terk ettiğini düşünmüştü.</p>
<p>Bu tespit, cinayet masası için şu soruyu akla getiriyordu: “Katil Fransa’da yaşamış ya da çalışmış, sonra da yurda dönmüş bir Türk olabilir miydi?”</p>
<p>Söz konusu bölge bir de bu bilgi ışığında tekrar incelendi. Ama yine sonuç çıkmadı. Polis, bir sonraki yıl bayramları bekledi. Ama katil susmuştu. Ta ki, 26 Mart 2006’ya kadar.</p>
<p>12 yaşındaki N. S. İki blok ötedeki arkadaşına giderken kayboldu. İki gün sonra, evine 300 metre uzakta bir çöp konteynerinde cesedi bulundu. Bütün ritüel yeniden tekrarlanmıştı.</p>
<p>İstanbul’daki katil, hâlâ dışarıda. Ve suskun! Tıpkı, Fransa’yı terk ettiği gibi İstanbul’dan da ayrılmadıysa tabii.</p>
<p class="margin-ust-xl"></p>
<p class="line">SERİ KATİLLERİN 20 ORTAK ÖZELLİĞİ</p>
<p>1.  Birden çok insan öldüren her katile “seri katil” denmiyor. Bir katilin “seri katil” kategorisine girmesi için birbirine benzer en az üç cinayet işlemesi gerekiyor. Ayrıca öldürme güdüsü ya da terör amaçlı toplu katliam yapanlar, suç örgütü adına adam öldürenler de seri katil değil.</p>
<p>2.  Seri katiller öldürmeye başladıktan sonra durdurulmadıkları sürece cinayet işlemeye devam ediyorlar. Bilindiği kadarıyla bugüne kadar cinayetlerine kendiliğinden son veren olmadı. Karındeşen Jack bu genellemenin dışında kalmış olsa da, araştırmacılar, onun bir yerlerde kendiliğinden öldüğü için cinayetlerinin son bulduğunu düşünüyor.</p>
<p>3.  Seri katil, cinayet işledikten sonra “cooling down” denen bir sakinleşme dönemine giriyor. Ne var ki bu dönemin süresini kestirmek imkânsız. Yalnızca bir hafta sürdüğü gibi birkaç yılı da bulabiliyor.</p>
<p>4.  Sakinleşme döneminde seri katil hafızasında cinayeti sürekli taze tutabilmek için öldürdüğü insanlardan mutlaka bir eşya ya da organ alıyor. Bu da cinayetin sıkça soygunla karıştırılmasına neden oluyor.</p>
<p>5.  Bazı istisnalar dışında cinayetlerini tek başlarına işliyorlar.</p>
<p>6.  Hepsinde intihar eğilimi ve cinsel davranış bozukluğu, büyük çoğunluğunda da kronik alkol ya da uyuşturucu bağımlılığı var.</p>
<p>7.  Hafızaları zayıf, gerçeklerle yüzleşmekten kaçan ve hayvanlara şiddet uygulamayı seven kişiler.</p>
<p>8.  Kurbanlarını genellikle kendi yaş gruplarından seçiyor, sınıf ve ekonomik düzey farkı gözetmiyorlar.</p>
<p>9.  Çoğu kurbanlarının etini yemekten ve ölüsevicilikten hoşlanıyor.</p>
<p>10.  Hukuka göre cinayet işlerken ne yaptıklarının farkındalar. Yani cezai sorumlulukları var. Bugüne kadar çok az seri katil akıl hastası olduğu için ceza almaktan kurtulabildi.</p>
<p>11.  Aşağılık duygusuna sahipler.</p>
<p>12.  İktidar ve güç ihtiyaçlarını tatmin etmek için öldürüyorlar. Öldürme güdüsünü harekete geçiren, çoğunlukla cinsel problemlerin su yüzüne çıkması oluyor.</p>
<p>13.  Yaşları 20-40 arasında. Her on seri katilden dokuzu erkek.</p>
<p>14.  Çoğunluğu beyaz tenli, heteroseksüel ve dindar.</p>
<p>15.  Çoğunlukla dış görünüm olarak cinayet işleyecek birine benzemiyorlar. İlgi çekmeyen silik tipler ve düzenli bir işte çalışanların oranı yüzde 10’da.</p>
<p>16.  Çoğu çok kötü bir çocukluk dönemi geçirmiş ya da cinsel saldırıya uğramış.</p>
<p>17.  Zekâ seviyeleri ortalama. Yüzde 31’i oldukça zeki.</p>
<p>18.  Yüzde 81’i pornografiye, yüzde 79’u mastürbasyona, yüzde 71’i röntgenciliğe ve yüzde 7’si fetişizme meraklı.</p>
<p>19.  Her on seri katilden 8’i, 18 yaşına gelmeden önce kadınlara ya da erkeklere tecavüz etmeyi hayal ediyor.</p>
<p>20.  Erkek seri katillerin birçoğuna çocukken kız kıyafetleri giydirilmiş ya da kız çocuğu gibi davranılmış.</p>
<p class="margin-ust-xl"></p>
<p class="line">SERİ KATİLLER İÇİN NOTLAR</p>
<p>Tüm seri katillerin aynı şekilde düşündüklerini söylemek ne kadar yanlışsa, aralarında hiç benzerlik bulunmadığını iddia etmekte o kadar yanlış. İşte bu benzerlikler psikolojik profil çıkarmada uzmanlara büyük yarar sağlıyor.</p>
<p>Bir seri katil topluma birçok değişik yüzüyle gözükebilir. Çoğu sosyopattır. Zekâlarını karşısındakini savunmasız bırakmak, kendilerini de karışık düşünme halinde muhafaza etmek için kullanırlar.</p>
<p>Katil olayların hepsini bilinçaltının derinliklerinde saklayacaktır. Çünkü egosu çok büyüktür.</p>
<p>Canlı bir kurbana sahip olurken gösterdiği davranışlar bir otomatik pilotun davranışı gibidir. Daha önce kafasında kurduğu şeyleri şimdi oynuyordur. Bunun sebebi daha önce kişisel tatmin için kafasında kurmuş olduğu sayısız senaryolardır.</p>
<p>Bu vahşet fantezileri arasından kendine en uygun olanı seçer. Kendini en çok tatmin eden yolu tercih eder. Bu seçimler katilin kurbanı elde ettikten sonra başlayan ve sonuna kadar süren bir süreci kapsar.</p>
<p>Seri katilin uygulamayı seçtiği özel metodlar ona göre iyi, doğru ve en uygun olanıdır. Uygulamaya geçtiğinde kurban değersiz bir maddeden başka bir şey değildir. Kişisel dramasını sergilemek için gerekli olan bir parça ettir.</p>
<p>Kurbanın mücadelesi, acısı, ağlamaları, onu etkilemez. Kurban değersiz bir objedir. Empati yapmaktan çok seri katil, kurbanının çektiği zihinsel acılardan büyük bir zevk ve mutluluk duyar işte ona göre bu, tüm şiddet sürecinde olan şeydir. Kurbanının acizliği ona her şeyden çok zevk veren ölümsüzlük iksiridir.</p>
<p>Neden bir seri katil kendi dışındaki insanlara karşı bu kadar aşırı ve mantıksız bir tutum içerisindedir? Nasıl diğer insanlardan bu kadar nefret eder, daha hiç görmediği karşılaşmadığı birisini bu kadar değersiz görür?</p>
<p>Bu sorunun tam bir yanıtı yok. Ama biliyoruz ki, bu hislerin ne olduğunu, ne için olduğunu tarif edemez. Bir eroin bağımlısı gibidir. Hep daha kuvvetli kafa yapıcıyı bulmak.</p>


<p class="margin-ust-m"></p>
<p class="line">Hükmedici Seri Katiller</p>
<p>Bu tipler, kurbanlarının üstünde elde ettikleri kontrol ve hükmetme hissinden cinsel tatmin duyar. İlk mülakatında bir seri katil, “Bir insanın hayat ve ölümüne karar verebilme gücünden daha büyük ne olabilir ki” demiştir.</p>
<p>Bir seri katil psikolojik olarak gerçeklere bağlıdır. Hastalıktan acı çekmez. Sosyal kurallar ve kültürel değerlerden uzaktır. Bunları görmezden gelir. Gerçek bir psikopat gibi kendi kural ve prensiplerini yaşar. Cinayetlerini elleriyle işleme, özellikle boğarak öldürme eğilimindedir.</p>
<p class="margin-ust-m"></p>
<p class="line">Şehvet Delisi Seri Katiller</p>
<p>Kişisel şiddet ve cinsel tatmin arasında ilişki kurar. Saldırgan cinsel tatmine öldürmekle kavuşur. Öldürmek onlar için erotik bir deneyimdir.</p>
<p>Kurbanı baskı altına alma, işkence, parçalama, vücudun bir parçasını koparma veya daha değişik korkunç yöntemleri tercih edebilir.</p>
<p>Bu tip katiller devamlı yer değiştiren tipler ise, yakalanmaları oldukça zordur. Suçu işleme şekilleri soruşturmayı güçleştirir. Zekidir ve eğer devamlı yer değiştiriyorsa yakalanmaları yıllar sürebilir.</p>
<p class="margin-ust-m"></p>
<p class="line">Misyoner Seri Katiller</p>
<p>Bu tipler psikotik değildir. Gerçek hayatın içinde, gerçek bir yaşam sürerler. Çeşitli sesler ve hayallerle yönlendirilmezler. Diğer taraftan da dünyadan bazı insanları temizlemek için kendilerine görev çıkarırlar. Fahişeler, katolikler, siyah erkekler veya bunlar gibi herhangi bir grup olabilir. Bu tip katillerin hem düzenli nansosyal hem de düzensiz asosyal kişiler olma ihtimali kuvvetlidir.</p>
<p>Genellikle bu tip katiller yakalandıklarında, komşular veya onları tanıyan kişiler yaptıklarına hayret eder ve çoğunlukla “Çok iyi bir delikanlıydı” şeklinde hayretlerini ifade ederler.</p>
<p class="margin-ust-xl"></p>
</body>
</html>