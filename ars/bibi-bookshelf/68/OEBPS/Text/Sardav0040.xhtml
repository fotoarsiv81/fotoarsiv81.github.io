<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Sevinç Yavuz - Türk Seri Katiller</title>

<link href="../Styles/main.css" type="text/css" rel="stylesheet"/>
</head>
<body>
<h1>“BENİ BULAMAZSINIZ!”</h1>
<blockquote>
<p class="sardav">Deniz Yağmur, 1985’te Iğdır’da doğdu. Bekâr. Berber çırağı. Kan davası nedeniyle İzmir’e göç etmiş bir ailenin oğlu. 2005’te ikisi İzmir, biri İstanbul’da, biri çocuk olmak üzere üç kişiyi öldürdü. Cinayet mahalline sprey boyayla polislere “Siz beni bulamazsınız!” diye not bıraktı. Cezaevinde.</p>
</blockquote>

<p class="margin-ust-xl"></p>
<p class="line">2 Ağustos 2005<br/>İstanbul/Bahçelievler</p>
<p>Şehir uykuya dalmak üzereydi. Katil, bütün gün semtin en çok iş yapan fotoğraf stüdyosunun kapısını kolayca açtı. İçerisi karanlıktı.</p>
<p>Sessizce yürüdü. Günlük hasılatın çok iyi olmasını umarak kasaya yöneldi. Aynı anda dükkân sahibi ise gürültüye uyandı. Sabah çok erken işi olduğu için eve gitmemişti.</p>
<p>Korkarak içeri yürüdü. Az sonra katiliyle burun buruna geleceğini bilmiyordu. Ne yazık ki katil, fotoğrafçıdan çok daha güçlüydü. Kurbanını boğarak öldürdü. Delilleri yok etmek için bir tek çaresi vardı: Her şeyi yakmak.</p>
<p>Yangın söndürülüp, itfaiye görevlileri ve olay yeri inceleme ekipleri stüdyoya girdiğinde görüntü korkunçtu. Dükkândaki her şeyle birlikte 34 yaşındaki Hilmi Ekici de yanarak kül olmuştu.</p>
<p>Cesedin kimliği tespit edilemeyecek derecede yanmıştı. Ölüm nedeni ilk bakışta yanmaya bağlı görünüyordu. Ama ertesi gün önce yangın incelemesi ardından da otopsi, olayın sıradan bir yangın olmadığını ortaya koyacaktı.</p>
<p>Ceset üzerinde yapılan detaylı inceleme sonunda ölüm nedeninin boğmaya bağlı olduğu ortaya çıktı. Çünkü maktul yangın sırasında solumamıştı. Bu nedenle ciğerlerinde karbonmonoksit yoktu.</p>
<p>Uzmanlara göre Hilmi Ekici’nin yangından önce öldürüldüğü kesindi. Bundan sonra iş cinayet masası dedektiflerine düşüyordu. Ama ortada ne bir ipucu ne de bir kuşkulu vardı.</p>
<p class="margin-ust-m"></p>
<p class="line">6 Gün Sonra<br/>İzmir/Aliağa</p>
<p>İzmir yazın en sıcak günlerinden birini yaşıyordu. 15 yaşındaki Cihan K. dışarı çıkmak için annesinden birkaç saatliğine izin alabilmişti.</p>
<p>Anne ve babası komşularının yaşça büyük oğluyla görüşmesini istemediği için onlara yalan söylemiş, “Denize yalnız gideceğim,” demişti. Oysa birlikte çok eğleniyorlardı. Zaten İstanbul’dan İzmir’e çok seyrek geliyordu komşularının çocuğu. Üstelik onları anlamıyordu Cihan. Babasının söylediği gibi onu uyuşturucu kullanırken hiç görmemişti.</p>
<p>Bunları düşünerek sözleştikleri plaja geldi. Arkadaşı ondan önce gelmişti. Koşarak yanma gitti. Cihan o gün eve dönmedi. Cesedi birkaç saat sonra denizde boğulmuş olarak bulundu.</p>
<p>Olay sıradan bir boğulma vakası olarak kayda geçecekti. Gerçi aile çocuklarının yüzmeye kiminle gittiğini biliyordu. Tam o sırada polis kumsalda bir not buldu: “Beni Bulamazsınız.”</p>
<p>Cihan’ın cep telefonu da ortada yoktu. Ve katil, seri cinayetlerine daha yeni başlamıştı.</p>


<p class="margin-ust-m"></p>
<p class="line">5 Gün Sonra<br/>İstanbul/Bahçelievler</p>
<p>22 yaşındaki Gökhan Y. aldığı uyuşturucunun etkisiyle kendinden geçmişti. İzmir’den yeni dönen arkadaşının bir süredir kendisini izlediğinin farkında değildi.</p>
<p>Gökhan kısa bir süre sonra uyuyakaldı. Arkadaşı yerinden kalkıp Gökhan’ın boğazını bütün gücüyle sıktı.</p>
<p>Kurbanın öldüğünden emin olduğunda evi yakmak için gerekli hazırlıklara başladı. Önce odaya kâğıtları ve eşyaları topladı. Sonra hepsinin üzerine benzin döktü. Daha sonra cesedin yattığı taraftaki duvara yaklaştı ve kocaman harflerle şu notu yazdı: “BENİ BULAMAZSINIZ.”</p>
<p>Polise arkasında not bırakarak meydan okuyacak kadar kendine güvenen bu katil kimdi?</p>
<p>İstanbul polisi kısa bir araştırma sonunda Gökhan Y. ile fotoğrafçı Hilmi E.’nin arkadaş olduğunu tespit etti. Yine kurbanın cep telefonu ve parası alınmıştı.</p>
<p>Ancak bu kez polisin dikkatini cinayet mahallindeki bir ayrıntı çekti. Evin her yeri litrelik su şişeleriyle doluydu. Bu da polisin aklına uyuşturucu kullanımını getiriyordu. Tam soruşturma bu yönde derinleştiriliyordu ki, dördüncü cinayet haberi yine Bahçelievler’den geldi.</p>
<p>İki gün sonra 24 yaşındaki Erdal G. boğularak öldürülmüştü. Erdal G. diğer iki kurbanla arkadaştı ve üstelik aynı mahallede oturuyordu. G.’nin de diğerleri gibi cep telefonu ve parası çalınmıştı ve yine cinayet mahallinde yangın çıkarılmıştı.</p>
<p>Erdal G.’nin evi de onlarca su şişesiyle doluydu. Ama bu kez pet şişelerin üzerinde kurbanlardan başka birine ait bir parmak izi vardı.</p>
<p>Polis, iki ayrı cinayet mahallinde bulduğu pet şişeler üzerinden olayı incelemeye başladı. Civardaki marketler tek tek dolaşıldı. Bir market çalışanı kurbanların arkadaşı da olan birinin sık sık su aldığını söyledi.</p>
<p>Yirmi yaşındaki Deniz Yağmur...</p>
<p>Her ne kadar kurbanlarının evinin duvarlarına “Beni bulamazsınız!” yazsa da, her seri katil gibi o da, kurbanlarından aldıklarını saklamayı ya da kullanmayı seviyordu.</p>
<p>Birkaç gün sonra kurbanından aldığı cep telefonunun sinyali teknik takibe takıldı. Sinyal, Aksaray’da bir otel odasını işaret ediyordu.</p>
<p>Katil, kaldığı otele düzenlenen operasyonla yakalandı. Polisleri karşısında gördüğünde ilk söylediği “Ben güvenlik şirketi çalışanıyım. Böyle bir şey yapar mıyım?” oldu.</p>
<p>Yakın dövüş eğitiminden geçmişti. Odasında kurbanlarına ait eşyalar bulundu. Ve sorgusu sırasında polis, seri katilin psikolojisine dair çok önemli bilgiler edindi.</p>
<p>“5 yaşındayken abim adam öldürdü... Iğdır’dan kan davası nedeniyle İzmir Aliağa’ya göç ettik. Babam Iğdır’da mezarlık görevlisiydi. İşsiz kalınca belediyeye müracaat etti. Tekrar mezarlık görevlisi oldu. Benim çocukluğumdan beri psikolojik bir durumum vardır. Birtakım hayaller görürüm.”</p>
<p>Yağmur’un anlattığına göre, ağabeyi Burhan’la yürürken, mezardan bir adam çıkmış ve ona seslenmişti:</p>
<p>“Mezarlığın yanından geçerken mezarın içinden bir adam çıktı ve gel biraz konuşalım dedi. Burhan’a ölünün seslendiğini söyledim. Benimle alay etti. Halbuki ben adamı net bir şekilde gördüm. Başka bir sefer de arabayla geziyorduk. Müzik dinliyorduk. Müzik aniden kesildi. Bir erkek sesi bana adımla hitap ederek konuştu.”</p>
<p>Radyodaki ses şöyle demişti ona:</p>
<p>“Vatanını seviyor musun? Askerimizi, polisimizi seviyor musun? Eğer seviyorsan uyuşturucu satanın ve kullananın karşısında duracaksın. Vazgeçirebildiğini vazgeçireceksin! Vazgeçiremediğini öldüreceksin!”</p>
<p>Deniz Yağmur’un —belki de kurbanlarının demek daha doğru— kaderi o gece radyodan gelen sesle değişti. Oysa kendisi de genç yaşlardan beri uyuşturucu kullanıyordu.</p>
<p>Bunun dışında ne çocukluğunda şiddet görmüştü ne de tacize uğramıştı. Hatta ailesinde bir tek akıl hastası bile yoktu.</p>
<p>Polis, bir yandan Deniz Yağmur’u sorgularken diğer yandan da cinayet işleme şeklini göz önüne alarak daha önce faili meçhul kalmış dosyaları araştırıyordu.</p>
<p>İşte tam bu sırada seri katilin en ürkütücü cinayeti ortaya çıktı. Daha doğrusu soğukkanlılıkla kendisi anlattı; polise yine meydan okuyordu.</p>


<p class="margin-ust-m"></p>
<p class="line">6 Temmuz 2005<br/>İstanbul/Beylikdüzü</p>
<p>Küçük Vedat’ın kolu 15 gündür sargılıydı. Kolundaki kırık tamamen iyileşmeden havuza girmesini babası yasaklamıştı. Ama yine de her gün annesi ve babası işe gittikten sonra havuzbaşına iniyor ve şansını deniyordu.</p>
<p>Ama sitenin güvenlik görevlileri de en az babası kadar inatçıydı. Bütün bildiği numaraları denemiş ama babasından gizli havuza girmeyi başaramamıştı.</p>
<p>Okullar kapanınca evde yalnız kalmasını istemeyen babası, onu babaannesinin yanına göndermek istemiş ancak Vedat evde kalmayı seçmişti.</p>
<p>Bir gün Vedat’ın yine canı sıkılmıştı. Karnının acıktığını fark etti. Ekmek almak için markete doğru koştu. O farkında değildi ama Deniz Yağmur, havuzun diğer yanında bakışlarıyla onu takip ediyordu.</p>
<p class="margin-ust-m"></p>
<p class="line">3 Saat Sonra</p>
<p>Öğle sıcağı iyiden iyiye bastırmıştı. Havuz başında olması gereken Deniz ortada yoktu. Bir saattir telsizden anons edilmesine rağmen de cevap vermiyordu.</p>
<p>Hasan Akyüz, şefinin isteği üzerine sitede arama yapmak için yola koyulmuştu ki, Deniz’i gördü. Çocuğa bir saattir nerede olduğunu sormaya hazırlanırken bir anons geldi:</p>
<p>“Beşinci blok daire 52’de yangın... Bütün ekiplerin dikkatine!”</p>
<p>Her ikisi de başını yukarı kaldırdı. Koşarak binaya girdiler, peşlerinden de diğer görevliler.</p>
<p>Görevliler, 52 numaralı dairenin kapısına geldiğinde koridoru duman kaplamıştı. Nefes almak mümkün değildi. Bir süre ne yapacaklarım bilemez halde kaldılar. Tam o sırada Hasan’ın aklına Vedat’ın içeride ve yalnız olduğu geldi. Artık tehlikeye rağmen kapıyı kırmaktan başka çareleri kalmamıştı.</p>
<p>İçeri girmek imkânsızdı. Yangın birkaç dakika içinde evi küle çevirmişti, ne yazık ki Vedat’ı da.</p>
<p>İtfaiye ekiplerinin söndürme ve soğutma çalışmalarından sonra gelen olay yeri inceleme ekipleri için bile manzara korkunçtu. Üç oda ve bir salondan oluşan ev tamamen kül olmuştu. Çocuğun cesedi ise kendi odasında sırtüstü yatar vaziyette bulundu.</p>
<p>Adli Tıp Uzmanı Dr. Gökhan Batuk ilk incelemeyi yapmıştı: “Çocuğun cesedi kömürleşme derecesinde yanmıştı. Kemik dokular büyük oranda açığa çıkmıştı. Yumuşak dokulardaki harabiyet nedeniyle yangından önce öldürülüp öldürülmediğini tespit edemedik.”</p>
<p>Sorgunun sonunda olayın bütün detaylarını anlatmasına rağmen Deniz Yağmur, Vedat’ı öldürdüğünü reddetti:</p>
<p>“Ali’yi ben öldürmedim. Diğerlerini öldürdüğümü kabul ediyorum ama onu ben öldürmedim. Bahçelievler’dekiler uyuşturucu kullanıyordu. Toplumu zehirliyorlardı. Ama Ali’nin suçu yoktu. Ben çocuk öldürmem. Öldürseydim kabul ederdim.”</p>
<p>Yağmur böyle söylüyordu ama İzmir Aliağa’da öldürdüğü kurbanının da bir çocuk olduğunu unutuyordu. Ayrıca Vedat’ın yanarak öldüğü ev sanki soyulmuş gibi karıştırılmış ve bazı eşyalar hiç bulunamamıştı.</p>
<p>Deniz Yağmur’un aylar sonra oğlunun zanlısı olarak sorgulandığını gazetelerden öğrenen Vahit Y. aynı günlerde şu ifadeyi verdi:</p>
<p>“İki ay sonra Deniz Yağmur adlı kişinin cinayet suçundan yakalandığı ve resminin gazetelerde yayınlandığını gördüm. Yangın çıktığında sitede çalıştığını ve birkaç gün sonra da işten ayrıldığını öğrendim. Çalıştığı sırada kaldığı odayı araştırmak istedim. Yöneticiden kulübenin anahtarını aldım. Kapı arkasındaki dolabın arkasına sıkıştırılmış turuncu renkli bir poşet gördüm. Poşetin içinde bana ait siyah bir el çantası vardı. İçini açtığımda yangında yok olduğunu sandığım pasaportumu buldum.”</p>
<p>Vedat’ın ölümünden bir hafta sonra site yöneticisi, Deniz’in küçük kızlara “aşırı ilgi” gösterdiği iddiaları üzerine güvenlik şirketi sahibi İrfan Tezcan’la irtibata geçmiş ve sabıka kaydını istemişti. Tabii ki, Deniz, sabıka kaydını getirmemiş ve işine son verilmişti.</p>
<p>Vedat’ın öldüğü gün Deniz’i her yerde arayan Hasan, Deniz’le son kez güvenlik şirketine maaşını almaya gittiğinde karşılaşmış ve belki de sıradaki kurban olmaktan son anda kurtulmuştu.</p>
<p>“Maaşımızı almaya güvenlik şirketine gittik. Deniz de ordaydı. Maaşımızı aldıktan sonra bize ‘Bekleyin görüşelim’ dedi. Araba var sizi arabayla bırakırım dedi. O anda onun kafasının yerinde olmadığını farkettim. Otoparkta bir saat kadar bekledik. Şirketten çıkıp yanımıza geldi. Gelin hep birlikte içmeye gidelim dedi. Kabul etmedik. O zaman gece gelip sizi evden alacağım dedi. Evli barklı olduğumuzu ve dışarı çıkamayacağımızı söyledik. Ve evlerimize gittik.”</p>
<p>Güvenlik şirketi yetkilisi İrfan Tezcan’ın anlattıkları da, Hasan’ın anlattıklarını destekliyordu:</p>
<p>“Yangından sonra sitenin güvenliği işi bizim şirketten alındı... O gün Deniz, Hasan ve Mehmet maaşlarını almaya geldi. Ben de onlara sitem ettim. Hasan ve Mehmet çıktıktan sonra Deniz bana, ‘Abi canını sıkıyorlarsa ben bunlara derslerini vereyim’ dedi.”</p>
<p>İki güvenlikçi o gün Deniz’i son kez gördüklerini sanıyordu. Oysa ikisi için kâbus dolu bir süreç başlıyordu.</p>
<p class="margin-ust-m"></p>
<p class="line">Cezaevi</p>
<p>Deniz Yağmur, beş cinayetten tutuklanıp cezaevine gönderildiğinde sitedeki iki güvenlikçiyi aramaya başladı:</p>
<p>“Sizin yüzünüzden buradayım. Siz yangını söndürmeseydiniz çocuk yanıp gidecekti, benim başım yanmayacaktı. Sizi dışardaki arkadaşlarıma öldürteceğim,” diyordu.</p>
<p>Tehditler üzerine iki güvenlikçi önce telefonlarını değiştirdi. Tehditler aylarca devam edince de soluğu Jandarma’da aldı.</p>
<p>Deniz Yağmur’un bütün inkârlarına rağmen Adli Tıp Kurumu uzmanları yangından önce evde yaşananlar hakkında önemli ipuçları veriyordu. Vedat, yangından önce boğularak öldürülmüştü. Ciğerlerinde karbonmonoksit gazı bulunmamıştı.</p>
<p>Deniz Yağmur, 8 yaşındaki Vedat dahil olmak üzere beş kişiyi öldürmek suçundan beş kez ağırlaştırılmış müebbet hapis cezasına çarptırıldı. Yargılaması sırasında 2001’de henüz 16 yaşındayken 70 yaşındaki bir vatandaşı parasını almak için öldürdüğü, üç yıl sonra şartlı tahliye olduğu anlaşıldı.</p>
<p>Dosyanın en acıtıcı yanlarından biri de, yangın devam ederken siteye gelen Vedat’ın annesini sakinleştirmeye çalışan, fenalaştığında ambulansa taşıyan Deniz Yağmur’du.</p>


<p class="margin-ust-m"></p>
<p class="line">Deniz Yağmur’un İfadesi</p>
<p>“Ben halen Bahçelievlerde işlediğim 3 ayrı cinayet olayı nedeniyle tutukluyum, davalar devam etmektedir, bu olaylarda suçu işlediğimi, kabul ettim, ancak Beylikdüzündeki olayda suçsuzum, Vedat Karabulak’ı ben öldürmedim. Bahçelievlerdekiler uyuşturucu kullanıyorlardı ve satıyorlardı, toplumu zehirliyorlardı, öldürülmeleri gerekiyordu, ancak Vedat’ın bir suçu yoktu, onu öldürmem için bir sebep yoktu, ben çocuk öldürmem, eğer öldürseydim kabul ederdim.</p>
<p>Ben Vedat’ın oturduğu Avkon sitesinde güvenlik elemanı olarak çalışıyordum. Ben daha çok havuzun güvenliğinde görevliydim, orada işe başlayalı 3 ay kadar olmuştu, yangın olayı oldu.</p>
<p>Vedat annesi babası çalıştığı için hep yalnızdı, gününün çoğunu mevsimde yaz oluşu dolayısıyla havuzda geçerdi ve benimle de sık sık konuşurdu. Ben işe başladığım tarihten beri, Vedat’ın kolu sargılıydı, nasıl bir olay sonucu kırılmış olduğunu bilmiyorum, Vedat alçılı koluyla havuza girerdi, biz kendisine kızar uyarırdık, olay günü Vedat bana anne babasının o gün boşanacaklarını söyledi, bu konuda üzüntülüydü, kendisini teselli ettim, ben işimle ilgilendim, Vedat’ın nereye gittiğini görmedim, bir saat kadar sonra yani olaydan yarım saat kadar önce güvenlikçi Ercan çağırıp kapalı garaja götürmüştü, bir araba garaj kapısına çarpmış onu gösteriyordu.</p>
<p>Biz ordayken telsiz anonsuyla yangın olduğunu söylediler, yangın yerine koştuk, müdahale ettik, ben yangın söndürme çalışmalarına bizzat katıldım, diğer güvenlikçilerle, site sakinleriyle yangına müdahale ettik. Ben bir aşağı bir yukarı koşturup alet malzeme ulaştırmaya çalıştım, hatta yönetici ile hidroforun çalıştırılması konusunda münakaşa yaptık, ancak yangının çıkarılması ve çocuğun ölümü ile ilgim yoktur. Bahçelievlerdeki olaylarla benzerliği rastlantıdır, ben yapsam yaptım derdim.”</p>
<p>Özgeçmişiyle ilgili sorular soruldu:</p>
<p>“4-5 yaşındayken Iğdır’dan kan davası nedeniyle (ağabeyim adam öldürmüştü) İzmir’in Aliağa ilçesine göç ettik, babam Iğdır’da mezarlık görevlisiydi, Aliağa’da da işsiz kalınca yine belediyeye müracaat ederek mezarlık görevlisi oldu. Ben altı kardeşin beşincisiyim, ailemizde bedence ve ruhça arızası bulunan kimse yoktur, ancak bende çocukluktan beri psikolojik bir durum vardır, düşüncesizce bir işe atılırım sonra pişman olurum, çocukluğumdan beri ben birtakım hayaller görürüm, özellikle yattığım sıralarda olur, mesela bir adam duvarın içinde bana seslenir, abuk subuk şeyler konuşur, kafası bir tarafta kolları birtarafta biridir, bir seferinde Bakırköy’de geceleyin mezarlıktan geçerken mezarın içinden çıkan bir adam bana seslendi "gel içeride biraz oturalım, sohbet edelim dedi” </p>
<p>Yanımda bu sırada Bahçelievlerde öldürdüğüm Gökhan’da vardı, Gökhan’a ölünün seslendiğini söyledim, benimle alay etti, halbuki ben adamı net bir şekilde gördüm, saçı dökük, orta yaşlı, uzun boylu, giyinik, bir erkek idi, bir seferinde İzmir’deyken bir arkadaşım arabasında müzik dinlediğim sırada müzik yayını radyodan birden kesildi ve bir erkek sesi bana adımla hitap ederek bana şu soruları sordu; "vatanını seviyor musun? Askerimizi, polisinizi seviyor musun? Eğer seviyorsan uyuşturucu satanın ve kullananın, devlete karşı gelenin hepsinin karşısında duracaksın, vazgeçirebildiğini vazgeçireceksin, vazgeçiremediğini öldüreceksin” dedi. Mezarlıktaki olayda hap içmiştim, diğerlerinde uyuşturucu kullanmamıştım, şimdi de aynı görüntüler bana görünüyorlar, ben bunlara bir anlam veremiyorum. Çocukluğumda geçirdiğim bir zihinsel travma, bana ve yakınlarıma yönelik kötü bir olay yoktur.”</p>
<p>Soruldu:</p>
<p>“Ben havuz kenarında havuza giren çıkanları kontrol ederim, orda küçük bir masa ve sandalye vardır, giriş kartlarını alıyorum ve havuzdan çıkarken de teslim ediyorum, benim başka işlerim olduğunda da bu işler ve ihtiyaçlarım için ayrıldığımda orası genellikle boş kalır.</p>
<p>Olaydan önce de bir ara tuvalete gitmek için 5-10 dakikalığına ayrılmıştım, tuvaletteyken yönetici Erkut bey telsizle beni aramıştı, tuvalette olduğum için cevap verememiştim, tuvalet ihtiyacı dışında havuz başından hiç ayrılmadım, havuz o saatte kalabalıktı, ama aradan zaman geçtiği için o saatte havuzda kim vardı hatırlamıyorum.</p>
<p>Ben sitede garaj kulübesinde barınıyordum, kulübede bulunan çanta ve pasaporttan haberim yoktur, ben koymadım, ben sitede kimsenin evine gitmiyordum, Vedat’ın evinde de olaydan önce hiç gitmedim, aleyhime olan delilleri kabul etmiyorum.”</p>


<p class="margin-ust-m"></p>
<p class="line">Kundaklama Dürtüsü</p>
<p>Seri katillerin, cinayet mahallini kundaklamaları, aslında delilleri yok etmeyi de kapsayan bir ritüel. Meksika asıllı ABD’li seri katil Richard Munoz Ramirez (29 Şubat 1960-7 Haziran 2013), 1985’te Kaliforniya’yı soygun, tecavüz ve cinayete boğmuştu. Medyanın “Gece Avcısı” adını taktığı Ramirez, 13 cinayet, 5 cinayet girişimi, 11 cinsel suç ve 14 ev soygunu ve kundaklamadan suçlu bulunup idama mahkûm edildi.</p>
<p>Ramirez’in Türkiye’deki benzerlerini anmadan önce onun cinayet işleme ritüeline kısaca göz atalım. Özellikle yaşlı insanları ve çiftleri seçerdi. Gece gizlice evlerine girer, keskin bir aletle kafalarına vurarak öldürür, tecavüz eder, duvarlara satanist simgeler ya da cümleler yazar ve evi kundaklardı.</p>
<p>Ramirez’in cinayet sahnesine bakıldığında Türkiye’de Artvin’de yaşlıları öldüren ve evleri yakan Adnan Çolak’la, polise not bırakan ve kundaklayan Deniz Yağmur’u anmamak olmaz.</p>
<p>Bilindiği üzere kundakçılık yani piromani, başlı başına psikolojik bir bozukluk. Net bir ifadeyle, “Yangın çıkarma dürtüsü”.</p>
<p>Psikiyatri, piromanları şöyle tanımlıyor: Kundaklama öncesinde yüksek gerilim ve yangınla beraber derin bir haz. Bu tanıma bakarak, piromaninin, seri katillere neden cazip geldiğine şaşmamak gerek. Hepsi piroman olmasa bile...</p>
<p>Neden, ister delilleri yok etmek ister piromani olsun, hazır “yangın çıkarma” konusu açılmışken birkaç konuyu dile getirmekte fayda var.</p>
<p>Aslında uzmanlar için inceleme yangın devam ederken başlıyor. Çıkan alev ve dumanın rengi, yanan maddenin ne olduğunu söylüyor. Daha sonra da dumanın mekânda bıraktığı is. Özellikle cam, uzmanlar için en büyük yardımcı. Mesela bir mekânda yangın çıkarmak için petrol ve türevi malzemeler kullanıldıysa onun meydana getirdiği dumanın cam üzerinde bıraktığı is, elektromiroskop altında farklı bir görüntü sergilerken, hızlandırıcı kullanılmamış doğal yollardan ya da kaza sonucu meydana gelen bir yangının ürettiği dumanın cam üzerinde bıraktığı is, başka görünüyor.</p>
<p>Yangın, uzmanlar için iki yüzlü bir madalyon aslında. Birinci yüzünden uzmanlar hiç hoşlanmıyor. Çünkü bizzat yangının kendisi delilleri bir çırpıda yok eden bir olay.</p>
<p>Ancak, kundaklamanın suç avcıları için değerli bir yönü var. SASEM’den bir yangın uzmanı durumu şöyle açıklıyor:</p>
<p>“Kundaklama yapabilmeniz için mutlaka bir hazırlık aşamasından geçmek zorundasınız ve o hazırlık aşamasında geride birtakım deliller bırakırsınız. Yani delillerini yok etmek için kullanılan bir araç, aslında en önemli delil haline geliyor. Özellikle hızlandırıcı kullanılan yangınlarda yer zemin tamamen temizlendikten sonra bizim yangın gölgesi dediğimiz bir oluşum vardır. Yani hızlandırıcıyı ilk döktüğünüz anda zeminde meydana gelen gölgeyi, ne atık maddeler, ne de yangının söndürülmesi sırasında kullanılan köpük, su yok edemiyor. Ve biz o gölgeden çok şeyi okuyabiliyoruz.”</p>
<p>Uzmanlar, suç ve suçluya dair çok şeyin okunabildiği bu gölgeye, güzel bir isim de vermiş: “Yangının Gözü”.</p>
<p class="margin-ust-xl"></p>
</body>
</html>