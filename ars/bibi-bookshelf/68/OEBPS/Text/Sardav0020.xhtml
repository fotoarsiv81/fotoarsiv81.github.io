<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Sevinç Yavuz - Türk Seri Katiller</title>

<link href="../Styles/main.css" type="text/css" rel="stylesheet"/>
</head>
<body>
<h1>KUYUCU</h1>

<blockquote>
<p class="sardav">
Mehmet Göker, 1955’te Kırıkkale’de doğdu. Evli, bir çocuklu. Mermer ustası. 1992-2002 yılları arasında biri kadın beş kişiyi öldürdü ve cesetlerini battaniyeye sarıp kuyuya attı. Kurbanlarının kafatasının içine Ninja Kaplumbağa oyuncağı bıraktı. Cezaevinde.</p>

</blockquote>


<p class="margin-ust-xl"></p>

<p class="line">27 Mart 2002 <br/>İzmir/Gümüldür</p>
<p>İzmir Cumhuriyet Savcısı ve adli tabip, engebeli arazide yaklaşık on beş dakikalık bir yürüyüşten sonra kuyunun yanına ulaştı. Gümüldür’ün İnönü Mahallesi’ndeki dağlık bölgeye yakın bir arazi içinde bulunan kuyu belediyeye aitti ve yıllar önce kurumuştu.</p>
<p>Savcı, kuyunun hemen yakınında duran, baş ve uç kısmı kalın bir iple sıkı sıkıya bağlanmış, lime lime olmuş kilime yaklaştı. İçinde ceset olduğu düşünülen kilim, bir saat önce 25 metrelik kuyunun dibinden çıkarılmıştı. Jandarma ekibi cesede ulaşabilmek için önce yarım ton kadar toprak çıkarmak zorunda kalmıştı. Savcı, adli tabibi kilimi açması için çağırdı. Önce kilimi saran ipler kesildi. Sonra da yavaşça kilim açıldı. Havaya ağır bir koku yayıldı.</p>
<p>Ceset tamamen çürümüştü. Yıllarca bu kuyuda kaldığı ve genç bir kadına ait olduğu anlaşılıyordu. Ancak kimliğini ve ölüm nedenini tespit etmek uzmanlar için kolay olmayacaktı. Üzerinde kot pantolona benzer bir giysi ve lime lime olmuş çizgili bir bluz vardı.</p>
<p>Baş kısmına kalın bir elektrik kablosu sarılmıştı. Kafatasının sağ tarafı parçalanmıştı. Parçalanma şekli, kafasının bu kısmına sert ve ucu sivri bir cisimle vurulduğunu gösteriyordu.</p>
<p class="margin-ust-m"></p>
<p class="line">Bir Gece Önce</p>
<p>Gümüldür Jandarma Komutanlığı’na bağlı nöbetçi jandarma ekibi sakin bir gece geçiriyordu. Vakit gece yarısına yaklaşmak üzereydi. Jandarma eri, telaşla nöbetçi subayın odasına koştu. Telefonda bir adam vardı ve önemli bir ihbarda bulunacağını söylüyordu.</p>
<p>İhbar, on yıl önce Kırıkkale’de öldürülen üç kişinin katili hakkındaydı. Telefondaki adam, Mehmet Göker adlı katilin Gümüldür’de, vericilerin bulunduğu mıntıkada bir barakada kaldığını ihbar ediyordu.</p>
<p>İhbardan iki saat sonra jandarma ekipleri barakanın etrafını çevirdi. Önce bir süre gözetlediler, içerideki adamın uyumaya hazırlandığını anlayınca da harekete geçtiler.</p>
<p>Jandarma Karakolu’na yapılan ihbar doğruydu. Yakalanan kişi Mehmet Göker’di. Ama üzerinden Murat Güzelyurt adına düzenlenmiş sahte bir kimlik ve ruhsatsız bir tabanca çıktı.</p>
<p>Göker, Jandarma Karakolu’na getirildiğinde, 11 Şubat 1992 tarihinde, Kırıkkale’de Bahattin C. ve Birsen K.’yı bıçakla, Satılmış T.’yi ise tabancayla öldürdüğünü itiraf etti.</p>
<p>Aslında jandarma ekibinin işi, Göker’in itirafından sonra bitecekti. Suçlu, ifadesi alındıktan sonra adliyeye sevk edilecekti. Ama Göker’in sorguyu bitirmeye niyeti yoktu.</p>
<p>Kendi deyimiyle anlatacağı ya da aydınlatacağı başka cinayetler de vardı:</p>
<p>“Kırıkkale’deki cinayetlerden arandığım için 10 yıldır sahte kimlikle dolaşıyordum. Parça parça işlerde çalışıyordum. 5-6 sene önce Hasan Yaya’nın yanında çalışmaya başladım. Bir gün yanıma geldi.</p>
<p>Hasan, oğlu Murat’ın bir kız kaçırdığını ve kızın birkaç gündür evinde olduğunu söyledi. Kız, Hükümet Konağında temizlik yapan bir kadının kızıydı. Gelini olmasını istemiyordu. Kızın başkalarıyla ilişkisi olduğunu ve ailelerine yakışmadığını düşünüyordu. Kızı bırakması için oğlunu dövmüş, sonra da kızdan kurtulmasını istemiş. Oğlan da o sinirle kızın kafasına çekiçle vurmuş ve öldürmüş.”</p>
<p>Ne de olsa Mehmet Göker cinayetten anlıyordu.</p>
<p>“Bu işlerden anlarsın, cesetten kurtulmak için bana yardım et,” dedi. Karşılığında beş bin lira verecekti.”</p>
<p>Göker, birlikte cesedin yanına gittiklerini ve burasının derenin üstündeki köprülerden birinin altı olduğunu söylüyordu:</p>
<p>“Gittiğimde kız ölmüştü. Ağzı gözü kan içindeydi. Kendisinden bir kilim ve ip getirmesini istedim. Getirdi. Cesedi sardım. 300 metre ileride kullanılmayan bir kuyu vardı. Bir iki kez dinlenmek suretiyle oraya götürdüm. Kuyunun içine attım. Üzerine yirmi çuvala yakın toprak attım.”</p>
<p>Mehmet Göker, Hasan Yaya’dan olaydan bir hafta sonra 1.000 lira, birkaç gün sonra da 500 lira almıştı. Ortada şimdilik sorun yoktu. Ancak birkaç hafta sonra Mehmet Göker’in eşiyle Hasan’ın kızı kavga etti ve böylece iki ailenin arası açıldı. Aile Mehmet Göker’i esrar satmakla suçluyordu. Bunun üzerine Göker, aileden parasının kalanını istedi. Ancak ailenin büyük oğlu Murat’ın tepkisi sert oldu: “Bizi haraca mı bağlayacaksın?”</p>
<p>Göker işte bu yüzden kendisini ihbar edenin Hasan Yaya olduğuna inanıyor ve beraberce işledikleri cinayeti ihbar ediyordu:</p>
<p>“Paramı vermiş olsalardı, bunları anlatmayacaktım,” demeyi de ihmal etmedi.</p>
<p>Göker, Sibel’in Murat Yaya tarafından öldürüldüğünü görmediğini, yalnızca cesedi gördüğünü ve bu şahsı daha önce tanımadığını söyleyerek ifadesini bitirdi.</p>
<p>Göker’in ifadesi sayesinde, 22 yaşında ölen Sibel İ.’nin iki buçuk yıldır kayıp olan cesedi kuyuda bulundu.</p>
<p>Şimdi jandarma ekibinin yapması gereken Sibel İ.’nin ailesine ulaşmaktı. Annesinden kızını teşhis etmesi istendi. Kadının karşısında yıllardır kayıp olan kızının cesedi duruyordu.</p>
<p>Anne, kızının evden kaçtıktan birkaç gün sonra geri döndüğünü, bu sırada bir kavga olduğunu ve birinin bıçaklandığını söylüyordu. Bildikleri bunlardı. Kızı yüzünden bir genç öldürülmüştü. Kızı eve döndükten sonra savcılık ifade için çağırmış, o da eliyle götürüp ifadesini aldırmıştı.</p>
<p>Kadının bilgisi sınırlıydı. Olayın aslı ise şöyleydi: Sibel evlenmek için Ali Konuk’la kaçmıştı. Ama daha önce arkadaşlık ettiği Osman Keskin bu duruma tepki göstermiş, yanına iki arkadaşını da alarak Ali’nin yolunu kesmişti. Çıkan kavgada Ali bıçaklanarak öldürülmüş, Osman Keskin de ağır yaralanmıştı.</p>
<p>Sibel, olaydan sonra baba evine dönmüş, ifade verdikten on gün sonra da tekrar ortadan kaybolmuştu. Aradan iki buçuk yıl geçmişti ama ailesinden kimse onu aramamıştı. Başka biriyle kaçtığını düşünüyorlardı.</p>
<p>Sibel’in annesi, Hasan Yaya’yı oğlu Murat’ı tanımadığını, Mehmet Göker’iyse hiç görmediğini söyledi. Bunun üzerine jandarma anneden Sibel’in fotoğrafını Mehmet Göker’e göstermesini istedi. Kadın kızının fotoğrafını çıkardı ve Göker’e uzattı:</p>
<p>“Jandarmada bana kızımın resmi olup olmadığını sordular. Kızımın resmini gösterince hemen kızımı tanıdı. Kafası parçalanmış bir kızı daha önce görmediyse nasıl hemen tanıdı.”</p>
<p>Kurbanın annesi farkında olarak ya da olmayarak çok doğru bir soru soruyordu: Mehmet Göker, Sibel’i öldürmediğini, cesediniyse gece karanlıkta, üstelik de kan içinde gördüğünü iddia ediyordu. İlk bakışta kızı fotoğrafından nasıl tanıyabilmişti?</p>
<p>Sorular bununla da sınırlı değildi. Öncelikle Sibel’in daha önce birlikte olduğu ve Ali’yi öldüren Osman Keskin, Mehmet Göker’in kuzeniydi. Bir süre karısıyla birlikte onun evinde kalmış, aynı işyerinde birkaç yıl çalışmışlardı.</p>
<p>Mehmet Göker’in Sibel’i tanıma olasılığı büyüyordu. Ayrıca Sibel, bıçaklanma davasının görüldüğü sırada ortadan kaybolmuştu. Davanın en dikkat çekici yanıysa otopsi sırasında Sibel’in kafatasının içinden bir oyuncak Ninja Kaplumbağa çıkarılması oldu. Osman çevresinde dövmelere düşkünlüğüyle tanınıyordu. Kollarında bir kadın ve Ninja Kaplumbağa dövmesi vardı. Bıçaklandığı için hastanede ağır yaralı yatarken ortadan kaybolan Sibel’in kafasında Ninja Kaplumbağa bulunmasının anlamı neydi? Birisi onun intikamını almış ve imza olarak çok sevdiği Ninja Kaplumbağa figürünü mü kullanmıştı?</p>
<p>Mehmet Göker’in itirafı sonrasında Hasan ve oğlu Murat Yaya tutuklandı. Ancak Göker’in anlatacakları bitmemişti. Anlattığına göre yakalanmasından yalnızca on beş gün önce bir cinayet daha işlemişti. Bu kurbanının cesedini de kuyuya atmıştı. Sibel’in cesedinden birkaç saat sonra bu ceset de bir başka kuyuda bulundu. Göker olayı şöyle anlatıyordu:</p>
<p>“Türker Yurt’la evlerinde yaptığım bir inşaat işi nedeniyle tanıştım. Sonra ailece görüşmeye başladık. Bir akşam Türker bana Hayrettin adında bir adamın karısı hakkında ileri geri konuştuğunu söyledi. Yakalanmamdan 15 gün önceydi sanırım. Ertesi akşam Türker’den Hayrettin! evlerinin arka kısmındaki boşluğa getirmesini istedim. Biraz sıkıştırıp korkutur konuşmasını engelleriz diye düşünüyordum. Hayrettin geldi. Gelir gelmez de ileri geri konuşmaya başladı. Bana sen ne karışıyorsun dedi. Sinirlenip kafasına kurşun sıktım. Sonra cesedini beraber taşıyarak kuyuya attık. Düştüğünde su sesi geldi.”</p>
<p>Mehmet Göker’in ilk ifadesi bu şekildeydi. Ancak daha sonra bu ifadesini de değiştirdi.</p>
<p>Tıpkı Sibel olayında olduğu gibi cinayeti kendisinin işlemediğini, para karşılığında suçu üzerine aldığını ve cesedin ortadan kaldırılmasına yardım ettiğini söyledi.</p>
<p>Hep aynı şeyi yapıyordu. Önce cinayeti detaylarıyla anlatıyor, sonra vazgeçiyor, onun profesyonelliğinden yararlanmak isteyen bazı kişiler için cesetleri yok ettiğini iddia ediyordu.</p>
<p>Göker yıllardır arandığı Kırıkkale’deki üç cinayetin nedeniniyse “ihanet” olarak açıkladı. Ona göre, sözünü tutmayanlar cezasını çekmeliydi.</p>
<p>Mehmet Göker, bu üç cinayetten ve Sibel İ.’yi öldürmek suçlarından ayrı ayrı ömür boyu hapse mahkûm oldu.</p>
<p>Sibel İ. davasında yargılanan Hasan ve Murat Yaya ise beraat etti. Cinayete katıldıklarına, azmettirdiklerine ya da Sibel İ.’yi tanıdıklarına dair en ufak bir delil bulunamadı. Beşinci cinayet davasında, Göker’in azmettirmekle suçladığı Türker Yurt da tahliye oldu. Mehmet Göker, bu davadan da müebbet hapse mahkûm oldu.</p>
<p class="margin-ust-m"></p>
<p class="line">Kendini Teşhir Etme İsteği</p>
<p>Bu noktada, Göker’in cinayetlerini diğerlerinden ayıran özelliklere dikkat çekmekte fayda var. Bunların başında, cinayetlerin ortak bir motivasyona dayanmasını, hepsinin belli bir ritüeli takip etmesini ve ceset üzerinde simge bırakılmasını saymak mümkün.</p>
<p>Cinayet işleme şekillerini ve motivasyonlarını bir kenara bırakırsak, seri katillerdeki en önemli patoloji teşhirciliktir. Mehmet Göker’in kurbanlarının üstünde bir simge bırakması ya da cinayetleri zorlama olmadan anlatması gibi. Çünkü onlar aslında karanlıkta işledikleri cinayetlerde reklam ışıklarını arar. Bu yüzden büyük bir çoğunluğu suçlarını ve gerekçelerini hiç zorlanmadan itiraf eder. İstisnasız hepsi de eylemlerini anlatan gazete kupürlerinin koleksiyonunu yapar.</p>
<p>Katil, bir süre sonra saklanmaktan, kaçmaktan sıkılır ve kendini anlatmak ister. Tedbiri elden bırakır ve sanıldığının aksine cinayetlere son veren polis değil, katilin bizzat kendisidir. Hapse atılınca röportaj vermeyi kabul etmelerinin, anılarını yazmalarının altında yatan neden de aslında bu.</p>
<p>Bu noktada birkaç notu yazmakta fayda var. Türkiye’de seri cinayet tanımı, son yıllarda telaffuz edilir oldu. Bu konudaki ilk adımı 2000’li yılların ortasında Emniyet Genel Müdürlüğü attı. ABD’den davet edilen iki seri katil avcısı, il emniyetlerinin ilgili birimlerine seri cinayet kursu verdi. Emniyet, bu seminerden bir yıl sonra da siyasi olmayan faili meçhul cinayet dosyalarını incelemeye aldı. Seri cinayet olgusuna girmeden önce “seri katil”in kim olduğunu da iyice anlamak gerekiyor. Seri katiller uzmanlara göre üç temel gruba ayrılıyor: Hayal görenler, misyonerler ve hedonistler.</p>
<p>Hayal görenler grubundakiler cinayetlerini ilahi bir sese ya da emre uyarak işlediklerini söylüyor. En tehlikeli grup olarak bilinen misyonerlerin cinayet motivasyonu ise, dünyayı günahkârlardan temizlemek. Sonuncu grup olan hedonistler de kendi içinde üç gruba ayrılıyor: Cinsel dürtüyle hareket edenler, heyecan için öldürenler ve son olarak menfaat için öldürenler. Bu son gruba az rastlanıyor.</p>
<p>Aslında seri katil tanımı, uzmanlarca pek sevilmiyor. Medya tarafından icat edilen seri katil tanımına başta FBI uzmanları olmak üzere bütün psikiyatrlar itiraz ediyor. Ancak bugüne kadar “seri katil” yerine konabilecek daha iyi bir tanım da bulunabilmiş değil.</p>
<p class="margin-ust-xl"></p>
</body>
</html>