<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Sevinç Yavuz - Türk Seri Katiller</title>

<link href="../Styles/main.css" type="text/css" rel="stylesheet"/>
</head>
<body>
<h1>KOLİCİ</h1>
<blockquote>
<p class="sardav">Orhan Aksoy, 1971’de Samsun, Bafra’da doğdu. Evli ve iki çocuk babası. Seyyar satıcı. Cinayetlerine 2001’de başladı. Beş kişiyi evinde içkiyle uyutup, boğarak öldürdü. Cesetleri günlerce çırılçıplak halde evde bekletti ve bütün vücut boşluklarına silikon doldurdu. Kurbanlarının cesetlerini kolilere ve kolilerin de her birini İstanbul’un bir başka semtine bıraktı. Cezaevinde.</p>
</blockquote>

<p class="margin-ust-xl"></p>

<p class="line">16 Ocak 2001<br/>İstanbul/Fatih</p>
<p>Şevket Tuluz, aylardır devam eden inşaatta uyandığında, penceresi naylonlarla kapatılan odanın içi buz kesmişti. İstemeye istemeye yataktan kalktı. Mesai arkadaşı Musa Yaşar gelmeden önce kahvaltıyı hazır etmeliydi.</p>
<p>Sıva ustası Musa geldiğinde saat 9’u geçmişti. Her sabah inşaatta birlikte kahvaltı ederlerdi. Bugün de rutini bozmaya niyeti yoktu. İki arkadaş zeytin-peynirden ibaret kahvaltılarını bitirdiğinde, saat 11.00’e yaklaşıyordu. İşe koyulmaya niyetlendikleri sırada inşaatın müteahhiti Cüneyt Bahçıvan geldi. Bahçıvan, bir gün önce bodrum katında yapılan temizliği kontrol etmek istiyordu. İkisi de yaptığı işten emindi. Bu güvenle, patronlarıyla birlikte bodruma indiler. İlk şaşkınlığı bodrumdan içeri ilk adımını atan Şevket yaşadı. Bir gün önce köşe bucak temizledikleri alanın ortasında, krem renkli çarşafa sarılı kocaman bir paket duruyordu. Şevket, patronuna karşı mahçup olmuştu. Merakla yaklaştı. Paket koli bandıyla bağlanmıştı. Patronun emriyle bandı kopardı. Bu kez de ortaya mavi renkli bir bidon çıktı. Bidonun ağzı gazete parçalarıyla kapatılmıştı. Gazeteleri aceleyle kaldırdı. Şimdi karşısında siyah bir poşet duruyordu. Ellerini uzattı. Yokladı. Dehşetle irkildi. Karşısında çıplak bir erkek cesedi vardı.</p>
<p class="margin-ust-m"></p>
<p class="line">1 Saat Sonra<br/>İnşaat</p>
<p>Fatih’teki bir inşaatta, bir erkek cesedi bulunduğu ihbarını alan İstanbul Emniyet Müdürlüğü Olay Yeri İnceleme ekipleri, on beş dakikadır olay yerinde çalışıyordu.</p>
<p>Önce siyah renkli poşet çıkarıldı. Poşet kan içindeydi. Bidonun içindeki, kimliği belirsiz orta yaşlarda bir erkek cesediydi ve çırılçıplaktı. Ayakları ve elleri önce birbirine, sonra da boynuna bağlanmıştı. Cinsel organı elektrik bandıyla defalarca sarılmış ve gazeteyle kaplanmıştı. Kulak, burun ve ağız delikleri silikonla doldurulmuştu.</p>
<p>Olay yerinde yazılan ilk polis raporunda ceset şöyle tarif ediliyordu: “1 metre seksen santim boyunda, boynunda yara izi var. Ön dişlerinden biri altın, sünnetli ve iki günlük sakallı.”</p>
<p>Ekipler, binada geniş çaplı bir aramaya girişti. Amaçları katilin geride bıraktığı herhangi bir ipucuna ulaşmaktı. Özellikle, katilin DNA’sını ele verebilecek olanlara.</p>
<p>Ancak katil olay yerinde ve ceset üstünde tek bir ipucu bırakmamıştı.</p>
<p>Ceset, kesin ölüm nedeninin tespit edilebilmesi için, Adli Tıp morguna gönderildi. İncelemeyi ise, Adli Tıp Morg İhtisas Daire Başkanı Bülent Şam yaptı:</p>
<p>“Bize gelen cesedin otopsisinde ileri derecede çürüme vardı. Buna rağmen, iple bağlayarak boğmaya bağlı lezyonlar ve bu boğmanın ölümcül olduğunu gösteren yumuşak doku ezilmeleri saptadık.”</p>
<p>Cesedin hızlı çürümüş olması, Adli Tıp uzmanlarının ölüm nedenini belirlemesini zorlaştırmıştı. Ama yine de maktulün boğularak öldürüldüğü anlaşıldı.</p>
<p>Ancak daha önemlisi, uzmanlar otopsi sırasında olayın sıradan bir cinayet olmadığını anlamıştı. Çünkü cesedin burun delikleri, kulak içleri ve ağzı katlanmış gazete parçaları tıkıştırılarak doldurulmuştu.</p>
<p class="margin-ust-m"></p>
<p class="line">Emniyet Müdürlüğü/Mecidiyeköy</p>
<p>Otopsi sürerken cinayet soruşturmasını yürüten dedektiflerse, cesedin eşkaline uyan kayıp başvurularını incelemeye başladı.</p>
<p>Kısa bir araştırmadan sonra eşkale uyan kayıp başvurusu bulundu. 12 Ocak 2001 Cuma günü başvuruyu yapan Emine Şeker adında bir ev kadınıydı. Söylediğine göre Aksaray civarında seyyar satıcılık yapan 42 yaşındaki kocası Ömer Ş., dört gün önce tanımadığı bir adamla Fatih’teki bir eve gitmiş ve bir daha geri dönmemişti.</p>
<p>Cesedi teşhis etme görevi erkek kardeş İmam Ş.’ye düştü. Morgun soğuk taşının üstünde yatan ceset, ağabeyine aitti.</p>
<p>Polis ilk ipucuna ulaşmıştı, en azından maktulün kimliğine. Kaybolduğu gün Ömer Ş.’nin yanında olan arkadaşları tek tek sorguya alındı. Seyyar satıcı Müslüm Öncel’in ifadesi, Ömer Ş.’nin, katilinin peşinden rızasıyla gittiğini gösteriyordu.</p>
<p>“Aksaray’a tezgah açmak için gittiğimde öğlen saatleriydi. Ömer, benden önce gelmişti. Biraz sonra tezgahın başına sakallı ve bıyıklı bir adam geldi. Adam tuhaf görünümlüydü ama Türkçesi düzgündü. Cd (porno) satmak istediğini söyledi. Ömer’le pazarlık yaptılar ve 300 liraya anlaştılar. Cd’leri almak için adamın evine gidilecekti. Ömer, tedbiren beni de yanında götürmek istedi. Üçümüz taksiye bindik. Fatih Evlendirme Sarayı yakınlarında adam taksiyi durdurdu.”</p>
<p>Katil, Ömer’le birlikte inmek isteyen Müslüm’ü “Sen burada kal, evde ailem var,” diyerek durdurmuştu. Bunun üzerine Ömer Ş. arkadaşına, “Cep telefonunu açık tut, CD’leri alıp hemen gelirim,” diyerek taksiden inmişti.</p>
<p>Müslüm, yarım saat kadar taksinin içinde bekledi. Meraklanmaya başlamıştı. Ömer’i aradı. Arkadaşı, “10 dakika içinde geliyorum,” diyerek telefonu kapattı. Bir yarım saat daha bekledi ve bir daha aradı. Ömer’in cevabı yine aynıydı. Biraz sonra geleceğini söylüyordu. Aradan bir yarım saat daha geçti. Tekrar telefona sarıldı, sinirlenmişti. Ne var ki telefon artık kapalıydı...</p>
<p>Müslüm Öncel, arkadaşının katille gözden kaybolduğu sokağı ve taksiyle beklediği yeri defalarca polise gösterdi. Ama etrafta onlarca sokak, binlerce ev vardı.</p>
<p>Bu arada cesedin konduğu, yani polisin katilin tuttuğundan emin olduğu bidon ve poşetlerde parmak izi arandı ama katilden en ufak bir iz bulunamadı.</p>
<p class="margin-ust-m"></p>
<p class="line">Beş Gün Sonra<br/>Gaziosmanpaşa/Park</p>
<p>Park bekçisi Nazım Memiş, adeti olduğu üzere saat 21.00 sularında görev yaptığı parkın içindeki çaybahçesine yollandı. Her akşam burada çalışan Şener ve Mustafa’yla biraz çene çalardı. Ama bu akşam ikisi de heyecanlıydı.</p>
<p>Gençlerin anlattığına bakılırsa, parkın Mevlana Caddesi’ne bakan kapısında sabahtan beri sahipsiz iki koli duruyordu. Civardaki esnafı tek tek dolaşmışlar ama sahibini bulamamışlardı.</p>
<p>Birlikte kolilerin yanına gittiler. Kolileri açıp açmamayı tartışıyorlardı ki, yanlarından geçen polis ekibi otosunu fark ettiler.</p>
<p>Kolilerden ağır bir koku yükseliyordu. Polis kolilere fener tuttu. Bir şey görülmüyordu. Birini açmaya karar verdiler. Diğerine bakmaya gerek kalmamıştı. İki kolide de iki çıplak erkek cesedi vardı.</p>
<p>Birkaç saat sonra her iki ceset de Adli Tıp Uzmanı Dr. Bülent Şam’ın önündeydi. “İki cesette de ilerlemiş çürüme vardı. Yumuşak dokular bozulmuştu. Bu nedenle ölüm nedenini bulmamız zordu. Çürümeyle olayın meydana geliş şeklini saptayacağımız lezyonlar ortadan kaybolur. Bazı bulguları saptamakta güçlük çekeriz. Ölüm nedenini tahmin etsek bile kesin ifade kullanamayız. Bunun üzerine birinci ihtisas kuruluna gönderdik.”</p>
<p>Birinci İhtisas Kurulu da ileri derecede çürüme nedeniyle cesetlerin ölüm nedenini tespit edemedi. Ama son bulunan iki cesedin durumu, Ömer Ş.’yle aynıydı. İkisi de yine çırılçıplaktı. Kafalarına poşet geçirilmişti. Kolinin içine elleri ve ayakları bağlandıktan sonra cenin pozisyonunda yerleştirilmişlerdi. Ağız ve kulak delikleriyle anüsleri tutkal kıvamında bir maddeyle doldurulmuştu.</p>
<p class="margin-ust-m"></p>
<p class="line">Katil Ustalaşıyor</p>
<p>Her iki cesedin de penisleri defalarca sarılmıştı. Farklı olarak bu kez cesetlerin pazuları ile uyluk kemiklerinde yanık izleri ve morartı vardı. Ayrıca yüzlerinde mavi renkli bir boyanın izleri görülüyordu. Ayrıca ikinci koliden bir banyo havlusu ve yorgan da çıkmıştı.</p>
<p>Adli Tıp Uzmanı Şafak Taktak’a göre, karşılarında bir seri katil olma ihtimali vardı: “Aynı şekilde öldürülmüş üç kişinin bulunması cinayetin aynı kişi ya da kişiler tarafından öldürülmesi ihtimalini akla getirdi. Bu durumda cinayetlerin kişinin psikolojik yapısının dışa vurumu olduğunu düşünür bu psikopatalojik durumun izlerini ararız. Bu cesetler nerede bulundu, cinayetler nerede işlendi, öldürdükten sonra ceset üzerinden bir işlem yapılmış mı? Bu gibi davranışlarının izini sürer, cinayeti işleyenin profiline ulaşırız.”</p>
<p>Cinayet masası ekipleri şaşkındı. Bir hafta arayla önce Fatih’te, sonra da Gaziosmanpaşa’da birbirine benzer şekilde öldürülmüş üç erkek cesedi bulunmuştu. Adli Tıp uzmanları da, polis de katilin aynı kişi olduğunu düşünüyordu. Katilden geriye kalan bir ipucunu bulmak umuduyla kolilerde parmakizi ve DNA numunesi araması yapıldı. Ama sonuç yine olumsuzdu. Katil, yine arkasında hiçbir iz bırakmamıştı.</p>
<p>Ne kolilerde, ne ceset üzerinde ne de yorgan ve havluda... İki olasılık vardı; ya eldiven kullanmıştı ya da —imkânsız olan— bütün delilleri sonradan yok etmişti. Ama nasıl?</p>
<p>Polis, son iki cesedin kimliğini belirlemek için bir kez daha kayıp başvurularını gözden geçirdi. Çok geçmeden aranılan bilgiye ulaşıldı. Ömer Ş.’nin cesedinin bulunduğu gün, Bakırköy’den bir kayıp başvurusu daha yapılmıştı.</p>
<p>Merkez karakoluna başvuran Mimar Zafer Bekaroğlu’ydu. Karısının abisi ortadan kaybolmuştu. Verdiği eşkal cesetlerden birinin aynısıydı. Bekaroğlu’nun polise verdiği ifade ise şöyleydi: “16 Ocak salı günü kayınbiraderim Ali Rıza İdrisoğlu, saat 12 civarı Banyolar Caddesi’ndeki evinden bir arkadaşını göreceğini söyleyerek ayrıldı. O saatten sonra kendisine ulaşamadık. Sürekli cep telefonunu aradığımız halde cevap vermedi. Ertesi gün öğleden sonra ise cep telefonu kapatılmış ve kendi evine yönlendirilmişti.”</p>
<p>Maktul Ali Rıza İ., 45 yaşındaydı. Boğaziçi Üniversitesi mezunuydu. Zengin bir aileye mensuptu. Cesedin kimlik tespitini kız kardeşi yaptı.</p>
<p>Cinayet Masası ekiplerinin kafası iyice karışmıştı. Birbirleriyle bağlantılı görünen iki olayda cesetlerden biri bir seyyar satıcıya, diğeri ise zengin bir işadamına aitti.</p>
<p>İkinci kolideki diğer üçüncü cesedin kayıp başvurusu ise işadamının kaybolmasından bir gün önce, bu kez Bayrampaşa’dan yapılmıştı. Başvuran, oğlunu arayan Mürvet E.’ydi: “Turgut bir tiyatroda çalışıyordu. İşinden istifa etmiş. Saat 18:00 civarında Beyoğlu’ndaki işyerinden ayrılmış. Ancak eve dönmedi. Haber vermeden eve gelmediği hiç olmadığı için başına bir şey gelmiş olmasından korkuyorum.”</p>
<p>Üçüncü cesedin de kimliği ortaya çıkmıştı.Turgut E., tiyatro ve dizilerde ışık teknisyeni olarak çalışıyordu. Medya ve sinema dünyasına yakın bir isimdi.</p>
<p>Polis, Erkan’ı araştırırken ileride önemli bir ipucu olacak birbilgiye ulaştı. Erkan’ın dört yıl öncesine ait sabıkası vardı; Dikilitaş Polis Merkezi’nce tutuklanmış ve parmak izleri alınmıştı.</p>
<p>Ortada görünürde birbirleriyle bağlı olmayan üç erkek cesedi vardı: Seyyar satıcı Ömer Ş., medya sektöründen Turgut E. ve zengin bir işadamı olan Ali Rıza İ.</p>
<p>Bu üç kurbanın aralarındaki tek bağ, öldürülme şekilleriydi. Ancak Adli Tıp uzmanları üç cesedin otopsisinde bir ortak nokta yakaladı.</p>
<p>Ömer Ş.’nin kanında yüzde 95, Turgut E.’de yüzde 68 oranında etil alkol vardı. Ali Rıza İ’de ise yüzde 563 oranında uyuşturucu bir madde vardı.</p>
<p>Bu bulgu önemliydi. Demek ki üçü de ölümlerinden kısa bir süre önce alkol almışlardı ya da son içkilerini katilleriyle içmişlerdi. Artık uzmanlar karşılarında bir seri katil olduğundan emindi. Ama cinayetlerinden geriye hiçbir ipucu bırakmayan katil, kendini nasıl ele verecekti.</p>
<p>Polisin izleyebileceği tek bir ipucu vardı. Ali Rıza İ.’nin kaybolduğu gün evden çıkmadan önce yaptığı telefon görüşmesi. Saat 10.50’de Fatih’teki bir evle peş peşe iki kez görüşmüştü. İlk kolinin Fatih’te bulunmasını göz önüne alan polis, evde yaşayanları araştırmaya başladı. Sonuç ilginçti. Telefon, hırsızlıktan sabıkalı birine aitti.</p>
<p>Ayrıca, Ali Rıza İ.’nin cep telefonu kapanmadan önce evine yönlendirilmişti. Katili ele veren de işte bu cep telefonu oldu. Birkaç gün kapalı tutulan telefon sıkı bir takibe alındı. Görüşmeye ilk açıldığı anda da gönderdiği sinyaller polise nereye gitmesi gerektiğini gösteriyordu.</p>
<p class="margin-ust-m"></p>
<p class="line">23 Ocak 2001 Salı<br/>Atatürk Caddesi/Bursa</p>
<p>Atatürk Caddesi’nde bulunan bir kafe... Cam kenarında oturan sakallı, minyon tipli ve siyah deri montlu adamın önündeki masa, az önce bitirilmiş yemeğin artıklarıyla doluydu. Adam, az önce giden arkadaşının yürüdüğü yöne dalgın dalgın bakıyordu.</p>
<p>İstanbul Cinayet Masası polislerinden iki komiserin kendisine doğru yaklaştığının farkında değildi. Adamın oturduğu masaya iki adım kala polislerden biri seslendi: “Orhan Aksoy!”</p>
<p>Orhan Aksoy tutuklandığında üzerinde kurbanlarına ait eşyalar bulundu: Ömer Ş.’nin cep telefonu, Ali Rıza İ.’nin üniversite amblemini taşıyan yüzüğü ve Osmanlı tuğrası işlemeli gümüş kolyesi.</p>
<p>Polis, aynı gün Aksoy’u ifadeye aldığında, katilin yalnızca üç kurbanı olduğunu sanıyordu. Oysa o, cinayet işlemeye çok daha önce başlamıştı:</p>
<p>“İlk Ahmet Yayla’yla tanıştım. Evimin bir odasını ona kiraya verdim. Muşlu’ydu. Kan davası olduğu için sık sık ev değiştiriyordu. Akşamları sohbet ederken 3 kişiyi öldürüp cezaevinde yattığını anlatırdı. Cezaevlerini bildiğim için soru soruyor ama çelişkili cevaplar alıyordum. Bazı konularda benimle inatlaşıyordu. Bunun bitinin kanlandığına karar verdim. Şener Şen’in turşucu filmindeki adam gibi ikiyüzlünün biriydi. Bir gün odanın kapısını kilitlemeyi unutmuştum. Sabah uyandığımda cep telefonum yoktu. Onun çaldığını anladım. Akşam eve geldiğinde kirayı ödemek için 30 milyon getirdi. Oysa sabah parası yoktu. Olayı muhakeme ettim ve onu infaz etmeye karar verdim.”</p>
<p>Aksoy’un ilk kurbanı ev arkadaşıydı. Arkadaşının hırsız olduğundan emin olan Aksoy, ertesi akşam öldürme planını uygulamaya koydu. Planına göre Ahmet’e içki içmeyi teklif edecek, çabuk sızması için de içkisine ilaç karıştıracaktı. Öyle de yaptı.</p>
<p>“Uyuduğuna emin olduktan sonra çekmecede sakladığım çamaşır ipini aldım. Arkasına dolanıp boğazına sarıldım. Bu sırada uyandı. İpin her iki ucunu ters istikamete çekerek beş dakika kadar sıktım. Bıraktığımda nefes almıyordu.”</p>
<p class="margin-ust-m"></p>
<p class="line">Yenibosna Radar Mevki</p>
<p>Aksoy’un verdiği ifade doğrultusunda cesedi bıraktığını söylediği Yenibosna Radar Mevkii’ne gidildi. Anlattıkları doğruydu.</p>
<p>9 Kasım 2000’de bu alanda bir erkek cesedi bulunmuş, çürüme nedeniyle maktulün kimliği belirlenemediği için kimsesizler mezarlığına gömülmüştü.</p>
<p>Orhan Aksoy’un sorgusu devam ediyordu. Bir yandan da polis İstanbul’da koli içinde bulunan faili meçhul cesetleri araştırıyordu. Aranan Kemerburgaz’da bulundu.</p>
<p>Orhan Aksoy’un yakalandığı dönemde Kemerburgaz jandarma mevkiinde aynı yöntemlerle öldürülmüş, Hakan K.’ya ait bir ceset bulunmuştu.</p>
<p>Son bulunan kurban Hakan K.aslında Orhan Aksoy’un ikinci kurbanıydı ve arkadaşıydı. Aksoy, ev arkadaşını öldürdükten yirmi gün sonra Hakan’ı öldürmeye karar vermişti. Cinayet nedeni yine hırsızlıktı.</p>
<p>“Hakan’la içki içtik. Bir süre sonra sızdı. Anemi hastası olduğu için iki duble içince sızardı. Ağzı açık kalmıştı. Tam zamanıydı. Arkasına dolanıp ipi boynuna doladım. Beş dakika kadar sıktım. Sonra bıraktım. Bir an canlanır gibi oldu. O an öldürmekten vazgeçtim. Ama ipi tekrar sıktım. Soyup eşyalarını çöpe attım. Cesedi iki gün evde sakladım. Sonra da Hasdal’a yol kenarına attım.”</p>
<p>Aksoy’un söylediği gibi aylar önce Hasdal Çöplüğü’nde bir erkek cesedi bulunmuş, ama o tarihte katili ele verecek bir ipucu bulunamadığı için tıpkı Mehmedi Y. gibi faili meçhul olarak kayıtlara geçmişti. Aksoy’un cinayetlerindeki bütün ipuçları birbirini tamamlıyordu. Şimdi sırada cinayetlerin işlendiği, Fatih’teki evin araması vardı.</p>
<p>Olay yeri inceleme ekibinin araştırması saatlerce sürdü. İnceleme sonunda on bir delil bulundu. Yatak odasında her iki kolinin içinden çıkan çarşaf benzeri kumaş parçaları, sobadan altı adet kemer tokası olduğu anlaşılan yanmış metal parçaları, içinde sıvı bulunan bir şırınga, kanlı bir sehpa örtüsü, parmak izleri, sigara izmaritleri ve bir silikon tabancası.</p>
<p>İncelenen ilk deliller, havlu ve metal parçalarıydı. Bunlarda kan izi bulunamadı. Şırınganın içindeki sıvının kan olmadığı anlaşıldı. Kanlı kumaş parçaları ise yıkanmıştı. Sigara izmaritlerinin DNA incelemesinde ise, sigaraların Aksoy tarafından içildiği tespit edildi. Kısacası, Orhan Aksoy yakalanmamak için bütün ayrıntıları tek tek düşünmüş ve delilleri yok etmişti.</p>
<p>Katil, beş kurbanını da öldürdükten sonra soymuş, çırılçıplak banyoya taşıyıp yıkamış ve onları günlerce orada tutmuştu.</p>
<p>Peki ama neden? Altı gün süren sorgusunda Aksoy, bu soruya bir tek yanıt veriyordu: “Hırsızlık.”</p>
<p>“Üzerlerindeki eşyaları almak için öldürmüş değilim. Bu cinayetleri işlerken rahatsız olduğumu söyleyemem. Buna doktorlar karar verir. Ama rahatsız olduğumdan şüphe ediyorum. Allah’a inancım vardır. İşlediğim cinayetler içinde bir tek Ömer Ş.’yi öldürdüğüme pişman değilim.”</p>
<p>Aksoy’un Ömer Ş.’ye öfkesinin nedeni öldürülmeden bir yıl önce, Ş.’nin bir gün herkesin içinde Romen asıllı kadınlara küfür etmesiydi. Aksoy da Romen asıllı bir kadınla evliydi.</p>
<p>Peki Orhan Aksoy bu beş cinayeti neden işlemişti? Ya da şöyle soralım, hırsızlarla alıp veremediği neydi? Bunun yanıtı için biraz geriye, Aksoy’un çocukluğuna gitmek gerekiyor.</p>
<p>Aksoy, sekiz çocuklu bir ailenin ortanca çocuğuydu. Babası inşaat işçisiydi ve on kişilik bir aileyi zar zor geçindiriyordu. Belki de bu nedenle çok sinirliydi. Her fırsatta çocuklarını ama özellikle de Orhan’ı dövüyordu. Hem de öyle dövüyordu ki, Orhan’ın toparlanıp tekrar ayağa kalkması günler alıyordu.</p>
<p>Aksoy’un bütün kurbanlan tıpkı babası gibi iriyarı ve kendisinden çok daha güçlü kimselerdi.</p>
<p>Aksoy, dayağa ve şiddete dayanamayıp evden kaçtığında 15 yaşındaydı. Bir süre sonra arkadaşlarıyla birlikte dükkânlardan giysi çalıp satarken yakalandı ve tutuklandı. Yani hırsızlıktan.</p>
<p>İlk kez tutuklandığında babasının korkusuyla ismini gizleyecek ve bu nedenle arkadaşları salıverildiği halde o aylarca tutuklu kalacaktı. Hırsızlık ve dolandırıcılıktan defalarca tutuklandı. Defalarca hapse girip çıktı.</p>


<p class="margin-ust-m"></p>
<p class="line">Deprem</p>
<p>İş bulamadığı için Romanya’ya gidene, orada eşini tanıyıp evlenene ve bir aile kurana kadar bu şekilde yaşamaya devam etti. Aksoy, eşiyle birlikte hayatında yıllarca sürecek temiz bir sayfa açmıştı. Eşi din değiştirip Mine adını aldı. İki çocukları oldu. Aksoy da ailesinin geçimini artık çalışarak sağlıyordu.</p>
<p>Ama olmadı. 17 Ağustos Gölcük depremi Aksoy ailesinin bütün planlarını altüst etti. Depremden sonra işleri bozuldu. Orhan Aksoy da çareyi eşini ve çocuklarını Romanya’ya eşinin babasının yanma göndermekte buldu. Amacı masrafları azaltıp para biriktirmek ve ailesini tekrar İstanbul’a getirmekti. Ama bu da olmadı. İşleri giderek daha da bozuldu. Ailesinden ayrı ve yalnız geçirdiği o upuzun 1999 kışı Aksoy için milat oldu.</p>
<p>Mahkeme sürecinde Aksoy, yıllar önce ilk kez hırsızlıktan tutuklandığında, babasının korkusuyla nasıl kimliğini gizlediyse ve bu nedenle aylarca hapis yattıysa, aynı korkuyla bu kez seri katil olmakla suçlanırken avukat istemedi. Kendi ifadesine göre avukat istememesinin tek nedeni şuydu: “Olay büyümesin ve babam duymasın!”</p>
<p>Aslında Orhan Aksoy gibi kardeşleri de babalarının sistemli fiziksel şiddetine maruz kalmıştı. Yedi kardeşinden hiçbiri kendi hayatını kurduktan sonra babalarıyla görüşmedi.</p>
<p>Onu ve babalarını Orhan Aksoy’un ablası Rüveyde Aksoy şu cümlelerle anlatıyor: “Orhan benim elimde büyüdü. Çok dayak yedi ama hepimiz yedik. Babam Ahmet Aksoy çok sert bir adamdı. Ama hepimizin psikolojisi farklı olduğu için Orhan bizden fazla etkilenmiş olabilir. Bize yönelik şiddetin boyutu çok büyüktü.</p>
<p>Orhan hep çok sakin görünürdü ama babam akşam motoruyla gelirken sesini duyduğu an yatağın altına saklanırdı. Sekiz kardeşten hiçbirimiz babamla görüşmedik. Babamın Orhan’ın olayından ve küçükken çok dayak yediğini anlattığından haberdar olmuş ama pek umurunda olmamış.”</p>
<p>Orhan Aksoy küçükken bazı geceler bağırarak uyanır, babası üstüne yürüdüğünde feryat etmeye başlarmış, ta ki annesi kucağına alıp onu sakinleştirene kadar. Şimdi onu yakınlarından dinleyelim:</p>
<p>Karısı Mine Aksoy: “Orhan’ın işleri son dönemde bozulmuştu. Deprem de olunca maddi güçlüğe düştük. İki çocuğu alıp Romanya’ya ailemin yanına döndüm. Bir gün Orhan’ın kız kardeşi Romanya’ya telefon etti ve “Hemen Türkiye’ye gel” dedi. Her şeyi buraya gelince öğrendim. Meğer Orhan iki aydır cezaevindeymiş. Orhan çok iyi bir insandı. Hiç yakıştıramıyorum ve bunları yaptığına inanmıyorum. Çabuk öfkelenmezdi. Biraz sinirliliği vardı son dönemlerde. Küçükken de ateşi falan olurmuş, rahatsızlanırmış. Çocukluğunun çok kötü geçtiğini anlatmıştı bana. Çok zor bir yaşamı olmuş. Babasıyla görüşmediği için ben de kayınpederimle hiç tanışmadım.”</p>
<p>Ablası Perihan Balgalmış: “Orhan iyi bir aile babasıdır. Ama içine kapanık ve sessizdir. Onun o cinayetleri işlediğine inanmıyorum. Çok zayıf yapılıdır. Onunla hiç unutamadığım bir günümüz var. Bursa’da evimizin arkasındaki inşaatta kovalamaca oynarken Orhan kafasının üstüne düştü. Yüzü gözü morardı. Babam neden kardeşinize bakmıyorsunuz diye hepimizi dayaktan geçirdi. Çocukken Orhan, bazı geceler bağıra bağıra uyanır “Üstüme gelmeyin” diye bağırırdı. Babam dışarda birine kızsa gelir evde hepimizi döverdi. Aramızda kavga ettiğimizde niye anlaşamıyorsunuz diye yine sopa yerdik. Hem de kazma sapıyla, vücudumuz morarana kadar vururdu. O evde değilken evin önüne çıkar, motorunun sesini duyar duymaz, görürse döver korkusuyla eve kaçardık. Baba korkusu bir tek Orhan’da değil hepimizde var. Babama bir kere bile sarıldığımı, öptüğümü ya da onun beni sevdiğini bilmem.”</p>
<p>Orhan Aksoy, İstanbul 5. Ağır Ceza Mahkemesi’nde yargılandı. İlk duruşmada kabul ettiği cinayetleri sonra duruşmalar boyunca reddetti. Katil olduğunu ispatlayacak hiçbir delil olmadığını defalarca yineledi. Ama 2001 yılında beş ayrı cinayetten beş kez müebbet hapse mahkûm oldu.</p>
<p>Mahkeme heyetine yaptığı savunmada şunları söyledi: “TV ekranlarından zevk, heyecan ve severek izlediğimiz spesial filmler olan Deli Yürek, Memoli, Tehlike Çemberi, Macera Peşinde, Görevimiz Tehlike, Bir Zamanlar Amerika ve Polis Akademisi vb. gibi yerli ve yabancı dizi filmlerin sihirli büyüsü ve gizemli etkisi altında kendimi ezik ve eksik hissediyordum. Dolaylı bir şekilde adımın karıştığı bu olaylar davasında baskılar beni yıldırmıştı. Medyanın da ilgisini görerek medyanın sihirli medyatik akımına kapıldım. Bana bir fırsat çıkmış olabileceğini düşündüm. Şu an vicdan azabı çekiyorum. Lütfen beni bağışlamanızı diliyorum. Ben ölüden korkarım. Zayıf ve rahatsızım. Bu ağır kolileri bir başka yerlere nakil edemem. Polisin şahsıma uygun gördüğü cinayetler benim vasfıma uygun değildir.”</p>
<p>Bunlar onun son sözleriydi, ancak dosya bununla kapanmayacaktı.</p>


<p class="margin-ust-m"></p>
<p class="line">“Kolicinin Babası Kurbanları Gibi Öldürüldü”<br/>15 Ekim 2002<br/>Bursa/Ovaakça</p>
<p>Bursa, Demirtaş Jandarma Karakolu’na saat 13.30 sularında ulaşan ihbar, yaşlı bir adamın öldürüldüğünü söylüyordu.</p>
<p>Cinayet iki katlı müstakil bir evde işlenmişti. Yaşlı adamın cesedi salonun ortasındaydı.</p>
<p>Başı, havluyla ve koli bantlarıyla sarılarak tamamen kapatılmıştı. Cesedin elleri önden birbirine bağlanmıştı. Ortada kendi halinde bir mahalle, sıradan bir ev ama sıradan olmayan bir maktûl vardı: Kolici adıyla bilinen seri katil Orhan Aksoy’un babası Ahmet Aksoy. Önce cesedin ellerinin bağlandığı koli bandı çıkarıldı. Bant şeffaftı. Ve ilginç bir ayrıntı vardı. Koli bandı buruşuk değildi.</p>
<p>Olay yeri inceleme ekibine göre bunun anlamı şu: Eğer kurban elleri bantlanırken hayatta olsaydı mutlaka direnecek ve sonuçta da bant kırışacaktı. Oysa cesedin ellerinden alınan bant dümdüzdü. Yani maktul baygın ya da ölüyken elleri sarılmıştı.</p>
<p>Bant, bir havlunun üstünde defalarca dolandırılmıştı. Ama burada da durum aynıydı. Bantta en ufak bir kırışma ya da kurbanın boğuştuğunu gösteren bir deformasyon yoktu. Ceset paket sarar gibi sarılmıştı.</p>
<p>Olay yerinde incelemeye değer sadece iki ipucu vardı. Cesedin dört metre yakınında bulunan bir telefon faturası zarfı ve masa üzerinde duran bir bardak.</p>
<p>Ekibin en önemli tespiti, katil ya da katillerin eve zorla girmediğini belirlemek oldu.</p>
<p>Kapıda ya da pervazda herhangi bir zorlama yoktu.</p>
<p>Ahmet Aksoy, kendi işinde gücünde, düşmanı olmayan, kimseyle arasında bir husumet bulunmayan yaşlı bir adamdı.</p>
<p>Bir yıldır kardeşi Hasan Aksoy’la birlikte yaşıyordu. İşleri Ovaakça’ya yakın bir belde olan Kurşunlu’daydı. Her sabah işe birlikte gidiyorlardı. Ama olay günü iş çıkışı Hasan Aksoy, bir akrabasını ziyarete gitmiş ve gece eve dönmemişti. Sabah geldiğindeyse evde ağabeyinin cesedini bulmuştu. Ahmet Aksoy, öldürülmeden birkaç gün önce kardeşine evi genç bir çifte kiraya verdiğini, bir miktar da para aldığını söylemişti.</p>
<p>Jandarma ekibi hemen kim olduğu bilinmeyen kiracıların oturduğu daireye indi. Evin kapısı açıktı. Terk edilmiş gibiydi. Odalarda rasgele konmuş bir iki eşya dışında hiçbir şey yoktu.</p>
<p>Mutfakta tepsi üzerinde yarım bırakılmış yemekler ve kahve içilmiş iki fincan duruyordu. Ama mutfak dolapları boştu.</p>
<p>Oturma odasına geçildi. Birkaç özel eşya, bir çanta, sehpa ve bir kanepeden başka bir şey yoktu. Sehpanın üstündeki kül tablasının içinde iki sigara söndürülmüştü.</p>
<p>Kiracılar evde yoktu. Daha doğrusu sanki hiç burada yaşamamışlardı. Mahalle sakinleri arasında onları gören olmuştu ama ne isimlerini bilen vardı ne de kim olduklarını. Ekip kiracılardan bir iz bulabilmek için evin her köşesini tek tek taradı. Her yüzeyden parmak izi alındı ama evin hiçbir yerinde incelemeye elverişli en ufak bir parmak izi bulunamadı. Sanki hepsi titizlikle silinmişti.</p>
<p>Ekip olay yeri incelemesini bitirmiş gitmek üzereydi ki, olayın çözümünde kilit rol oynayacak ipucu bulundu. Salonda bulunan çantanın gizli bir bölmesinde küçük bir not. Not “Cino” lakaplı birine ithafen cezaevinden yazılmıştı. Fakat herhangi bir isim yoktu.</p>
<p>Hasan Aksoy ayrıca ağabeyinin bir miktar parasının ve cep telefonunun da kayıp olduğunu söylüyordu. Soruşturmanın bundan sonrası iki ayrı koldan yürüyecekti: Jandarma Kriminal Laboratuvarı’nda ve kimliği belirsiz kiracıların peşinde.</p>
<p>Ahmet Aksoy’un evindeki çöp bidonundan ele geçirilen koli bandı parçacıkları, cep telefonu faturasının zarfı ve cesedin başından çıkarılan havlu kriminal laboratuvarında tek tek incelendi. Ancak hiçbirinde mukayeseye elverişli bir parmak izi ya da bir başka delil bulunamadı.</p>
<p>Uzmanların elinde tek bir umut kalmıştı: Koli bandı. Yani katilin mutlaka dokunduğu kesin olan tek ipucu. Ancak koli bandından parmak izi almak oldukça zordu. Bu nedenle önce ambalaj bantları havludan yıpratmadan çıkarıldı. Bantlar bir gün süren kimyasal bir işleme tabi tutulduktan sonra ışık altında incelendi. Sonuç olumluydu. Elde edilen izlerden biri parmak izi mukayesesine uygundu. Katilin kimliğini ele verecek ilk delil bulunmuştu.</p>


<p class="margin-ust-m"></p>
<p class="line">Esrarengiz kiracılar yakalanıyor</p>
<p>Kolide bulunan parmak izi 1997’de alınmış bir izle eşleşiyordu. Sabıkası kabarık olan birine aitti. Gasp, yaralama, adam kaçırma ve hırsızlık suçlarından defalarca hapse girip çıkmış biriydi. Haftalar süren takip sonunda jandarma ekibi esrarengiz kiracılara ulaştı. Balıkesir’deydiler. Ama sürekli yer değiştiriyorlardı.</p>
<p>Ekip aradığı adamın kim olduğunu artık biliyordu bilmesine ama bu adam nasıl yakalanacaktı? Sürekli yer değiştirmesine rağmen Malatya’da bir evle sık sık görüşüyordu. Görüştüğü evde yaşayan kişi ise Ahmet Aksoy’un kiracılarından biriydi. İlk olarak kadın kiracı yakalandı. Uzun bir inkâr sürecinden sonra kadının anlattıkları ürperti vericiydi.</p>
<p>Ayşe Sözen: “Hasan Aksoy’un evini birkaç gün önce kiraladık. Birkaç eşyamızı getirdik. Karısından ayrı yalnız yaşıyordu. İki katlı evi ve parası vardı. Olay gecesi bizi yemeğe davet etti. Amacımız kahvesine uyku ilacı koyup uyutmak ve soymaktı. Bizi mahallede tanıyan ve gören henüz olmamıştı. Olayı eşim gerçekleştirdi. Eşim aynı mahallede oturan iki arkadaşını da ev taşıyacağız diyerek çağırdı ve bağlamaları için yardım istedi.”</p>
<p>Zanlının anlattıkları çelişkiliydi. Yeni bir eve taşınmışlar, ertesi gün ev sahiplerini soymaya karar vermişlerdi. Soruşturmayı yürüten ekibe Sözen’in anlattıkları inandırıcı gelmiyordu. İfadesi üzerine bahsettiği arkadaşları da sorguya alındı. İkisinin de ifadesi zanlı kadının anlattıklarından farklı şeyler söylüyordu.</p>
<p>Ahmet Pak: “Cemal bizi aradı. Taşınıyoruz, eşya taşıyacağız dedi. Oraya gidip olanı görünce de tehdit ederek yardım etmemizi istedi. Biz gittiğimizde adam baygındı. Bağlı şekilde bırakıp gidecektik. Aşağı indikten sonra karısı, benim çalıştığım yeri biliyor, kendine gelince peşimize düşer dedi. Bunun üzerine Cemal tekrar yukarı çıkıp adamı boğdu.”</p>
<p>Hasan Aksoy cinayetine yardım etmekle suçlanan dört zanlıdan üçü tutuklandı. Katil zanlısı Cemal Sözen ise Bursa’da yakalandı. Sözen, güvenlik güçlerine verdiği ilk ifadede suçu kabul ediyor ancak cinayet nedenini sarkıntılık olarak gösteriyordu.</p>
<p>Cemal Sözen: “Cinayeti soygun amacıyla işlemedim. Eve birkaç gün önce taşınmış olmamıza rağmen eşime sarkıntılık etmeye başlamıştı. Bu meseleyi kafama takmıştım. Olay günü birlikte yemek yedik. Kahvenin içine daha önce hap koymuştuk. İçince kendinden geçti. Daha önceden tanıdığım iki arkadaşımı çağırdım. Onlar da ellerini ve ayaklarını sarmama yardım ettiler. Ellerini ayaklarını bağladık. Eşyaları ve biraz para aldık. Ayrılmak üzereyken Ayşe, “Bu benim işyerimi biliyor,” dedi. Geri döndüm.”</p>
<p>Cemal Sözen, Orhan Aksoy’un cinayet şeklini neden taklit ettiğini ise asla yanıtlamadı. Sözen, Orhan Aksoy’u tanımadığını, maktulün kendisine anlattığını söyledi. Hatta Abdullah Aksoy, oğlu hakkında bir kitap yazıldığını anlatmıştı. (Kolici-Sevinç Yavuz / 2001-Metis Yayınları)</p>
<p>Ahmet Aksoy cinayetinde hâlâ bazı karanlık noktalar var. İlki, kiracı çiftin eve sadece iki gün önce taşınmış ve evi telefonla tutmuş olması. Cinayet işlemeye hangi zaman diliminde karar vermişlerdi? İkincisi, birkaç parçadan oluşan evdeki eşyalar. Bunlar da göstermelik bir taşınma yapıldığı hissi veriyordu.</p>
<p>Ayrıca sanık ifadesinde Orhan Aksoy’un seri katil olduğunu Hasan Aksoy’dan öğrendiğini söylüyordu. Maktul, yalnızca iki gündür tanıdığı birine oğlunu cinayet işleme şekline kadar ayrıntılı olarak anlatır mıydı? Kim bilir?</p>
<p>Hapisteki “Cino” lakaplı kişinin kim olduğu asla tespit edilemedi.</p>


<p class="margin-ust-m"></p>
<p class="line">Aksoy’un Mektubu</p>
<p>Orhan Aksoy cezaevinde bulunduğu süre içinde kendisi hakkında karar verecek olanlara tam on dört mektup yazdı. Bunlardan ilki tutuklama kararını veren İstanbul Fatih 2.Sulh Ceza Mahkemesi hakimine, İkincisi İstanbul Cumhuriyet Başsavcılığına, son ikisi ise, kendisi hakkında karar verecek olan İstanbul 5.Ağır Ceza Mahkemesi hakimineydi. Aksoy’un son mektubu 24 Nisan 2001 Salı gününün tarihini taşıyor. Aksoy’un ilginç mektubu:</p>
<blockquote>
<p>T.C. Kartal Özel Tıp Cezaevi Müdürlüğü Kanalı ile İst.</p>
<p>5: Ağır Ceza Mahkemesi’ne arz ve talebimdir</p>
<p>Adı: Orhan</p>
<p>Soyadı: Aksoy</p>
<p>Doğ.Yeri ve Tar.: 16/09/1971</p>
<p>Med.Hali: Evli ve iki çocuklu</p>
<p>Suç iddiası: Birden ziyade adam öldürmek!?</p>
<p>Tev. Tarihi: 29/01/2001</p>
<p><b>KONU</b>: Kendini ihbar, suç duyurusu, samimi itirafımdır.</p>
<p><b>Özet</b>: Dolaylı olarak adamın karışmış olduğu seri cinayetler davasına şaibe katarak adaleti yanıltmaya çalıştığıma dair adli delil sayılabilcek suç duyurusudur. Özür dileyerek, affınıza sığınmak ve tahliye talebimden yararlanabilmek amacındayım.</p>
<p><b>DOLAYLI DAVA KONUSU</b>: Yaklaşık iki seneyi aşkın bir süredir Beyazıt meydanı çınar altında ikinci el GSM cihazı alım satım ile işportacılık yapmak için tezgah açmaktayım.</p>
<p>Her gün yaklaşık 15-20 GSM cihazı devir daim olurdu ve olduğu günlerden bir gün merhumlardan birisine ait olan markasını hatırlayamadığım GSM cihazı ve altın kaplamalı gümüş yüzüğü orta yaşlı, gözlüğü olan bir şahıstan ticari amaçlı param ile aldım. Bilhare GSM cihazını ticari amaçlı para ile sattım. Sattığım dükkancı esnef işinin resmi ciddiyet anlayışı gereği benim hüviyet cüzdanımın kimlik fotokopisini ve şahsımın adına kayıtlı olan 0535 747 7 7 22 GSM hat numaram ile aramızda anlaşmaya vardığımız bedeli TL olarak fotokopi müsvettesine beraberce not edip gereği icabınca imzaladım. Altın kaplamalı gümüş yüzüğü hobim gereği kendim kullanacaktım. Benim bu davada dolaylı olarak ismimin geçmesine iten husus budur... Ve sonrası?</p>
<p>Ailem ile beraber Bursa’ya akraba ziyaretiğine gittiğimizin üçüncü günü bir arkadaşım beni arayarak Bursa Heykel Ulucami karşısındaki McDonald’s fast food cafe saat 12’de öğlen yemeğinde bir husus konusunda fikrime danışmak istediğini ima etti.</p>
<p>Ben müsait olduğumu belirttim ve ticari taksi ile hareket ettim. Randevu yerine geldiğimide İstanbul asayiş şubesi cinayet büro dedektiflerinin daha önceden planlamış oldukları ani şok baskın nokta operasyonu ile karşılaşarak gözlem altına alındım. 5 sivil ekip aracı 20 dedektif polisi karşımda görünce ve pata küte araçlara binilerek araçlara binilerek İstanbul’a doğru yola çıkıldım. Adına daha sonra öğrendiğim Demircan adlı polis memuru Orhan Aksoy 5 kişiyi öldürmek suçundan gözaltına alınmış bulunuyorsun dedi. Bir yanlışlık söz konusu olmuş yanlış kişiyi yakalamışlardı. İstanbul asayiş şubesi cinayet büro amirliğine getirilerek ilk etapta üst arama ve tutanağı yapılarak kimlik tesbitim ardından nezarethaneye kapattılar.</p>
<p>Ertesi sabah özel hayatım taa çocukluğumdan o günümüze ayrıntı ve detaylarına kadar anlatmamı istediler. Bende gerek icabı anlattım. Onlarda not ederek bilahare bilgisyara kaydettiler. Daha ertesi gün Fatih’teki evime oradan da düzmece iki yere götürüldüm. Anladığım kadar birtakım kişi ya da kişiler birtakım kişileri öldürüp koli paketi yaparak şehrin birtakım yerlerine bırakmış. Bırakıldığı adresleri ile kim oldukları ve ne şekil, sebeblerini İstanbul Adli Tıp Kurumu’nca tespit edilerek bildirilmiş cinayet büro bu cinayetlerin benzer farklılıklar gerekçe ve bahanesi ile üzerime beş tanesini yıkabilmek için psikolojik baskı, küfüri hakaret, şeffaf işkence çıplak şekilde tazyikli su banyosu, erkeklik uzvuma manyeto akımı ve ekler yapıp dava olayları ile bir dosya yapmaya çalışmış oldukları tüm evrakları baskılar sonucu ve kendimce bu davaya medyanın da ilgisinden dolayı şaibe kattım ve tüm bana sunulan evrakları imzaladım. Olaylar çevremde cereyan etmiş olabilir. Ama failleri daha yakalanmamıştır. Ben buradan durumu açıklayarak şuç duyurusunda bulunuyorum.</p>
<p><b>ŞAİBELİ DAVA KONUSU</b>: Tv ekranlarından zevk, heyecen ve severek izlediğimiz spesial filmler olan Deli Yürek, Memoli, Tehlike Çemberi, Macera Peşinde, Görevimiz Tehlike, Bir Zamanlar Amerika ve Polis Akademisi vb gibi yerli ve yabancı dizi filmlerin sihirli büyüsü ve gizemli etkisi altında kendimi ezik ve eksik hissediyorum. Daha önceleri gazetelerin ilan sayfalarında film ve sinemalarda figüran rolü oynayabilcek her yaştan kendine güvenen adaylar aranmaktadır. Kontenjanımız doludur acele ediniz türündeki ilanlara gerek telefon gerek bizzat başvurdum ama bir cevap alamadım. Dolaylı bir şekilde adımın karıştığı bu olaylar davasında baskılar beni yıldırmıştı. Medyanında ilgisini görerek medyanın sihirli medyatik akımına kapıldım. Bana bir fırsat çıkmış olabileceğini düşündüm. Ne de olsa sabreden derviş muradına ermiş. Kendimce bundan bir pay, hevesimi alabilmek arzusu duydum.</p>
<p>Konunun boyunu bilmediğim için boyutlarını da hesaplayamadım. Bir heves ve sonuçların buralara geleceğini sanmazdım. Bu heves buruk bir acıya dönüştü. Şu an vicdan azabı çekiyorum. Lütfen beni bağışlamanızı diliyorum. Affınıza sığınıyorum. Ayrıca kutal adalet, kamuoyu, kurum, kuruluşlar benden özür bekliyorlar. Ben burada kişisel saygım icabı herkes ve her şeyden özür diliyorum. Herkese metanet ve esenlikler diliyorum. Yanlışlığa yol açtım beni azad ediniz. Fatih 2.Sulh Ceza Mahkemesi’nde dediğim yapmış da olabilirim yapmamış da olabilirim hatırlamıyordaki korkumun sırrı bu.</p>
<p>Ben ölüden korkarım. Zayıf ve rahatsızım.Bu ağır kolileri başka yerlere nakil edemem. Güçsüzüm. Polisin şahsıma uygun gördüğü cinayetler benim vasfıma uygun değildir. Karakolda özel hayatımın dışında bu dava ile ilgili ifade vermedim(...)</p>
<p>Dolaylı yoldan adımın karışmış olduğu seri cinayetler sorgulamasında polis karakolunda, atmış olduğum imzaları geçersiz kılıyor, kabul etmiyorum. Takdiri yüce adalet ve siz sayın mahkeme heyetine bırakıyorum. 14/05/2001/P.tesi/ gün tarihli mahkememde dava dosyasının bir an önce taktik edilerek bağlayıcı unsurlarımız yok ise davaya dışarıdan katılmak istiyorum. Tevkifimin kaldırılmasını arz ve talep ederim.</p>
<p class="saga-hizala"><b>K.Ö.T.C.E.M.5<br/>TUTUKLU<br/>ORHAN AKSOY</b></p>
</blockquote>
<p class="margin-ust-xl"></p>
</body>
</html>