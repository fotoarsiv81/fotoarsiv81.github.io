<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Sevinç Yavuz - Türk Seri Katiller</title>

<link href="../Styles/main.css" type="text/css" rel="stylesheet"/>
</head>
<body>
<h1>ÖLÜM YOLU</h1>
<blockquote>
<p class="sardav">Yiğit Bekçe, 1977’de Akyazı’da, Mehmet Karahasan 1982’de Gemlik’te doğdu. Her ikisi de bekâr. İşsiz. Sabıkalı. İkilinin yolları, uyuşturucu bağımlılığı nedeniyle kesişti. Ekim 2006’da 53 saat içinde, 1.944 kilometrelik yol boyunca, 6 farklı şehirde 7 kişiyi öldürdüler. Medya İkiliye “Otoban Katilleri” adını taktı. İkisi de cezaevinde.</p>

</blockquote>
<p class="margin-ust-xl"></p>

<p class="line">19 Ekim 2006 Bursa/Gemlik</p>
<p>Saat gece yarısına yaklaşıyordu. Ramazan bayramına birkaç gün kalmıştı. Süren çifti, o gün evin eksiklerini tamamlamak için alışveriş yapmış, daha sonra aile büyüklerini ziyaret etmiş, evlerine dönüyordu. Nevin Süren, altı aylık hamileydi. Bu nedenle hızlı yürüyemiyordu. Eşi Merih Süren, ise, bir süredir arkasındaki ayak seslerini dinliyordu. Kayınpederinin evinden beri, iki adam peşlerindeydi. Eşini korkutmak istemediği için arkasına bakamıyordu. Göz ucuyla eşine baktı. Olan bitenden habersiz yürüyordu.</p>
<p>Ne yapacağını kestirmeye çalışırken, önce bir patlama sesi duydu. Sonra da sırtında dayanılmaz bir acı. Can havliyle eşine sarıldı. Peşpeşe patlayan tüfek sesine rağmen eşinin üstünden kalkmadı.</p>
<p>Adam, hamile eşini önüne alarak seken saçmalardan korumayı başardı ama yine de birkaç saçmanın isabet etmesine engel olamamıştı. Eşi hafif, kendisi ise, ağır yaralandı.</p>
<p>Çevreden yetişen vatandaşlar tarafından hastaneye kaldırıldıklarında her ikisinin de bilinci kapalıydı. Ve ne yazık ki, bu saldırı günler sürecek bir cinayetler zincirinin ilk halkasıydı.</p>
<p class="margin-ust-m"></p>
<p class="line">Ertesi Gece Bursa/Osmangazi</p>
<p>Hüseyin Ç., gündüz üniversiteye gidiyor, geceleri de Bursa Osmangazi’deki dükkânda çalışıyordu. Akşam, belli bir saatten sonra müşteri azaldığı için, dükkânda ders çalışma imkânı bulabiliyordu.</p>
<p>O gün Gemlik civarında deprem olmuştu. O da memleketteki ailesine telefon etmiş, hem iyi olduğunu hem de bayramın ilk günü geleceğini söylemişti.</p>
<p>Ama bu gece yorgundu, daha fazla ders çalışamayacaktı. Dükkânın kapısını kilitlemek üzere ayağa kalktı.</p>
<p>Tam kapıyı kilitleyecekken iki adam kapıyı Hüseyin’e çarparak içeri girdi. Hüseyin, çarpmanın şiddetiyle savruldu. O sırada adamların birinin elinde av tüfeği olduğunu gördü.</p>
<p>İki adamın niyeti iyi görünmüyordu. Hüseyin Ç., düştüğü yerden kalkarken, kasada ne kadar olduğunu hatırlamaya çalıştı.</p>
<p>Ancak, adamın yumruğuyla tekrar yere yuvarlandı. Soygunculardan biri “Nerede paralar? Konuşsana!” diye bağırıyordu. Korkuyla “Patron aldı,” diyebildi. Sonra tüfeğin kendisine doğrultulduğunu gördü.</p>
<p>Hüseyin Ç.’nin cesedini birkaç saat sonra dükkâna alışverişe gelen bir müşteri buldu. Jandarma Kriminal ekibi cinayet mahallinde yaptığı incelemede, katillere ait en ufak bir ipucu bulamadı.</p>
<p class="margin-ust-m"></p>
<p class="line">Ertesi Sabah İzmit/Yol kenarı</p>
<p>Ayıldığında başı çatlamak üzereydi. Arkadaşına baktı. Sabaha karşı yola çıkmış, içkinin etkisiyle burada sızıp kalmışlardı. Arkadaşı hâlâ uyuyordu. Uyandırdı. Kontağı çevirdi.</p>
<p>İçmeye devam ederek bir süre yol aldılar. Sağ tarafta sabahın erken saatinde açılmış bir pişmaniye dükkânı vardı. Arkadaşına başıyla dükkânı işaret etti. Hızla belindeki silahı çıkardı.</p>
<p>O sırada 21 yaşındaki Fatih K., dükkanda sabah temizliğini bitirmiş, pastaneden aldığı poğaçaları yemeye hazırlanıyordu. Önce dükkânın önünde duran arabayı sonra da inen adamın elindeki av tüfeğini fark etti.</p>
<p>Ama çok geçti. İki adam dükkândan içeri girdi ve defalarca ateş etti. Daha sonra kasayı ve değerli buldukları eşyaları alıp çıktılar.</p>
<p>Fatih olay yerinde aldığı kurşun yaralarıyla öldü. Ondan birkaç saat sonra da, öğle saatlerinde, İzmit’ten bir buçuk saatlik mesafede bulunan Sakarya, Hendek’te Mehmet Ç. öldürüldü.</p>
<p>Mehmet Ç., bir benzin istasyonunda pompacı olarak çalışıyordu. Üstelik katiller cinayeti gören Durmuş Dede adındaki bir çobanı da kurşun yağmuruna tuttu. Çoban, vücuduna saplanan saçmalara rağmen ölü taklidi yaparak öldürülmekten kurtuldu.</p>
<p>Peki kimdi bunlar?</p>
<p>Gemlik’ten Hendek’e kadar devam eden, üç kişinin ölümü ve iki kişinin yaralanmasıyla devam eden bu insan avının failleri kimdi? İlk saldırıda yaralanan Nevin Süren ve karnındaki bebeğe hiçbir şey olmaması mucizeydi.</p>
<p>Ama kadın, kendilerine saldıranları tanımıyordu. Kocası da komadaydı. İfade veremiyordu. Polis, bu olay ve devamında benzer şekilde işlenen cinayetleri aydınlatabilmek için adamın iyileşmesini beklemek zorundaydı. Kendine geldiğinde ise, anlattıkları ilginçti.</p>
<p>“Yiğit Bekçe’yle daha önceleri suç ortağıydık.Yalova’da iki üç olayda çatışmaya beraber girmiştik. Cezaevine beraber girip çıktık. Bir yıl önce evime geldi. 250 milyon para istedi. Parayı verdim. Çay demlememi istedi. Hap yuttu. Ondan sonra bana ‘tekbir getir, seni öldüreceğim’ dedi. Kusma numarasıyla tuvalete gittim. Oradaki tüfeğimi aldım. Onu etkisiz hale getirmeye çalıştım. Ayağına korkutmak amacıyla patlattım. İki tane silahı varmış. Silahların birisini aldım. Diğerini yatak odasına almaya giderken arkamdan ateş etmeye başladı. Ben de bir el ateş ederek onu vurdum. Emniyeti arayıp teslim ettim. İkimizde tutuklandık.”</p>
<p>Merih Süren, Bekçe’nin, çok dengesiz olduğunu, uyuşturucu kullandığını çocukluğundan beri çok kişinin canını yaktığını söylüyordu.</p>
<p>Katillerden biri belli olmuştu. Jandarma ile polis teyakkuza geçmişti ve onlar için asıl maraton şimdi başlıyordu. İfadeler, gözaltılar, izlemeler derken cinayet masası ve jandarma ekipleri Yiğit Bekçe’nin yanındaki kişiyi de tespit etti: Mehmet Karahasan.</p>
<p>Zanlıların cinayetlerde kullandığı araç ve GSM numaraları tespit edildiğinde, polis için artık adresler de belli olmuştu. GSM sinyali Sakarya, Akyazı’da bir evi gösteriyordu.</p>
<p>Hasan Solmaz, polisleri kapısında gördüğünde neye uğradığını şaşırmıştı. Ardı arkası kesilmeyen soruları yanıtlamaya çalışırken terliyordu. Zanlıların kullandığı otomobil, Hasan Solmaz’ın evinin önünde bulunmuştu. Cinayetlerde kullanılan ev tüfeği ise, evinde. Hasan Solmaz zanlıların, kendisinden otomobil kiraladığını ancak tüfekten haberi olmadığını iddia ediyordu.</p>
<p>“İkisi, hasarlı bir araçla Akyazı’ya yanıma geldi. Benden araç istediler. Kendi otomobilimi kira karşılığı onlara verdim. Onların aracını evimin arkasına çektim. Haberim olmadan çay ocağında bulunan pompalı tüfeğimi almışlar. Olayları duyunca Harun’u arayarak arabayı getirmesini söyledim. Bana katliam yaptıklarını söyledi. Onlara araba dışında hiçbir şey vermedim.”</p>
<p>Yiğit Bekçe, 14 yaşındayken Akyazı’da bir kavgada bıçakla adam öldürmek suçundan cezaevine girmiş ve 1999’daki afla cezaevinden çıkmıştı. Ailesinin yedi kız çocuktan sonra doğan tek erkek evladıydı. Mehmet Karahasan, 1991’de hırsızlık suçuyla hapse girmişti. 18 ayrı sabıkası vardı. Ayrıca aranıyordu.</p>
<p>Hasan Solmaz’ın evinden çıkan tüfek kriminal laboratuarında incelendiğinde cinayet ve yaralamalarda kullanıldığı anlaşıldı. Artık polis, kimin peşinde olduğunu, hangi aracı kullandıklarını hatta GSM numaralarını dahi biliyordu.</p>
<p>Polis için bu ölüm yolunda amansız bir takip başlamıştı ki polise Mersin’in Erdemli ilçesinden dördüncü cinayet haberi ulaştı.</p>
<p>İkili bu kez bir kasaba bakkalını, Özkan K.’yi öldürmüştü. Yeni evli K., yalnızca kırk gün önce baba olmuştu.</p>
<p>Dur durak bilmeden son 48 saattir cinayet işleyen bu iki adamın bir sonraki durağı ise, Mersin Merkez’di.</p>
<p>Recep, babasıyla kente gitmenin sevinci içinde evine dönüyordu. Çiftçilik yapan babası, ara sıra onu da Mersin’e götürüyor, dönüşte de arabanın ön koltuğunda oturmasına izin veriyordu. Yol kenarında bekleyen iki adamı önce o fark etti. Heyecanla babasına işaret etti.</p>
<p>Recep, adamların eğlenceli olacağını sanmıştı ama öyle olmadı. Uzun boylu olan babasının kulağına bir şeyler fısıldamış, sonra da susmuştu. Babası, kendisini amcasına bırakacağını söylemişti. İtiraz etmeye kalkınca da kızmıştı. Arkasındaki adamın saçını okşamasına ise sinir olmuştu.</p>
<p>Bekir Ç., oğlunu amcasına bıraktı ve daha sonra gelip onu alacağını söyledi. Ama bir daha oğlunu alamadı. Cesedi yol kenarında bulundu. Defalarca kurşunlanmıştı. Ama ne yazık ki, Bekir Ç. de, bu suç İkilisinin son kurbanı değildi.</p>
<p class="margin-ust-m"></p>
<p class="line">Ankara, Gölbaşı</p>
<p>Şahin kardeşlere ait benzin istasyonundan içeri girdiklerinde saat gece yarısını geçmişti. Murat Bekçi ve Harun Özgüner, market görevlisi Enver Aycık ve pompacı Necati Yücel’i rehin aldılar. Pompacı, “Ne olur bizi bırakın; ne kadar para istiyorsanız alın,” diye yalvarıyordu.</p>
<p>Ama onlar kurbanlarını duyacak halde değildi. Adamları önce yere yatırdılar, sonra da pompalı tüfekle kafalarından altışar kez ateş ederek öldürdüler.</p>
<p>Seri katillerin kurban sayısı yediye çıkmıştı. Bütün Türkiye’nin ilgisi dehşet verici cinayet zincirindeydi. Sürekli yer değiştiren, kurbanlarını rasgele seçen, iki zanlı gündemin birinci maddesiydi. Bütün güvenlik birimleri bu iki seri katilin peşindeydi. Onlar ise, güvenlik kameralarına, tanıklara hatta cep telefonlarına aldırış etmeden önlerine çıkan herkesi öldürüyorlardı. Gasp ettikleri araçları yakıyor, araç lazım olduğunda ise otostop yaparak yeni kurban arıyorlardı.</p>
<p>Ankara’da yol kenarında yine bu amaçla bekliyorlardı. Yol ıssızdı. Uzaktan bir otomobilin yaklaştığını görünce sevindiler. Araç yaklaşıp durdu. Bekçe ve Karahasan’ın bu kez şansı yaver gitmemişti. Otomobilden inenler, bölgede devriye gezen ve onları arayan Jandarma istihbarat Birimi’nde görevli üç askerdi.</p>
<p>İkili, arkalarında sakladıkları silahları, üç sivil jandarma mensubuna doğrulttu. Çılgın gibi bağırıyorlardı. Askerlere ilk kurşunu sıkan Karahasan oldu; elinde pompalı tüfek vardı. Ama silahı tutukluk yaptı.</p>
<p>İkisinin de şuuru alkol ve uyuşturucu nedeniyle yerinde değildi. Sorgulanabilmeleri için uzun süre kendilerine gelmeleri beklendi.</p>
<p>Adli Tıp Kurumu’nda sağlık muayenesinden geçirilen sanıklar çıkışta bir gazetecinin, “Neden cinayetleri işlediniz?” sorusuna, “Zevk için!” yanıtını verdiler.</p>
<p>2007-2011 arasında altı farklı şehirde ayrı ayrı yargılandılar. Her cinayet için ağırlaştırılmış müebbet ve artı 40 yıl hapis cezası aldılar. Cinayetlere yardım ettiği iddiasıyla tutuksuz yargılanan Hasan Solmaz ise beraat etti.</p>
<p class="margin-ust-m"></p>
<p class="line">Amok Koşusu</p>
<p>Aslında basında günlerce tartışılan bu ikili, her ne kadar seri cinayet işleseler de, yaptıklarının aslında bir Amok Koşusu olduğunu söylemek daha doğru. Amok (gözü kara, hiddetle saldıran ve öldüren) Malezya kültüründe katletmeye yönelik çılgınlık durumunu tanımlar. Filipinler’de juramentado olarak bilinir.</p>
<p>Cinnet halinde olma, sonuçlarını hesap etmeden (ya da edemeden) şiddet kullanma durumudur. Psikoloji biliminde amok, derin bir düşünce döneminin sonrasında gelen şiddet ve bazen cinayet ile sonuçlanan atakların görüldüğü disosiyatif bir durumdur.</p>
<p>Erkekler arasında yaygındır ve bir hakaret sonrasında başlama eğilimindedir. Bireyde kötülüğe uğradığına ya da uğrayacağına dair sanrılar bulunmaktadır.</p>
<p>Amok koşusu doğu toplumlarına özgü bir cinayet şekli. Ama daha çok Endonezya, Malezya gibi nem oranı çok yüksek ülkelerde görülen saplantılı bir hastalık, bir tür cinnet hali. Tek bir güdü var, önüne çıkan her şeyi yok etmek. Bizdeki ilk Amok Koşusu, 1900’lerin başında yaşandı. Bir kalfa eline aldığı palayla Beyoğlu’ndan başlayıp, Tünel’i ve Kasımpaşa’yı geçip Kağıthane’ye kadar önüne gelen birçok kişiyi katletti. Bundan kısa bir süre sonra bu kez bir yeniçeri, Sultanahmet Camii’nde benzer bir katliam yaptı.</p>
<p>Psikiyatride ender görülen kültüre özgü sendromlar arasında geçen “amok” durumunun Malezya kültürüne özel olabileceği ve kültüre özgü sendromlara örnek gösterilebileceği düşünülse de, bu çılgınlık halinin başta ABD olmak üzere başka toplumlarda da görülmesi artık bu savı çürütüyor.</p>
<p>Bu özel durum altında olan, ister silahla, ister bir araçla suç işleyen, toplu öldürme ya da yaralamalarda bulunan kişilere amok koşucusu adı verilmektedir.</p>
<p class="margin-ust-xl"></p>
</body>
</html>