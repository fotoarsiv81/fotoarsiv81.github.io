<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Sevinç Yavuz - Türk Seri Katiller</title>

<link href="../Styles/main.css" type="text/css" rel="stylesheet"/>
</head>
<body>
<h1>MEZARCI</h1>
<blockquote>
<p class="sardav">Abdullah Aksoy, 1934’te Konya, Çumra’da doğdu. Evli ve iki çocuk babası. İki evlilik yaptı. Çiftçilik ve amelelik yaparak geçimini sağladı. Cinayet işlemeye 1962’de başladı. 1967’ye kadar on beş kişiyi öldürdü, bir kurbanı yaralı olarak kurtuldu, Kurbanlarını öldürüp tecavüz etti, evinin mutfağına ya da bahçesine gömdü. Mart 1967’de yakalandı ve hapse atıldı. Yargılanmayı beklerken Nisan 1967’de intihar etti. Ölmeden önce son yaptığı namaz kılmak oldu.</p>

</blockquote>

<p class="margin-ust-xl"></p>

<p class="line">23 Nisan 1990<br/>Konya/Çumra Kasabası</p>

<p>Konya’ya yarım saat mesafedeki Çumra Kasabası... Haftanın ilk günü ve günün ilk saatleri. Çocuklar, kasabanın okulunda bayramlarını kutlayadursun, Aşır K.’ya ait evin bahçesinde hummalı bir tadilat çalışması yapılıyordu.</p>
<p>Atadan kalma duvarlar yıkılıyor, temel genişletiliyor ve eski ev günün ihtiyacına uygun hale getiriliyordu. Ev sahibi, önce bahçeye açılan avlunun genişletilmesini isteyince, gündelik işçiler günün ilk saatlerinden itibaren kazmakürek sallamak zorunda kalmıştı.</p>
<p>İşçilerin iki yardımcısı vardı: Baharın ılıklığı ve Çumra’nın eskiden bataklık olan yumuşak toprağı. Öğle molasına az bir zaman kalmıştı. İşçilerden genç olanı son bir gayret kazmayı yumuşak toprağa indirdi. Tok bir ses yankılandı. Bir daha yüklendi. Bu kez merakla, eline küreği aldı. Kazmaya devam etti.</p>
<p>Üç saat içinde, bölge cumhuriyet savcısı, Çumra karakol amiri ve halk, Aşır K.’nın bahçesine doluşmuştu. Soruşturma yapması gerekenler bile, korku dolu bir şaşkınlık içindeydi. İnşaat işçisinin kazdığı yerden ve yakın çevresinden beş kişiye ait kafatası ve onlarca kemik çıkmıştı.</p>
<p>Bahçe mezarlık gibiydi. Ev sahibi korku dolu gözlerle bakıyordu. Savcıya ve polise defalarca ifade verdi. Ne kim olduklarım biliyor ne de olaya bir açıklık getirebiliyordu. Ev, kendisini bildi bileli onlarındı. En azından toprak. Her zaman kendilerinin oturmadığını, sık sık kiraya verdiklerini söyledi.</p>
<p>“Kiracı!”</p>
<p>Aşır K.’nın gözleri faltaşı gibi açıldı. Evet, o olmalıydı. Yirmi sekiz yıl önce, O “canavar” evlerinde kiracı olarak oturmuştu, karısı ve çocuklarıyla birlikte. O günlerde son kurbanları olduğu bilinen kayıp iki Alman arkeolog ve üç Türk işçinin cesetleri bulunamamıştı. Demek bunca zamandır kendi bahçesindeydiler. Yığıldı...</p>
<p class="margin-ust-m"></p>
<p class="line">28 Yıl Önce</p>
<p>Sene 1962. Çumra Karakolu’nda sıradan bir geceydi. Halk çoktan uykuya dalmıştı. Bu sessiz ve olaysız kasabada nöbetçi polisler, hep yaptıkları gibi sobanın üstünde kaynayan çayı tazeleyip, sabahın olmasını bekliyordu.</p>
<p>Vakit gece yarısını çoktan geçmişti ki, karakolun kapısından kafası ve yüzü kanlar içinde bir adam girdi.</p>
<p>Nöbetçi polisler şaşırmıştı. Adamın etrafını çevreleyen polislerden biri yarasına pansuman yapmaya çalışırken, diğeri de adamla konuşmaya çalışıyordu.</p>
<p>Adı Muharrem Ö.’ydü ve elli yaşındaydı. İfadesine göre, arkadaşıyla evde içki içmişler, sonra arkadaşı kendisine cinsel ilişki teklif etmiş, kabul etmeyince de kendisine keserle saldırmıştı. Yaralı yaralı bir süre boğuştuklarını hatırlıyordu ama evden çıkmayı nasıl başardığını bilmiyordu.</p>
<p>Bir saat sonra polis, Muharrem Ö.’nün bahsettiği evin kapısındaydı. Aşır K.’nın kiracısı Abdullah Aksoy açtı kapıyı. Evli ve iki çocukluydu. Otuzlu yaşlarındaydı. Karısı ve çocuklarını bir hafta önce kayınpederinin köyüne göndermişti. Kavga ettiklerini doğruluyor ama kendini savunduğunu öne sürüyordu. “İlişki teklif etti,” iddiasını ise reddediyordu.</p>
<p>Abdullah Aksoy, o gece önce gözaltına alındı. Ertesi gün Konya’da çıkarıldığı mahkeme tarafından adam yaralama suçundan tutuklanarak cezaevine gönderildi. 80 gün hapis yattı. Tahliye edildiğindeyse olay Çumra’da çoktan unutulmuştu bile. O da gündelik hayatına geri döndü.</p>
<p>Çatalhöyük, Çumra’ya sadece 11 kilometre uzaklıktaydı. Bu da bölge halkı ve Abdullah Aksoy için kazı çalışmaları bitene kadar sürecek uzun süreli ve düzenli iş demekti.</p>
<p class="margin-ust-m"></p>
<p class="line">Mart 1967
<br/>Çumra/Kahvehane</p>

<p>Genç Komiser İbrahim A., Çumra’ya yeni atanmıştı. Sessiz sakin bir Anadolu kasabasında görev yapacaktı. Kendisini pek tanıyan yoktu. Göreve başladığı ilk hafta önüne konan kayıp dosyalarını görünce şaşırdı. Çumra gibi bir yerde, 1962-1967 yılları arasında tam yedi kişi ortadan kaybolmuştu. Hepsi de kendi halinde insanlardı. Yalnız kayıplar arasında Çatalhöyük kazısında görevli iki Alman arkeolog ve üç teknisyen de vardı.</p>
<p>Komiser Altan, dosyaları incelediğinde kayıpların bir ortak özelliğini daha buldu; Hepsi 45-55 yaş aralığındaydı. Hepsi de en son ya kahvehane de görülmüşlerdi ya da çarşıda. Aniden, öylece ortadan kayboluvermişlerdi. Aralarında çoluk-çocuk sahibi Çumralı köylüler de vardı, mevsimlik işçi olarak bölgeye gelenler de.</p>
<p>Komiser, önce bütün kayıpların yakınlarıyla görüştü. Düşmanlık, husumet hatta birbirleriyle bağları yoktu.</p>
<p>Elindeki tek bilgi, en son görüldükleri yerin çoğunlukla kahvehane olmasıydı. Günlerdir her akşam karakoldan kahvehaneye gidiyor, saatlerce vakit geçiriyor, halkla tanışıyor ve etraftakileri belli etmeden inceliyordu.</p>
<p>Bu akşam da eve eli boş döneceğe benziyordu. Çayından son yudumu alıp kalkmaya hazırlanıyordu ki, içeri bir adam girdi. Başı öne eğik, içeridekilere belli belirsiz selam vererek boş bulduğu iskemleye sessizce oturdu. Komiser kalkmaktan vazgeçmişti.</p>
<p>Bir an adamın göz ucuyla kendine baktığını sanmış ve bakışından hoşlanmamıştı. Sinsiceydi. Yoksa ona mı öyle gelmişti, karar veremedi. Bir çay daha söyledi. Dikkatle bu tıknaz adamı inceliyordu. Başının sol tarafında çok derin bir çukur vardı. Adamsa sakin bir ses tonuyla yanındakilere, akşam namazında camide çok az cemaat olduğunu anlatıyordu.</p>
<p>Tuhaf görünümüne rağmen adam namazında niyazındaydı demek ki. Tekrar kalkmak için niyetlendi. Çaycıdan hesabı istemek için seslenecekti ki, adamın dikkatle kendisini süzdüğünü gördü. Başıyla belirsiz bir selam vermiş ve yine o şekilde gülümsemişti. Hesabı ödedi ve çıktı. Kimdi bu adam?</p>
<p>Komiser A., ertesi gün kısa bir soruşturma sonunda, kahvehanedeki adamın isminin Abdullah Aksoy olduğunu öğrendi. 33 yaşındaydı. Çiftçi bir ailenin oğluydu. 15 yaşında tarlayı çiftle sürerken, ağır bir kaza geçirmiş, başını sabana çarpmış ve başının sol tarafından ölümcül bir darbe almıştı.</p>
<p>Olaydan sonra sara nöbetleri başlamıştı. Yirmili yaşlarında Konya’da Asabiye servisinde on beş gün tedavi görmüştü. Belki de hastalığından ilk evliliğini yürütmeyi başaramamıştı. İlk eşinden çocuğu olmamış ve karısı tarafından terk edilmişti. İkinci kez evlendiğinde bu kez iki çocuğu olmuştu.</p>
<p>Sıradan bir hayatı vardı. Bölgedeki inşaatlarda çalışıyordu. Her gün, gün doğarken kalkıyor, amele pazarına gidiyor, bütün gün çalıştıktan sonra camiye gidip akşam namazını kılıyor ve günü kasabanın kahvehanesinde bitiriyordu. Az konuşup, çok düşünerek.</p>
<p>Komiser, Çatalhöyük kazılarında da çalıştığını öğrendiği Aksoy’u takip ettirmeye başladı. Karısı ve iki çocuğunun olduğunu biliyordu ama ailesi ortada görünmüyordu. Gün boyu gittiği yerleri, görüştüğü insanları ve rutin olarak yaptıklarını not ediyordu.</p>
<p>Aradan bir hafta geçmişti. Takip edildiğinden habersiz olduğu halde Aksoy’un şüpheli hiçbir davranışı yoktu. Komiser, umudunu kaybetmek üzereydi ki, telefonu çaldı.</p>
<p>Gün boyu Aksoy’u takip eden polis, zanlının bir adamla buluştuğunu, ikilinin birkaç saat önce eve girdiklerini, hâlâ çıkmadıklarını rapor ediyordu.</p>
<p>Polis, suçüstü yapmak için Abdullah Aksoy’un evini bastığında, Aksoy mutfak zeminini kapatmaya çalışıyordu.</p>
<p>Manzara korkunçtu. Aksoy, mutfağın zeminine çıplak bir erkek cesedini cenin şeklinde yerleştirerek gömmüş, üzerini toprakla kapatmış, döşemeyi yerleştirmeye ise vakit bulamamıştı.</p>
<p>O gece Abdullah Aksoy, tutuklanıp nezarethaneye atılırken mutfakta kazı işlemi devam etti. Son gömülenden başka dört erkeğe ait çıplak cesetler bulundu. İkisi çürümeye yüz tutmuştu.</p>
<p>Başları bedenlerinden kesilerek ayrılmıştı. Dördü cenin şeklinde, biri ise baş aşağı dik olarak gömülmüştü.</p>
<p class="margin-ust-m"></p>
<p class="line">2 Nisan 1967</p>
<p>Yıllardır kayıp olan beş kişinin cesedi, Abdullah Aksoy’un evinin mutfağında bulunmuştu. Ama ortada hâlâ çok sayıda kayıp vardı. Bu sırada Aksoy’un emniyette sorgusu yapılıyor, ancak Aksoy sık sık sara nöbeti geçirdiği için sorulara cevap veremiyordu.</p>
<p>Bu sırada komiserin dikkatini Abdullah Aksoy’un Çumra gibi bir yerde üç kez ev değiştirmesi çekti. Oturduğu diğer evlere de bakmak gerekiyordu.</p>
<p>Aranan, kısa bir süre önce Aksoy’un evini satın alıp taşınan Mehmet A.’nın evinde bulundu: altıncı ceset. Çıplaktı, elleri ve ayakları bağlanıp cenin şeklinde ve çıplak olarak evin salonuna gömülmüştü. Sonradan üzerine duvar örülmüştü. Aile, mezarın üzerine soba kurmuştu.</p>
<p>Günler süren, zaman zaman dozerlerle yapılan kazılar sonunda, tam 11 kişinin cesedine ulaşıldı. Muharrem Ö., Mehmet Y., Mevlüt K., Süleyman A., Mehmet C, Muharrem Ö.,Osman İ., Süleyman E., Hacı T., Mehmet K. ve Mehmet E.. Yıllar önce Abdullah Aksoy’un elinden kurtulmayı başaran Muharrem Ö. ise, kurbanlar arasına “Yaralı olarak kurtuldu” ibaresiyle geçti. Öldürdüklerinden biri Abdullah Aksoy’un akrabasıydı.</p>
<p>Konya’daki demiryolu inşaatında çalışan üç köylüyle Alman kazı ekibinden iki arkeoloğun bulunması için ise aradan yıllar geçmesi gerekecekti.</p>
<p>Çumra halkı deyim yerindeyse infial halindeydi. Mezarlık gibi evlerde oturan ailelerden fenalaşanlar oluyor, savcılık kazıya ara vermek zorunda kalıyordu. Ancak asıl öfke patlaması bu sırada halk arasında yayılan bilgiyle gerçekleşti. Kurbanlardan bazıları öldürüldükten sonra tecavüze uğramıştı. Üstelik, ortada kayıp yedi kişininkinden daha fazla ceset vardı.</p>
<p>Bu sırada sorgusu devam eden Abdullah Aksoy, işlediği cinayetleri kabul etti. Polisteki ifadesinde kendini “pasif homoseksüel” olarak tanımlıyordu.</p>
<p>Cinayetleri, karısı ve çocukları köye gittiği zamanlarda işliyordu. Akşam namazından sonra kasabada dolaşıyor, kurbanını seçiyor ve sohbet ilerleyince evine içki içmeye davet ediyordu. Yine ifadesine göre kurbanlarından bazıları cinsel ilişkiyi kabul etmişti. Onları da ilişkiye girdikten sonra öldürmüştü. Kabul etmeyenleriyse önce öldürmüş, sonra da onlara tecavüz etmişti.</p>
<p>En çok, ilk kurbanını nasıl gömdüğünü hatırlıyordu. Başı aşağı gelecek şekilde çıplak olarak toprağa gömmüş, bacak kısmını ise üstüne duvar örerek kapatmıştı. Her evini kendi yapıyor, belirli sayıda ceset gömdükten sonra evi satıp yenisine geçiyordu. Bu şekilde üç ayrı evde oturmuştu.</p>
<p>Abdullah Aksoy, nisan ayı ortasında yargılanmayı beklemek üzere Konya Cezaevi’ne yerleştirildi. Aksoy, o günlerde Milliyet Gazetesi’nde görev yapan ve kendisiyle cezaevinde görüşme izni alan Mustafa Ekmekçi’ye ise başka şeyler anlatıyordu:</p>
<p>“Şeytana uydum. Ben pasif homoseksüelim. İki kere evlendim, ikisi de beni terk etti. Aslında ben sadece akrabam Muharrem Ö.’yü öldürdüm. Diğerlerini beni terk eden karılarım öldürdü.”</p>
<p>Aksoy, suçu karısının üstüne atsa da kurbanlarının durumu çok şey anlatıyor. Mesela ilk kurbanını pantolon kemeriyle boğduktan sonra ellerini ayaklarını bağlamış ve başı aşağıya gelecek şekilde toprağa gömmüştü. Cesedin yarısı toprağın içindeyken de, kalan yarısının üstüne duvar örmüştü.</p>
<p>Son kurbanıysa giyinik ve etleri çürümemiş halde bulundu. Boğularak öldürülenler para sayar halde kalmış ve killi toprağın etkisiyle mumyalaşmıştı.</p>
<p>Gömdüğü kurbanların cesetlerinin üstüne yıllarca yatağını serip yatmış, vakti gelince de evi satıp başka bir eve yerleşmişti.</p>
<p>Aksoy ayrıca, ifade verirken sürekli olarak cebinden çıkardığı kuru üzümleri yemişti. Bu üzümler de son kurbanına aitti.</p>
<p>Abdullah Aksoy, verdiği ifadeler boyunca bir tek şeyi hatırlamamıştı: İki eşinin isimlerini...</p>
<p class="margin-ust-m"></p>
<p class="line">12 Nisan 1967<br/>Konya Cezaevi</p>
<p>Abdullah Aksoy üç gündür yataktan çıkmıyordu. Koğuştaki diğer mahkûmlardan rahatsızdı. Sürekli uyuyordu. Bir gün önce Cezaevi Müdürü Vehbi E.’nin kararıyla tek kişilik hücreye alındı. Buna çok sevinmişti. Üstelik doğum günüydü.</p>
<p>O sabah gardiyanı yanına çağırdı. Namaz kılmak istediğini, kendisine seccade getirip getiremeyeceğini sordu. Bir süre sonra gardiyan seccadeyi almak için hücreye döndüğünde Abdullah Aksoy’u su borusuna asılı buldu. İp olarak uçkurunu bağlamak için kullandığı eşarbı kullanmıştı. Ama henüz ölmemişti. Boğazından hırıltılı sesler çıkıyordu. Ambulansla Konya Devlet Hastanesi’ne götürülürken yolda öldü, bütün sırlarıyla birlikte.</p>
<p>Aksoy’un cenazesini sahiplenen olmadı. Babası, “Yaşasaydı onun ipini ben çekecektim,” dedi. Kimsesizler mezarlığına gömülmek için cenaze aracı kasabada ilerlerken, bütün Çumra halkı sokaktaydı.</p>
<p>Onu, geçtiği her sokakta tabutuna tükürerek uğurladılar toprağa.</p>
<p class="margin-ust-m"></p>
<p class="line">Çatalhöyük Esrarı</p>
<p>Abdullah Aksoy’la yolum ilk kez 2002’de NTV’de İpucu programını yaparken kesişti. Arşiv taramasında 1990 yılına ait gazete kupürünü bulunca, ilk iş olarak Çumra Belediyesi’ni aradım; daha doğrusu belediye başkanını. Anadolu’da, İstanbul’dan arayan gazeteciler her zaman ağırlanarak karşılanır.</p>
<p>Telefonun diğer ucunda babacan bir belediye başkanı vardı. Kendimi tanıttım, program hakkında bilgi verdim, “Biliyorum, izliyorum,” dedi. Nasıl yardım edebileceğini sordu. Anlatmaya başladım. Çumra’daki bir evin bahçesinde bulunan cesetleri, Abdullah Aksoy’un ailesine nasıl ulaşabileceğimi hararetle anlatırken karşıdan hiç ses çıkmadığını fark etmemişim. Neden sonra, konuşmaya başladı:</p>
<p>“Bu dosyayı sakın açmaya kalkmayın. Bunun için de sakın buraya gelmeyin, bu konuda sizinle burada kimse konuşmaz. İyi de karşılanmazsınız,” dedi ve telefonu yüzüme kapattı.</p>
<p>Öylece kalakalmıştım ama dosya daha da cazip hale gelmişti. O günlerde elimde sadece beş kişinin cesedinin Çumra’daki bir evin bahçesinde bulunduğu bilgisi ve 12 yıl öncesinin ev sahibinin adı vardı. Bu kadar.</p>
<p>Bir hafta sonra Çumra sokaklarındaydım.</p>
<p>Belediye binası bize kapalıydı. O halde başka yerlere gidilecekti. Muhtarlar, parti binaları, evler, yaşlı teyzeler, gençler, kahvehaneler... Saatlerce Çumralılar’a Abdullah Aksoy’u sordum. Konuştuğum insanlar ya yüzüme bakmadı ya kafasını çevirip gitti ya da Aksoy’u tanımadığını söyledi.</p>
<p>Sanki bütün kasaba ağız birliği etmiş gibiydi.</p>
<p>Bir saat içinde kim olduğum ve kimi sorduğum kasabada yayılınca da, beni uzaktan gören yönünü değiştirmeye başlamıştı bile. Akşam oluyordu. Konya’ya dönmeliydim. Olay iyiden iyiye esrarengiz bir hal almıştı. Arabama doğru yürüyordum ki, yanıma daha önce konuşmadığım bir adam yaklaştı. Taksici olduğunu söyledi. Babayiğit bir görüntüsü vardı:</p>
<p>“Burada kimseden laf alamazsın, uzatırsan canın sıkılacak. Nerede kalıyorsun?” diye sordu. “Konya’da,” diyebildim sadece.</p>
<p>“Tamam, kaldığın yerin adresini ver, ben akşam iş bitince 10-11 gibi geleceğim yanına!” dedi. Çaresiz, “Tamam,” dedim. Akşam Konya’da kaldığım otelin lobisinde beklemeye başladım. Sahiden de 10’u biraz geçe geldi. Bir çay ocağına oturttu beni ve anlatmaya başladı.</p>
<p>Abdullah Aksoy’un tutuklandığında askerde olduğunu, kendisinin komşusu olduğunu, kurbanlarının kimler olduğunu, kasaba için olayın nasıl travmaya döndüğünü, katilin öldürme şeklini, cesetlere tecavüz ettiğini; hatırladığı ve bildiği her detayı anlattı. Hatta Aksoy’un intihar etmediğini, cezaevinde öldürüldüğünden emin olduğunu söyledi. Ailesinin ise Çumra’dan göç etmek zorunda kaldığından bahsetti.</p>
<p>Dosya ilginçti ilginç olmasına, ama <i>İpucu</i> formatına uymuyordu. Sonuçta katil baskınla yakalanıp, henüz yargılanamadan intihar etmişti; en azından resmi kayıtlara göre. Ben de dosyayı, <i>belki bir gün,</i> diyerek rafa kaldırdım.</p>
<p>2008’e kadar... Aradan yıllar geçmişti ve bu kez <i>İpucu</i> programı TRT 1 ekranı için hazırlanıyordu. Adli Tıp Kurumu’nun Yeniden Yüzlendirme bölümünde bir cinayet dosyası çekimi için ekip hazırlık yapıyordu.</p>
<p>Bölümde, Türkiye’nin her yerinden gelen ve cinayet şüphesi taşıyan kafatasları yeniden yüzlendiriliyor ve yaşarken nasıl insanlar oldukları ortaya çıkarılıyordu. Adli Tıp Kurumu’nun iki uzman doktoru ve ben, ışığın hazırlanmasını bekliyorduk. İsparta’nın Uludere ilçesinde bir erkek kafatası bulunmuş ve yeniden yüzlendirilerek on yıl sonra cinayet aydınlatılmıştı. Olayı çözen uzmanlarla röportaj yapacaktık.</p>
<p>O sırada tamamen sohbet yürüsün diye, “Türkiye’nin en çok hangi bölgesinden kimliği ve faili meçhul kafatası geliyor?” diye sordum.</p>
<p>“Bu gerçekten çok ilginç, en çok kafatası Konya, Çumra bölgesinden geliyor!” dediler.</p>
<p>Kulaklarıma inanamıyordum. Çumra. Çok eski bir dosyayı yeniden önüme getirmişti. Heyecanla Adli tıpçılara Abdullah Aksoy’u ve cesetlerini gömme şeklini anlattım. Bu kez soru Adli Tıp Uzmanı Bülent Şam’dan geldi:</p>
<p>“Abdullah Aksoy, Çatalhöyük kazılarında çalışmış mı?”</p>
<p>O günlerde bilmiyordum. Sonradan öğreneceğim üzere çalışmıştı. Ve Şam’ın dikkatinden kaçmadığı gibi, kurbanlarını gömme şekli Çatalhöyüklüler’le neredeyse aynıydı.</p>
<p>Dokuz bin yıl önce Çatalhöyük, dünyanın en büyük yerleşim yerlerinden biriydi. O dönemde avcı-göçebe toplumlar yaygınken Çatalhöyük’te binlerce insan yerleşik hayat sürüyordu. Etrafı geniş bataklıkla çevrili (Çumra bu bataklığın üstündedir.) Çatalhöyük’te yaşayanlar, ölen akrabalarını evlerinin altına ve her zaman cenin pozisyonunda gömerdi. Ceset çürüdükten sonra başı alınır ve bir sonraki evin temelinde kullanılırdı. Daha doğrusu yeni ev, ataların başı üstünde yükselirdi.</p>
<p>Abdullah Aksoy, kurbanlarını gömerken Çatalhöyük’ten esinlendi mi, etkilendi mi bilmek mümkün değil artık. Neden hâlâ Adli Tıp Kurumu’na en çok Çumra bölgesinden eski kafataslarının geldiğini de.</p>
<p>Kim bu insanlar, neden ve kim tarafından o uçsuz bucaksız eski bataklığa gömülüyorlar, buna da yanıt bulmak mümkün değil şimdilik.</p>
<p>Bilinen tek şey, Abdullah Aksoy’un yıllarca avuç içi kadar bir kasabada yakalanmadan, şüphe duyulmadan, sessizce avlanmayı becerebildiği. Aslında Aksoy’un az da olsa dünyada benzerleri var. Mesela Earle Leonard Nelson ya da Ted Bundy gibi. Bu iki katil de ara sıra kurbanlarının cesetlerine tecavüz etmiştir. Ancak uzmanlara göre bu az rastlanan bir durumdur ve bu tip bir öfke patlaması, katilin bir kurbana tamamen hükmetmek ve onu aşağılamak şeklindeki habis arzusundan doğar. Yani geçicidir.</p>
<p>Fakat aksi örnekler de yok değil. Jeffrey Dahmer gibi. Dahmer’ın ölü nesnelere ilgisi çocukken başladı. O yaşlarda en büyük zevki, yollarda bulduğu ezilmiş hayvan cesetlerini toplayıp kesmekti. Dahmer büyüdüğünde psikiyatrlara rutin olarak öldürdüğü kurbanların karınlarını kesip iç organları üzerinde mastürbasyon yaptığını anlattı. Ayrıca kurbanlarına anal olarak tecavüz ettiğini de itiraf etti.</p>
<p>Dahmer’in İngiliz benzeri Dennis Nilsen de nekrofiliydi. Nüsen, Dahmer’dan farklı olarak kurbanlarının karşısında mastürbasyon yapıyordu.</p>
<p>Lafın kısası, Abdullah Aksoy gibi bütün kurbanlarına canlı ya da ölüyken tecavüz eden bir seri katil çok az.</p>


<p class="margin-ust-m"></p>
<p class="line">Kibele’nin Hadım Edilmesi</p>
<p>Çatalhöyük’ü anmışken birkaç önemli notu kayda geçmekte fayda var. Dünya Çatalhöyük’ün öneminin farkında. O esrarengiz tepe yanıtlanması gereken birçok soru barındırıyor. Benzerleri avcı-toplayıcı bir hayat sürdürürken, Çatalhöyük halkı yerleşik düzene geçmişti. Penceresiz evler inşa etmişler, girip çıkmak için tavanda bir delik bırakmışlardı. Evlerinin duvarlarını süslüyor ve alet kullanıyorlardı.</p>
<p>Tarımı başlatmışlardı. Daha önce, Çatalhöyük’ün bulunduğu tepenin etrafının kocaman bir bataklık olduğunu söylemiştim. Yatay genişleyemeyecekleri için, evlerini üst üste yapıyorlar, ölülerini de evlerin içine ya da temellerine gömüyorlardı.</p>
<p>Birinci soru, arazi sıkıntısının olmadığı bir dönemde, neden bir bataklığın ortasına yerleştikleriydi. Gün doğunca bataklığın etrafında tarım yapıyor, hayvanlarına bakıyor ve sanki bir şeyden kaçarmış gibi güneş batmadan yerleşkelerine geri dönüyorlardı. Neden?</p>
<p>O tarihte evlerinin iki bölümü vardı. Hayat bölümü, yani günlük işlerin ve mutfağın olduğu bölüm, bir de ibadet odası. İbadet odası beyaz boyalıydı. On bin yıl sonra bile bu bölümde bir tek bakteri bulunamadı. Duvarları neyle boyadıkları hâlâ bilinmiyor.</p>
<p>Bilemiyoruz. Ve konuyu mitolojiden bir hikâyeyle kapatıyoruz.</p>
<p>Zeus bir gün rüyasında Kibele’yi görür. Neden sonra Kibele Zeus’un karşısına çıkar. Rüyasında gördüğü kendisine hâkim olamayacak kadar etkileyici bir varlıktır. Tanrıça değildir. Çift cinsiyetlidir, yani iki cinsi de etkisi altında tutabilecek kadar cazibelidir.</p>
<p>Zeus Kibele’nin tehlikeli olduğunu bildiği için onu öldürme taraftarıdır ama Afrodit böyle güzellikteki bir varlığın öldürülmesine izin vermez. Sonuçta Kibele hadım edilir ve erkeklik organının düştüğü yerden badem ağacı çıkar. Efsaneye göre, burası Çatalhöyük’tür. Gerçekten de bilinen ilk Kibele heykelleri, Çatalhöyük kazılarında bulunmuştur.</p>
<p class="margin-ust-xl"></p>
</body>
</html>