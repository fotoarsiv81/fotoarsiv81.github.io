<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Sevinç Yavuz - Türk Seri Katiller</title>

<link href="../Styles/main.css" type="text/css" rel="stylesheet"/>
</head>
<body>
<h1>KOKU KATİLİ</h1>
<blockquote>
<p class="sardav">Hamdi Ayri, 1983’te Mardin, Nusaybin’de doğdu. Bekâr. Sevgilisi tarafından terk edildikten sonra cinayet işlemeye başladı. 2010’da üç günde üç kadını tabancayla öldürdü. Bodrum’da uyurken yakalandı. Üzerinden bir kadına ait kimlik ve cinayetlerine ait gazete kupürleri çıktı. Cezaevinde.</p>
</blockquote>
<p class="margin-ust-xl"></p>

<p class="line">14 Nisan 2010<br/>İzmir/Balçova</p>
<p>İzmir Ekonomi Üniversitesi öğrencisi Bahar G. dersten yeni çıkmış, bahar kokusunu içine çekerek yürüyordu. Evinin sokağına yaklaşmıştı ki, arkasında hızlanan adımları fark etti. Ürktü. Hızlandı. Arkasında bir erkeğe ait olduğunu anladığı sesleri dinledi. Yüreği boğazında atmaya başlamıştı. Cesaretini topladı ve arkasına döndü. Adam burnunun dibindeydi.</p>
<p>O gün Bahar G. çantasını almaya çalışan orta boylu adamla uzun süre boğuştu. Çantasındaki harçlığını vermemeye kararlıydı. Adam bıçağını çekti ve rasgele sapladı. Genç kız, sol omzundan yaralanıp yere yığıldığında koşarak uzaklaşan bir erkeğin adımlarını gördü. Bayıldı.</p>
<p>21 yaşındaki Bahar G. hastaneye kaldırıldığında hiçbir şey hatırlamıyordu. Saldırganı tanımıyordu. Hafızasındaki belli belirsiz yüz, robot resmini çizdirmeye de yetmedi. Çok fazla kan kaybetmişti. Hayati tehlikesi yoktu ama polisin söylediğine göre ucuz atlatmıştı. Ne kadar ucuz atlattığını o da bilmiyordu.</p>
<p class="margin-ust-m"></p>
<p class="line">26 Nisan 2010<br/>İzmir/Balçova</p>
<p>İzmir sakin gecelerinden birini yaşıyordu. Gün ağarmak üzereydi. Fevzipaşa Bulvarı’ndaki fırın işçileri mesaiye yeni başlamıştı. 05:30 sularında 913 Sokak’taki tarihi Kavaflar Çarşısı, Kavukzade Kapısı önünden bir el silah sesi yükseldi.</p>
<p>İşçiler geceyi yaran bu sesin geldiği yere doğru koştu. Sokağın başında park halinde bir araç vardı ve kapısı açıktı.</p>
<p>Olay yeri inceleme ekibi geldiğinde otomobilin direksiyon koltuğunda transseksüel bir kadının cesedini buldu. Pantolonu yarıya indirilmiş haldeydi ve başından tek kurşunla vurularak öldürülmüştü.</p>
<p>Kimliğine göre kurban, “Azra” takma adlı 30 yaşındaki Mustafa H.’ydi. H.’nin çantası ve cep telefonu da çalınmıştı. Olay mahallinde yapılan incelemede cinayetin 7.65 çapında bir tabancayla işlendiği ortaya çıktı.</p>
<p class="margin-ust-m"></p>
<p class="line">İki gece önce<br/>İzmir/Balçova</p>
<p>Genç kadın, Çağdaş Caddesi’nden evine doğru yürüyordu. Dalgındı. Evinin bulunduğu sokağa döndü. Arkasından hızla yaklaşan adamı fark ettiğinde artık çok geçti.</p>
<p>Katil arkadan sinsice yaklaşmış, kafasını hedef almış ve kadını tek kurşunla öldürmüştü. Çantası ve cep telefonu çalınmıştı. Ancak evinin yakınında öldürülmesi polisin kısa sürede kadının kimliğine ulaşmasını sağladı.</p>
<p>Kurban, 26 yaşındaki banka çalışanı Esra Y.’ydi. Düşmanı ya da husumeti olan kimse yoktu. Ailenin acısı, ertesi sabah hem semt sakinlerini hem de bütün İzmir halkını kuşattı.</p>
<p>Esra Y.’nin cenazesi yeni defnedilmiş, olayla ilgili soruşturma devam ediyordu. Ortada ne gördü tanığı ne de katile ilişkin bir ipucu vardı. Polis, sadece cinayetin 7.65 çapında bir tabancayla işlendiğini biliyordu.</p>
<p class="margin-ust-m"></p>
<p class="line">Bir Gece Sonra</p>
<p>155 Polis İmdat telefonunu yanıtlayan polis, telefonun ucundaki kişiyi sakinleştirmeye çalışıyordu. Adam bağırıyor, genç bir kadının sokak ortasında vurulduğunu, şu an kanlar içinde yerde yattığını anlatmaya çalışıyordu.</p>
<p>Neden sonra telefondaki kişi adres vermeyi başardı. Bir gece önce Esra Y.’nin öldürüldüğü yere çok yakın bir noktada yine genç bir kadın silahlı saldırıya uğramıştı.</p>
<p>Yine başından, tek kurşunla vurulmuş, çantası ve cep telefonu çalınmıştı. Silah seslerini duyarak sokağa çıkanlar durumu polise bildirdiğinde saldırgan çoktan kayıplara karışmıştı.</p>
<p>İkinci kurban, üniversite öğrencisi Ayşe Selen Y.’ydi. 21 yaşındaydı. Aynı çapta silahla vurulmuştu.</p>
<p>İlk cinayetten farklı olarak katil bu kez civardaki bir işyerinin güvenlik kamerasına yakalanmıştı. Kamera görüntülerinde yeşil montlu, kot pantolonlu, elinde siyah poşet olan birinin hızla bölgeden uzaklaştığı ve sık sık dönüp arkasını kontrol ettiği görülüyordu.</p>
<p>Üç gece üst üste işlenen cinayetler sonunda İzmir halkı tam bir infial halindeydi. Polisin elindeki tek ipucu ikinci cinayet ve son cinayetle ilgili muhtemel katile ait görüntülerdi. Yaklaşık bir robot resim çizilip güvenlik birimlerine dağıtıldı.</p>
<p>Bankacı Esra Y. cinayetinde boş kovan bulunamadı. Ancak otopside çekirdek kafatasından çıkarıldı.</p>
<p>İkinci cinayette ise, mermi genç kızın sağ kulağının arkasından girip sol kulağının arkasından çıkmıştı. Polis bu kez de boş kovanı bulurken mermi çekirdeğini bulamadı. Son cinayette ise, polis hem boş kovanı, hem de otopside kafatasından çıkan mermi çekirdeğini buldu.</p>
<p>Üç cinayette de 7.65 çapındaki aynı tabancanın kullanıldığı artık netti. Şimdi en önemli sorunun yanıtlanması gerekiyordu: Neden?</p>
<p>Her üç cinayetin de infaz şeklinde olması, terör cinayetleri ya da bu tarz cinayetler işleyen Hizbullah örgütünü akla getirdi. Ama üç kurbanın da bu tip bağlantıları yoktu.</p>
<p>İki kadın evlerine 50 metre kala, transseksüel birey ise muhtemelen müşteri aradığı karanlık bir bölgede öldürülmüştü. Her üç kurban da minyon tipliydi.</p>
<p>Tıpkı cinayetler başlamadan on gün önce saldırıya uğrayan ve omuzundan yaralanan üniversite öğrencisi Bahar G. gibi. Bahar G. o geceyi ne kadar ucuz atlattığını cinayet masası dedektiflerine ifade verirken anladı.</p>
<p>O gece katil bıçakla saldırmıştı. Kim bilir, belki de başarılı olamadığını anlamış ve tabanca kullanmaya başlamıştı. Bahar G. saldırganı görmüştü üstelik. Verdiği ifadeyle yeni bir robot resim çizildi. Ancak sabıka kayıtlarında saldırganı teşhis edemedi. Yüksek ihtimal daha önce sabıkası olmayan bir katil vardı ortada.</p>
<p>Soruşturma tekrar çıkmaza girmişti. Polis elindeki tek kozu kullanmak için robot resmi bilerek Bahar G.’nin verdiği eşkalden farklı çizdirdi. Böylece kendisinin aranmadığını sanan katilin rahat davranmasını umdular. Birkaç gün sonra beklenen haber geldi.</p>
<p>Bir cep telefonu bayiine gelen genç bir adam, elindeki telefonu satmak istemiş ancak kimlik vermemişti. İşyeri sahibinin ısrarı üzerine de bir işyeri adresi vermişti. Adres eski işyerine aitti. Ama ölümcül bir hata yapmıştı katil. Telefonu satmadan önce hafızasını silmiş ama bir tek fotoğrafı unutmuştu. O fotoğrafta da son kurban Mustafa H. Vardı.</p>
<p>İzmir’de bunlar olurken, katil çoktan otobüs terminaline gelmiş, Bodrum için bir bilet almıştı. Bütün İzmir’e hatta Türkiye’ye yayılan robot resimlerden kendisinin aranmadığını zannediyordu.</p>
<p>Katil, aynı gecenin sabahında Bodrum’da kaldığı pansiyonda yakalandı. Bavulunda 4 bin Euro para, pasaport, kredi kartları, kurbanlarından aldığı eşyalar, ziynet eşyaları ve yanında cinayetlerde kullandığı 7.65 milimetre çapında tabanca vardı. Cinayet haberlerinin yer aldığı gazete kupürlerini de çantasına özenle yerleştirmişti.</p>
<p>Hamdi Ayri, yirmi yıl önce Balçova’ya göçmüş Mardinli bir ailenin oğluydu. Babası inşaatlarda çalışarak ailesinin geçimini sağlıyordu. Anne ve babası bir buçuk ay önce memleketlerine gitmiş, o da üç kardeşiyle kalmıştı.</p>
<p>Sabıkası yoktu. Çeşme ve Bodrum’da garsonluk yaparak para kazanıyordu. Cumartesi gece yarısı bankacı Esra Y.’yi öldürdükten sonra, Pazar günü akşam 19:30 sıralarında ikinci cinayetini işlemiş, sonra bir berbere gidip saçlarını kestirmişti.</p>
<p>Berber, Ayri’nin telaşlı olduğunu, montunu çıkarmadığını ve terlediğini hatırlıyordu. Komşularına göre, ailesi kendi halinde iyi insanlardı. Ve cinayet işlenen yere çok yakın oturuyorlardı.</p>
<p>İzmir 7. Ağır Ceza Mahkemesi’nde yapılan yargılama sonunda Hamdi Ayri üç cinayet için 3 kez ağırlaştırılmış müebbet cezasına çarptırıldı. Bahar G.’ye bıçakla saldırıp yaralamak suçundan ise, 15 ay ceza aldı. Ancak bu ceza sabıkasız olduğu göz önüne alınarak ertelendi.</p>
<p>Ayri, yargılama boyunca cinayetleri işlediğini kabul etmedi. Sürekli olarak “Zaza Ercan” lakaplı birinden bahsetti. Ayri’nin söylediğine göre cinayetleri bu adam işliyor ve suçu onun üstüne atıyordu.</p>


<p class="margin-ust-m"></p>
<p class="line">Cezaevinden Mektup</p>
<p>Ayri’nin yargılanması sırasında mahkeme heyetine bir mektup ulaştı. İmza Ayri’nin koğuş arkadaşı olan bir mahkûma aitti.</p>
<p>Mahkûm, Ayri’nin cinayetleri detaylarıyla hem sözlü hem de yazılı olarak kendisine anlattığını, bu cinayetlerin de ilk olmadığını savunuyordu: “Hamdi, cezaevinde işlediği cinayetleri bana kahkahalar içinde anlatmaya başladı. İşlediği cinayetlerin aslında ilk olmadığını, ilk olarak yanında çalıştığı adamlar için Bodrum’da R.Ö isminde birisini asarak öldürdüğünü söyledi.”</p>
<p>Mahkumun yazılı ifadesine göre, Ayri, birinci cinayet için, “Takip ettim beni fark edince konuşmak için bana döndü ama konuşturmadan onun kafasına sıktım”, ikinci cinayet için “Eczanenin yanında eve girecekti. Ben arkasındaydım. Beni fark etti ve dönüp bana bakacakken kafasından vurdum”, üçüncü cinayet içinse (Mustafa Has) “Travesti arabasıyla durdu ve beni aldı. Otelin arkasına geldiğimizde i... de vurdum ve tekrar otele döndüm” demişti.</p>
<p>Üstelik bunları kendi el yazısıyla koğuş arkadaşına söylemişti. Mahkeme başkanı, Hamdi Ayri’ye mektupları göstererek, bunları kendisinin yazıp yazmadığını sorduğunda ise şu yanıtı verdi:</p>
<p>“Evet mektuplar bana ait. Ama daha önce hiç cezaevine girmemiştim ve düzenin nasıl olduğunu da bilmiyordum. Burada 8 metre yükseklikteki bir duvardan not atmak suretiyle haberleşme&nbsp;<span style="font-size: 1em; font-style: normal; line-height: inherit; text-indent: 1em;">imkanı oluyordu. İrfan denilen kişinin yüzünü bile görmedim. Beni kimse ziyarete bile gelmemişti. Bu şahıs sürekli bana gazete kağıdına sarılı notlar atıyor, ısrarla olayı soruyordu. Belki günde 20 defa not attığı oluyordu. Yalnızlıktan dolayı psikolojim bozulmuştu. En sonunda gönderdiği nota yanıt verdim. Ama gazeteden okuduklarımı yazmıştım. Aslında cinayetleri ben işlemedim.”</span></p>


<p class="margin-ust-m"></p>
<p class="line">Seri Katiller Örümcek Gibidir</p>
<p>Genel kanının aksine bir seri katil, evinden dışarıya kurban aramak için her çıktığında bir sonraki kurbanı hakkında hiçbir fikri yoktur. Bununla ilgilenmez de. Ve yine yaygın kanının aksine seri katiller genellikle kendini güvende hissettikleri, iyi bildikleri, kaçıp saklanabilecekleri, evlerine yakın olan yerlerden kurbanlarını seçerler.</p>
<p>Bu özellikleri dolayısıyla da örümceklere benzetilirler. Ağını evinin yakınında ör ve avını bekle. Bu nedenle de, çoğu ya evinde ya da evine çok yakın bölgede avlanır. Yani tıpkı bir örümcek gibi avcıdırlar.</p>
<p>Seri katillerin işlediği cinayetler araştırılırken, cinayetlerin işlendiği bölgenin öncelikle mercek altına alınması bu yüzdendir. Türkiye’de olduğu gibi dünyada da, gezerek ve rasgele bölgede cinayet işleyen seri katil son derece azdır.</p>

<p class="margin-ust-xl"></p>
</body>
</html>