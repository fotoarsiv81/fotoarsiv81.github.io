<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Sevinç Yavuz - Türk Seri Katiller</title>

<link href="../Styles/main.css" type="text/css" rel="stylesheet"/>
</head>
<body>
<h1>CESET TARLASI</h1>

<blockquote>
<p class="sardav">Mehmet Yaman, 1930’da Edirne’de doğdu. Mezarlık görevlisi, Evli. Cinayetlerine başlamadan önce fiili livatadan sabıkası vardı. 1961-1964 yılları arasında beş kişiyi boğarak öldürdü. Karısının dördüncü kocasıydı. Son iki cinayetine karısı da karıştı. Karısının ilk kocası intihar etmiş, üçüncü kocası baltayla öldürülmüştü. Kurbanlarını evinin bahçesine gömüp, üzerlerine sebze ekti. Beş kez idam cezasına mahkûm oldu. 14 yıl hapis yatıp çıktı. Yaşayıp yaşamadığı bilinmiyor.</p>
</blockquote>

<p class="margin-ust-xl"></p>

<p class="line">24 Mart 1963<br/>Edirne Polis Karakolu</p>

<p>83 yaşındaki Viktoria Ş., karakolun az sayıdaki merdivenlerini, akrabasının koluna sımsıkı sarılarak, güçlükle çıktı. Hayatında ilk defa bir emniyet binasından içeri giriyordu.</p>
<p>Korku dolu gözlerle, kendisine gösterilen iskemleye oturdu. 34 yaşındaki oğlu Yaşoya Ş. dün geceden beri kayıptı. Polis, kayıp ihbarını bizzat kendisinin yapmasını istemişti. Ağzı kuruyor, tansiyonu yükseliyordu. Dün geceden beri bir gram uyku uyumamıştı.</p>
<p>Heyecanını bastırmaya çalışarak polisin sorularını yanıtladı: “Oğlum Yaşoya manavdır. Dün akşam dükkânı kapatıp eve geldi. Yemek yedi. Yarım saat sonra kapı çaldı. Daha önce görmediğim ve tanımadığım küçük bir erkek çocuğu, oğluma bir şeyler söyledi. Yaşoya, bir işinin çıktığını, bir saat içinde döneceğini söyledi ve evden çıktı.”</p>
<p>Yaşlı kadın sürekli olarak oğlunun ve ailesinin hiçbir düşmanının olmadığını, sessiz sakin bir hayat sürdüklerini tekrarlayıp duruyordu. Oğlu mutlaka bir kaza geçirmişti ve bulunmasını istiyordu. Viktoria Ş.’nin ifadesinin alınması bir saat kadar sürdü. Polis yaşlı kadından eve gitmesini ve araştırma sonuçlanana kadar onlardan haber beklemesini istiyordu.</p>
<p class="margin-ust-m"></p>
<p class="line">Ertesi Gün</p>
<p>Yaşoya Ş.’nin kaybolmasının üzerinden yirmi dört saatten fazla süre geçmişti. Gidebileceği her yere bakılmış, haber gönderilmiş hatta aranmıştı. O tarihlerde bile 300 bin olan nüfusuyla Edirne koskoca bir kentti. Aile, çaresiz derin bir sessizlikle Yaşoya’nın dönüşünü bekliyordu ki, haftada bir gün temizliğe gelen Remziye T. posta kutusunda bulduğu bir mektupla çıkageldi.</p>
<p>Mektup zarfsızdı. Elyazısından, eğitimsiz biri tarafından yazıldığı anlaşılıyordu. Mektubu yazan kişi, Yaşoya’nın ellerinde olduğunu, karşılığında 50 bin lira istediklerini, verilmediği takdirde Yaşoya’yı öldüreceklerini söylüyordu.</p>
<p>Aile, mektubu hemen Edirne Emniyeti’nin ilgili birimlerine iletti. Ancak, ne mektubun devamı geldi ne de elyazısından bir sonuca ulaşıldı. Bir süre sonra da Manav Yaşoya’nın kayboluşu unutulup gitti. En azından polis tarafından...</p>
<p class="margin-ust-m"></p>
<p class="line">Bir Yıl Sonra</p>
<p>Yaşoya Ş.’nin kaybolmasından tam bir yıl sonra Edirne Polis Karakolu’nda yeni bir aile kayıp ihbarında bulunuyordu. 44 yaşındaki, Hacer Ş. için.</p>
<p>Hacer Ş., evliydi ve üç çocuğu vardı. Mazbut bir hayat sürüyordu. Düşmanı ya da kavgalı olduğu kimsesi yoktu. Ailesine göre, birdenbire ortadan kaybolmuştu.</p>
<p>Edirne polisi gerekli bilgileri ve kadının fotoğrafını alıp, Hacer Ş.’nin ailesini evlerine yolladı. Gerekli tahkikat yapılacaktı. Kimsenin aklına, bir yıl önce Yaşoya Ş.’nin de aynı şekilde kaybolduğu gelmiyordu.</p>
<p>Hacer Ş.’nin kayboluşunun üzerinden bir ay geçmişti ki, bu kez Devlet Su İşleri’nde işçi olarak çalışan Adem D.’in yakınları kayıp başvurusu yaptı. Akrabaları, adamın işten sonra eve geldiğini, bir süre kaldıktan sonra dışarı çıktığını ve bir daha dönmediğini söylüyordu.</p>
<p class="margin-ust-m"></p>
<p class="line">1 Mayıs 1964</p>
<p>8 yaşındaki Mustafa, kapıyı defalarca yumrukladı. Zile boyu yetişmediği için kapıya vurmaktan başka çaresi yoktu. Yorulmuştu. Geri dönmeyi düşünüyordu ki, annesinin komşusu Nazmiye Ş., kapıyı açtı. Kadın da telaşlanmıştı. Çocuk, evlerine yeni mutfak eşyası geldiğini, almak istiyorsa annesinin hemen gelmesi gerektiğini söylüyordu.</p>
<p>“Tamam, hemen geliyorum,” dedi, Nazmiye Ş., alelacele üstüne bir şey aldı. Kapıyı çekti. Hızlı adımlarla iki ev ilerideki komşusuna yollandı. Bahçe kapısı açıktı. Komşusunun kocası yine bahçeyle uğraşıyor olmalıydı. Çapalanmış toprağa basmamaya çalışarak evin kapısına geldi. Seslendi. Evin kapısı aralıktı. İçeri girdi. Kimse yoktu. Tekrar seslendi.</p>
<p>Mehmet Yaman, dış kapının arkasına gizlenmişti. Nazmiye Ş.’nin kapıyı iterek içeri girmesini bekledi. Biraz daha geri çekildi ve bekledi. Kadın evin kapısını kapattığı anda, eliyle kavradığı taşı kadının kafasına hızla vurdu.</p>
<p>Nazmiye Ş., yere yığıldığında baygındı. Üstüne çullandı. Elleriyle boğazını sıkıyor, kadının ölmesini bekliyordu. Sıktı, sıktı...</p>
<p>Ömer T. rahatsızlandığı için işten erken çıkmış, mesaiye kalmamıştı. Bir an evvel eve gidip dinlenmek istiyordu. Hava kararmak üzereydi. Komşusu Mehmet Yaman’ın bahçe kapısının açık olduğunu gördü. Selam vermeden kapatıp giderim, diye düşündü. Yaklaştı. Kapıya uzanıyordu ki, bahçeden gelen sesleri duydu. İçeri girdi. Alacakaranlıkta önce kürekle toprak atan Mehmet Yaman’ı, sonra da yarısı toprakla örtülü kadın bacaklarını gördü. Komşusu gördüğü manzara karşısında dehşete kapılmış, önce ne yapacağını bilememiş sonra nefes nefese koşarak karakola atmıştı kendini. Polisler bahçeden içeri girdiğinde, Mehmet Yaman kurbanının mezarını henüz kapatmıştı. Kaçmadı. Tutuklanmaya itiraz da etmedi.</p>
<p class="margin-ust-m"></p>
<p class="line">Edirne Emniyet Müdürlüğü</p>
<p>Mehmet Yaman’ın Edirne Cinayet Bürosu’ndaki sorgusu saatlerdir devam ediyordu. Sakindi. Su istiyor, konuşurken gülümsüyor ve komşusu Nazmiye Ş.’yi neden öldürdüğüne dair şu bilgileri veriyordu:</p>
<p>“Zehra’yla 5 yıldır evliyiz. Karım ve Nazmiye yakın arkadaştı. İçtikleri su ayrı gitmiyordu. Bir süredir, karımın başka erkeklerle görüştüğünü anladım. Bunun sebebi Nazmiye’ydi. Karımı yoldan o çıkardı. Biliyorum. Onun benden önceki evliliğinden olan Mustafa’yı Nazmiye’ye yolladım. Ona dedim ki, git ona söyle babamın satılacak mutfak eşyaları varmış. Gelip baksın.”</p>
<p>Mehmet Yaman polisteki ifadesine göre, Nazmiye Ş., kapıdan girince başına taşla vurarak bayıltmış, sonra boğarak öldürmüş, daha sonra da el ve ayaklarını bağlamıştı. Cinayetten önce hazırlık yapmış, evinin bahçesine çukur kazmış, gömerken de yakalanmıştı İlk bakışta Yaman’ın anlattığı hikâye bununla sınırlı kalabilirdi, eğer konuşmaya devam etmeseydi: “Bahçeyi kazmaya devam edin. Daha çok ceset bulursunuz!”</p>
<p>Öyle de oldu. Takip eden iki gün boyunca Mehmet Yaman’ın bahçesinde kazı yapıldı. Bahçe “ceset tarlası” gibiydi... Bir buçuk yıldır kayıp olan Hacer Ş., Adem D. ve kimliği belirlenemeyen bir erkeğin cesetleri bulundu. Mehmet Yaman, cesetler çıktıkça cinayetlerini itiraf ediyordu. Kimliği belirsiz olan erkek cesedi ise, askerden döndükten sonra birden ortadan kaybolan Mehmet T.’ye aitti. Gömerken yakalandığı Nazmiye Ş. gibi bu kurbanların da elleri ve ayakları birbirine bağlanmış, beşer metre arayla gömülmüş, üzerlerine sebze ve mısır ekilmişti. Ancak polis Yaşoya Ş.’nin cesedini bir türlü bulamıyordu. Mehmet Yaman, yer gösterme için kendi bahçesine getirildi. Kazılan çukura baktı ve “Onu Adem ağanın yanma gömmüştüm. Eminim. Bir buçuk metre daha kazın,” dedi.</p>
<p>Peki kimdi Mehmet Yaman? 1930 doğumluydu. Babası mezarlıklarda gömüden sorumluydu. O da baba mesleğini seçmişti. Ergenlik yaşlarında kavga ve soygunlara karışmış, yirmili yaşlarında saldırı ve fiili livata suçlarından hüküm giymişti. Kısa bir süre hapis yatmış, 1950’deki aftan yararlanarak cezaevinden çıkmıştı.</p>
<p>Babasıyla yaşayan Mehmet Yaman, cezaevinden çıktıktan sonra Zehra’yla tanışmış, kadının daha önce üç evlilik yapmasına aldırmamıştı. Zehra’nın önceki eşlerinin ölümü de ilginçti. İlk eşi kendini asarak intihar etmiş, üçüncüsü ise, bilinmeyen biri tarafından baltayla öldürülmüştü. Cinayet aydınlatılamamıştı. Mehmet Yaman, eşininin oğlunu da sahiplenmişti (Üvey oğlunu kurbanlarını çağırmada kullandı.).</p>
<p>Mehmet Yaman’ın sorgusu ilerledikçe polis yeni bilgiler alıyordu. Yaman’a göre, son iki cinayete karısı Zehra ve arkadaşı İbrahim de yardım etmişti. Mehmet Yaman, İbrahim’in Yaşoya Ş.’nin yanında çalıştığını, mallarına ve işine el koymak için cinayeti birlikte planladıklarını öne sürüyordu. Hatta fidye mektubunu Yaşoya’nın ailesine İbrahim’in karısı Remziye’nin götürdüğünü de söylüyordu. Remziye, Yaşoya’mn ailesinin evine temizliğe gidiyordu.</p>
<p>Mehmet Yaman ve eşi Zehra’nın yargılanması Edirne Ağır Ceza Mahkemesi’nde yedi ay sürdü. Mehmet Yaman duruşmalarda, polisteki ifadesinin aksine bütün suçlamaları reddetti. Karısının kendisinin dışında sekiz kişiyle daha karıkoca hayatı yaşadığını iddia etti. Ona göre bütün cinayetler karısı ve arkadaşı İbrahim tarafından, para ve ziynet eşyalarını çalmak amacıyla işlenmişti. Yaman son duruşmasında hakime, “İnsan kanına susamış vampirler. Demir perde arkasındaki sırları gizlemeye muvaffak olmuşlardır,” dedi. Oysa Mehmet Yaman, yakalanmasa karısını da öldüreceğini mahkeme salonunda defalarca haykırmıştı.</p>
<p>Yargılama sürecinde Mehmet Yaman’ın cinayetlere başlamadan önce biri kadın iki komşusunu daha boğarak öldürmeye teşebbüs ettiği, ancak kurbanlarını elinden kaçırınca da, “Şaka yapıyordum,” dediği ortaya çıktı.</p>
<p class="margin-ust-m"></p>
<p class="line">30 Mayıs 1965</p>
<p>İbrahim ve Remziye T. gözaltına alındılar ancak cinayetlere karıştıklarına dair bir ipucu bulunamadı. Zehra Yaman ise sonradan inkâr etse de ilk duruşmalarda Hacer Ş. ve Adem D.’nin öldürülmesinde kocasına yardım ettiğini itiraf etti. Mehmet Yaman beş kez, karısı Zehra Yaman ise iki kez idam cezasına çarptırıldı.</p>
<p>Eylül 1978’de Mehmet Yaman, ondan kısa bir süre önce de karısı Zehra Yaman tahliye oldu. Mehmet Yaman, cezaevinden çıkınca bir gazeteye verdiği röportajda şunları söyledi: “Ben 14 yıl önce öldüm... Ve şimdi yeniden dünyaya geldim. Beş kez idama çarptırıldım. Sehpanın dibinden döndüm. İnsanların arasına yeniden katılmak beni şaşırttı. Önce adımlarımı şaşırdım. Korku duydum. Sonra anladım ki ben de bir insanım ve insanları seviyorum. Beni de aranıza alın.”</p>
<p class="margin-ust-xl"></p>
</body>
</html>