<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Sevinç Yavuz - Türk Seri Katiller</title>

<link href="../Styles/main.css" type="text/css" rel="stylesheet"/>
</head>
<body>
<h1>HANNİBAL</h1>
<blockquote>
<p class="sardav">Uğur Varol, 1978’de doğdu. Tiner bağımlısı. 2002 yılında İstanbul’da üç kadına saldırdı. Birini ısırarak öldürdü. İkincisini ağır yaraladı. Üçüncüsünün ise, yüzünü yine ısırarak parçaladı. 2003’te İstanbul Bakırköy’de yakalandı. Cezaevinde.</p>
</blockquote>

<p class="margin-ust-xl"></p>

<p class="line">20 Aralık 2002<br/>
İstanbul/Zeytinburnu</p>
<p>Sabah ezanı okunmak üzereydi. 75 yaşındaki Rabia Nazari, her sabah yaptığı gibi birkaç sokak ötedeki aşevinden günlük yemeklerini almış, eve dönüyordu. İyiden iyiye bastıran kışın soğuğu içine işlemişti.</p>
<p>Yaşlı bacakları, ne kadar zorlarsa zorlasın hızlı adım atmasına engel oluyordu. Oğlu ve gelini uyanmadan önce kahvaltıyı hazır etmeyi kendine iş edinmişti.</p>
<p>Aslında bu sokaklara yabancıydı. Bir yıl önce oğlu ve geliniyle birlikte Afganistan’dan kaçıp Türkiye’ye sığınmıştı. Özbek asıllıydı ve hayatının son yıllarını aynı dili konuşamadığı insanların arasında geçirmek zorundaydı.</p>
<p>Elindeki sefertasından güç almaya çalışarak evinin bulunduğu sokağın köşesinden döndü. Sokak hâlâ karanlıktı. Birkaç adım sonra evinin kapısına ulaştı. Kilidi bozuk kapıyı iterek açtı. Girişteki otomatiğe uzandı.</p>
<p>Işığın yanmasıyla yüzüstü yere düşmesi bir oldu. Sırtında korkunç bir acı hissetti. Çok güçlü bir şey tarafından itilmişti. Dehşetle doğrulmaya çalışırken bedeninin üstüne çöken ağırlıkla yeniden yere kapaklandı. Göremediği bir beden, var gücüyle üstüne abanmıştı. Korkudan bağırmak aklına bile gelmiyordu. Onu ancak kendisini sırtüstü çevirdiğinde görebildi.</p>
<p>Gençti. Siyah, uzun saçları vardı. Nefesi bilmediği bir şekilde kokuyordu. Artık bağırmak istiyordu; ama bu kez de adamın ağırlığından nefes alamıyordu. Adam, dizleri üstünde doğrulmak için kalktığında soluğuyla birlikte ağzından ilk feryat da çıkıverdi: İmdat! Yaşlı sesinden beklenmeyecek bir güçle ve aralıksız çığlık atıyordu. Bilincini kaybetmeden önce son gördüğü, adamın yüzünü yüzüne yaklaştırıp ağzını kocaman açması oldu.</p>
<p class="margin-ust-m"></p>
<p class="line">Birkaç saat sonra</p>
<p>Polis ekibi, olay yerine geldiğinde yaşlı kadın İstanbul Üniversitesi Tıp Fakültesi Hastanesi Acil Cerrahi Servisi’nde tedavi altına alınmıştı. İmdat çığlıklarına oğlu ve komşuları uyanmış, kimliği belirsiz saldırgan ise yaşlı kadını ağır yaraladıktan sonra kaçmıştı.</p>
<p>Nazari’nin yüzünde ve vücudunda onlarca derin ısırık izi vardı. Saldırgan, yaşlı kadının etini sanki parçalamak ister gibi ısırmış hatta birkaç bölgede bunu başarmıştı. Kadının vücudundaki yaralardan bazıları ise, delici bir aletle yapılmıştı.</p>
<p>Yaşlı kadın hastanede, tercüman aracılığıyla verdiği ifadede saldırganı tanımadığını söyledi. Daha önce gördüğü ya da tanıdığı biri değildi. Üstelik olay yerinde de saldırganın kimliğini ele verecek bir ipucu bulunamadı. Saldırgan tecavüze yeltenmemişti. Polisin yürüttüğü soruşturma birkaç gün içinde tıkandı ve saldırı faili meçhul dosyalar arasındaki yerini aldı. Dosyadaki tek ipucu kurbanın yüzündeki derin diş izleriydi.</p>
<p class="margin-ust-m"></p>
<p class="line">Bir buçuk ay sonra</p>
<p>Issız, karanlık sokakta sessizce ilerledi. Evin kapısına ulaştığında bir kez daha arkasına baktı. Kimse yoktu. Omzuyla hafifçe kapıya yüklendi. Umduğundan kolay açılmıştı. Yaşlı kadının hırıltılı nefesini duydu. Bir süre dinledi. Gözleri karanlığa alıştığı için yaşlı kadını artık görebiliyordu. Kurbanına doğru yürüdü. Ağzının içindeki acıyla dişlerini sıktığını fark etti. Yaşlı kadın hâlâ uyuyordu. Yüzüne yaklaştı. İlk kurbanında yarım kalanı tamamlamaya kararlıydı.</p>
<p class="margin-ust-m"></p>
<p class="line">İstanbul/Zeytinburnu</p>
<p>Olay Yeri İnceleme ekibi, cinayet mahalline ulaştığında, gecekonduda çıkan yangın bir saat önce söndürülmüştü. İtfaiyeye haberi 80 yaşındaki Fatma Ş.’nin komşuları vermişti. İtfaiye ekibi, yanan eve girdiğinde beklemediği bir manzarayla karşılaşmıştı. Fatma Ş., yatağında cansız yatıyordu. Ama ölüm nedeni yangın ya da gaz zehirlenmesi değildi. Yaşlı kadın, öldüresiye ısırılarak ve delici bir alet saplanarak öldürülmüştü.</p>
<p>Olay Yeri İnceleme ekibi araştırmaya evden başladı. Manzara korkunçtu. Cinayet mahalli tek katlı, tek odalı bir gecekonduydu. Bina metruk sayılabilecek kadar eskiydi. Kapı kilidi bozuktu. İçeride, girişe göre solda kalan bir gardırop ve gardırobun üzerinde poşetlenmiş gıdalar vardı.</p>
<p>Karşı duvar önünde yatakyorgan ve giysiler duruyordu. Odanın ortasında bir sandalye devrilmişti. Dış kapının sağında ise, ısınmak için kullanılan bir teneke vardı. Her yer dağılmış ve yanmış bez parçalarıyla doluydu.</p>
<p>Sıra cesede gelmişti. Yaşlı kadın, sağda duvara dayalı yatak üzerinde sırtüstü yatıyordu. Sağ eli yüzüne kapalıydı ve elbiseleri boynuna kadar sıyrılmıştı. Çıplaktı. Göz kapakları morarmıştı. Yüzünde, kollarında, bacaklarında, kısaca vücudunun onlarca yerinde derin ısırık izleri vardı.</p>
<p>Katil, kurbanını defalarca ısırmış sonra da delici bir aletle öldürmüştü. En dehşet verici görüntü ise, cesedin bir metre ilerisindeydi; Fatma Ş.’nin bedeninden dişle koparılmış et parçaları. Olay Yeri İnceleme ekibi cinayet mahallinden ayrıldığında elde somut bir tek ipucu vardı. Katilin, kurbanının vücudunda bıraktığı diş izleri. Katil kurbanına tecavüz etmemişti.</p>


<p class="margin-ust-m"></p>
<p class="line">“Diş izi katili anlatır”</p>
<p>Isırık izi, uzmanlar için tıpkı parmak izi gibi bir belge. Çünkü insanların diş izleri, dişlerin mevcut yapıları ve ağız içindeki konumlarına göre benzersiz özellikler taşıyor. Isırık izi, çenenin kapanması sırasında dişlerin cisim üzerinde bıraktığı fiziksel ve mekanik etkiyle meydana geliyor. Isırma kuvveti ve doku hasarı oranında ciltte gözle görünür bir hasar kalıyor. Hafif ısırıkta deride 24 saat iz kalabiliyor.</p>
<p>Deriyi delecek kadar güçlü ısırmalarda ise, iz bir hafta kadar gözlenebiliyor. Isırık izinde ilk 24 saat çok önemli. İz, ilk 24 saatte alınırsa önemli bir delil elde edilmiş oluyor.</p>
<p>Ölüm durumunda ise, hücre yenilenmesi olmadığı için ısırık izi çürüme başlayana kadar vücutta kalıyor. Bir insan ısırığında en fazla altı ön diş iz bırakıyor. Ve bu iz, tıpkı parmak izi gibi karakteristik özellikler taşıyor.</p>
<p>Adli Tıp uzmanları, kurbanın üzerindeki ısırık izinin önce kalıbını alıyor, daha sonra fotoğraf makinesi ve kamerayla bu izleri yakın ve metrik ölçekli çekimle kaydediyor. Isırık izinin daha görünür olması için çekim ters açıdan ışık tutularak gerçekleştiriliyor. Sonrasında bilgisayarda dijital analiz ve karşılaştırma yapılıyor.</p>
<p>Fatma Ş.’nin otopsisi aynı gün Adli Tıp Kurumu’nda yapıldı. Uzmanların tek umudu, otopside olayı aydınlatacak bir ipucu bulmaktı. Isırık izlerinin çokluğu saldırganın hınç dolu olduğunu gösteriyordu. Otopsiyi yapan ekip, diş izlerinde katilin kimliğini ele verecek bir ipucu arıyordu. İzler tek tek önce fotoğraf makinesi, sonra da kamerayla çekildi. Bu veriler bundan sonra Adli Diş Hekimi Dr. Hüseyin Afşin tarafından değerlendirilecekti.</p>
<p>Bir buçuk ay arayla Zeytinburnu’nda gerçekleşen iki olay, İstanbul polisi için alarm anlamına geliyordu. Kimliği belirsiz bir saldırgan, yaşlı kadınların yüzünü ve bedenlerini ısırarak parçalıyordu. Polis, biri cinayetle sonuçlanan iki saldırıyı da tek bir kişinin işlediğinden emindi.</p>
<p>İstanbul Cinayet Masası dedektifleri, önce Zeytinburnu civarında yaşayan başta cinsel içerikli suç işleyenler olmak üzere bütün sabıkalıları gözden geçirdi. Şüpheli bulunanlar sorguya alındı. Ama hiçbiri, iki olayla da bağlantılı görünmüyordu. Soruşturma devam ederken üçüncü saldırı haberi 10 Haziran 2003’te, yani son saldırıdan tam dört ay sonra Bakırköy’den geldi.</p>
<p>ABD vatandaşı Shirley L. Fox, Bakırköy sahil yolunda sabaha karşı Atatürk Havalimanı’na gitmek için taksi beklerken saldırıya uğradı. Fox, saldırganın eşkalini tam olarak veremiyordu. Olaya tanık olanlar da tam olarak ne olduğunu anlayamamıştı. Karanlıkta gördükleri olayla ilgili çok az bilgi verebiliyorlardı. Bütün anlatılanların ortak noktası şuydu: Saldırgan, kadının yanına yaklaşmış, yüzünün çeşitli yerlerini ve sağ gözünün üstünü koparırcasına ısırmıştı. Saldırganın arkasında bıraktığı tek ipucu, yine diş izleriydi.</p>
<p class="margin-ust-m"></p>
<p class="line">Isırık izindeki ipucu</p>
<p>Üçüncü saldırının yankıları hem polis hem de basın için büyük olmuştu. İstanbul’da yaşlı kadınları yüzlerinden yemeye çalışan bir adam kol geziyordu ki, Adli Tıp Uzmanı Dr. Hüseyin Afşin’den ilk önemli bilgi geldi.</p>
<p>Afşin, üç olaydaki ısırık izlerini tek tek karşılaştırmış, dijital analizlerini yapmış ve sonunda katilin kimliğini ele verebilecek çok önemli iki ipucu yakalamıştı.</p>
<p>Afşin’e göre katilin iki belirgin özelliği vardı. İlki, katilin normalden çok daha büyük köpek dişlerine sahip olmasıydı. Normal bir insanınkilerden çok daha uzun ve güçlü olan köpek dişleri, Afşin’in hemen dikkatini çekmişti. İkinci ipucu ise polisin işini kolaylaştıracak cinstendi. Katilin ön kesici dişleri yoktu. Artık cinayet masası dedektifleri, Zeytinburnu ve Bakırköy civarında ön dişi olmayan bir zanlı arıyordu.</p>


<p class="margin-ust-m"></p>
<p class="line">15 Haziran 2003<br/>Bakırköy</p>
<p>Zeytinburnu ve Bakırköy civarına pusu kuran Asayiş Büro Amirliği’ne bağlı sivil ekipler, bölgeyi tam anlamıyla abluka altına almıştı. Bütün sabıkalılar takip ediliyor ve bölgede dolaşan bütün şüpheliler inceleniyordu.</p>
<p>Üç gün boyunca polisin dikkatini çeken kimse olmamıştı, ta ki, 25 yaşlarındaki genç bir adam, son saldırının olduğu yere yanında üç sokak köpeğiyle gelene kadar. Etrafına bakınıyor, köpeklerle ilgileniyor ama bütün bunları yaparken son saldırının meydana geldiği bölgeden uzaklaşmamaya gayret ediyordu. Polis ise, bir tek şeyi merak ediyordu; genç adamın ön dişinin olup olmadığını.</p>
<p>Takip devam ederken şüpheliyle ilgili bilgilere de ulaşılmıştı. Şahsın adı Uğur Varol’du. 25 yaşındaydı. Tiner ve madde bağımlısıydı. Aralık 1993’te, yani 15 yaşındayken hırsızlık suçuyla tutuklanmıştı. Gasp, müessir fiil, yaralama ve sarkıntılık suçlarından da sabıkalıydı.</p>
<p>Bakırköy civarındaki köprü altlarında yatıp kalkıyordu. Polis, aradığı zanlıyı bulduğuna inanıyordu. Varol gözaltına alınırken üzerindeki keskin bali ve tinerkokusu polisin dikkatini çekmişti. Konuştuğunda ise, polis artık doğru adamı yakaladığına emindi. Uğur Varol’un ön kesici iki dişi yoktu.</p>
<p>Zanlı yakalanmıştı yakalanmasına ama Varol’u mahkeme önüne çıkaracak delil yine Adli Tıp uzmanları tarafından sağlanacaktı. Zanlının diş izleriyle, daha önceki üç olaydaki ısırık izlerinin karşılaştırılması gerekiyordu.</p>
<p>Bir kez daha Dr. Hüseyin Afşin bilgisayar başındaydı. Bu kez, kurbanlarının vücudundaki izlerle zanlıdan alınan izleri karşılaştıracaktı. Yapılan inceleme sonucu ise olumluydu.</p>
<p>Uğur Varol’a ait ısırık izleriyle kurbanlardaki diş tüberküllerine ait izler ve sağ ve sol diş boşluklarına ait izler tam uyumluluk gösteriyordu. Özetle, kurbanlardaki ısırık izleri Uğur Varol’a aitti.</p>
<p>Varol, ifadesinde iki saldırıyı ve cinayeti işlediğini itiraf etti. Duruşma sırasında ise saldırıları üstlenip, cinayeti işlediğini reddetti. İfadesini polisin baskısı altında verdiğini savundu. Varol, ön dişlerinin tiner bağımlısı olduğu için beş yıl önce döküldüğünü iddia etti ve yargılama sırasında saldırılardan sağ kurtulan Rabia Nazari ve Fox tarafından teşhis edildi.</p>
<p>Isırık izi, ABD, İngiltere, Hollanda, İskandinav ülkeleri ve Japonya mahkemelerinde birinci derecede delil olarak kabul ediliyor.</p>
<p>Uğur Varol, saldırılarını gerçekleştirmeden bir yıl önce, kurbanlarının yüzünü parçalayarak ısıran Dr. Hannibal Lecter karakterinin, Anthony Hopkins tarafından canlandırıldığı <i>Hannibal </i>filmi gösterime girmişti.</p>
<p>Varol’un ilk saldırısını gerçekleştirdiği sırada ise, seri filmin üçüncüsü olan <i>Kızıl Ejder</i> gösterimdeydi.</p>
<p class="margin-ust-xl"></p>
</body>
</html>