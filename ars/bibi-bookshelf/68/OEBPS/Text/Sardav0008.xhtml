<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Sevinç Yavuz - Türk Seri Katiller</title>

<link href="../Styles/main.css" type="text/css" rel="stylesheet"/>
</head>
<body>
<h1><b>GİRİŞ</b></h1>
<p class="ortala"><i><b>“Türkiye’de seri katil yok. Bizden seri katil çıkmaz!”</b></i></p>
<p class="margin-ust-xl"></p>
<p class="ilk"><span class="ilkharf">B</span>u alt metni zengin tespiti her duyduğumda acı bir gülümseme kaplar yüzümü. Cümlenin içinde gizli, “katil” yüceltmesine mi yansam, Hollywood sinemasının ve medyanın bizi getirdiği hale mi, çoğu kez ne söyleyeceğimi bilemeden öylece bakıp kalıyorum. Çoğunlukla da susuyorum. Eğer susmamışsam şöyle diyorum mesela: “Keşke olmasa. Ama var!”</p>
<p>Varlar, çünkü öldürme eylemi insanlık kadar eski bir günah; Tanrı’yı oynamayı gerektiren. Sevk edici ne olursa olsun, namus, öfke, savaş, organize, kişisel ya da toplumsal çıkar, emir, para, alkol, her neyse işte.</p>
<p>İnsanlar bu noktada koşulsuz olarak ikiye ayrılıyor: İnsan öldürebilenler ve öldüremeyenler. Ve yine hiçbir şartta, “Ben insan öldüremem” diyebileceklerin sayısı, zannettiğimizden çok çok daha az.</p>
<p>İsterseniz bunu bir düşünün! Hangi şart altında bir insanı öldürebilirsiniz? Düşünün mutlaka, bir “ama” bulacaksınız! Aslında öldürmek insanın doğası gereği belki.</p>
<p>Belki...</p>
<p>Ama konu bu değil! Konu, aramızda öldürme eylemlerinin hiçbir sebebi olmayan bir grup bulunması. Sadece onların bildiği, bilebildiği ve ancak cinayet mahallinde bize anlatabildikleri motivasyonlarından başka.</p>
<p>Bu kitap onları anlatıyor: Seri cinayet işleyenleri, seri katilleri.</p>
<p>Şimdi 2002’ye gidelim.</p>
<p>Mart ayı ortalarıydı. Milli Güvenlik Kurulu’nda Cumhurbaşkanı Ahmet Necdet Sezer’le rahmetli Başbakan Bülent Ecevit arasında yaşanan gerginliğin, Cumhuriyet tarihinin en büyük ekonomik krizini patlatmasının üstünden tam bir yıl geçmişti.</p>
<p>O dönem, hiç bırakamayacağımı sandığım gazeteciliğe veda ettiğim ve NTV’de yeni bir işe başladığım günlerdi.</p>
<p>Televizyonculuğun kuralları farklıydı tabii. Mesela kaynağın görüntüsünü vermeden haber yapılamıyordu. Görüntüsü olmayan bir bilgi halka iletilemiyordu. Üstüne bir de bütün sektörlerde tek belirleyen haline gelen kriz koşulları eklenince, ayağa basan, can sıkan haberler uzun bir süre (ve hâlâ) rafa kaldırılmış oldu.</p>
<p>NTV Genel Yayın Yönetmeni Cem Aydın’la yardımcısı Görkem Yaşayan, Adli Tıp dosyalarıyla ilgili bir program yapmak istediklerini söylediklerinde benim için de yepyeni bir dünyanın kapıları açılmış oldu: Seri katiller.</p>
<p>Önce programın adı kondu. Tabii cinayet denince akla ilk gelen şey, programın da adı oldu: <i>İpucu.</i></p>
<p>Yabancı kanalları yakından takip edenler bilir. Benzer programlar yurtdışında yıllardır, çeşitli adlarla yayınlanır, geniş ve bir o kadar da farklı seyirci grupları tarafından da izlenir.</p>
<p>Programın oluşum sürecinde yol haritamızı şöyle belirledik: “İpucu, yalnızca bilimsel tekniklerle aydınlatılan ve delilden suçluya ulaşılan dava dosyalarını konu edinecek.”</p>
<p>Türkiye gibi ülkelerde bir programa bu kriteri koymanın anlamı şudur: İşin yoksa, işkence yapılmadan, şüpheliye dayak atılmadan, her önüne geleni içeri tıkmadan aydınlatılmış cinayet dosyalarını ara, bul...</p>
<p>İpucu, başta koyduğu ilkeden taviz vermeden binlerce dosya içinden seçe seçe, NTV’de 44 bölüm yayınlandı.</p>
<p>Ele alınan cinayet dosyalarının, yargılama sürecini tamamlamış olmasına da dikkat edildiği için, ister istemez programda 2000 yılına kadar gerçekleşen cinayetler yer aldı.</p>
<p>O dönem ortaya çıkan tabloya göre, Türkiye’de bilinen beş seri katil vardı ya da başka bir deyişle beş vakadaki katil profili, psikopatik kişilik görünümü sergiliyordu.</p>
<p>Onları bir kez daha hatırlamakta fayda var: İlki namı diğer, Kolici Orhan Aksoy (halen müebbet hapse mahkum). Gölcük depreminden sonra ortaya çıkmıştı. 1999’da İstanbul’da tam beş cinayet işledi.</p>
<p>İkincisi, Aksoy’dan bir yıl önce yine İstanbul’da ortaya çıkmıştı: Seyit Ahmet Demirci (tahliye oldu). En yakın arkadaşıyla birlikte çocukken bir mobilyacının tacizine uğramıştı.</p>
<p>1998’de üçüncü seri katil ortaya çıkmıştı. Kayseri’de kanal boyunda yedi kişiyi tüfekle vurarak öldüren Hamdi Kayapınar (hapiste). Cinayetlere 11 yaşında, üvey kardeşini öldürerek başlamıştı.</p>
<p>Türkiye’dekilerin en iyi bildiği seri katilse, 1994’te Denizli’nin Çambaşı Köyü’nde dört komşusunu alınlarına ve gözlerine çivi çakarak öldüren Süleyman Aktaş’tı (ruh ve sinir hastalıkları hastanesinde yatıyor). “Çivici” adıyla anılan Aktaş, her cinayetinden sonra olayın krokisini A4 kâğıda çiziyor, erkekliğinin simgesi olarak nitelediği çivileri ise, itinayla resmediyordu.</p>
<p>Gelmiş geçmiş en vahşi cinayetleri işleyen katilse, 1992’de Artvin’den çıktı: Adnan Çolak. Üç yıl boyunca Artvin’in civar köylerinde, on bir yaşlı çifti öldürdü; bazılarına öldürdükten sonra tecavüz etti, evlerini ve cesetlerini ateşe verdi.</p>
<p>Peki sonra ne oldu? İpucu, 2008 yılının haziran ayına kadar yayına ara verdi. Program bu kez TRT 1’de “İpucu-Kriminal” adıyla ekrana çıktı. Bunun anlamı da şuydu: Adli Tıp Kurumu’nun soğuk, gri otopsi salonları, ifade tutanakları, dava dosyaları, yeniden gün yüzüne çıkacaktı.</p>
<p>Ama daha ilk günden bir farklılık vardı. Her şeyden önce Avrupa Birliği uyum yasaları devreye girmişti. Olay yeri incelemesi cinayet davalarında önem kazanmıştı. İfadelerin birbirine girdiği, kimin ne anlattığının anlaşılmadığı, daktiloyla yazılmış, polis ağırlığı hissedilen dosyalar, yerlerini delillerin numaralandırıldığı, DNA, kan ve kimyasal analiz gibi raporların eksiksiz yer aldığı savcılık iddianamelerine bırakmıştı.</p>
<p>Bilimin etkisi, Avrupa’nın zoruyla da olsa, cinayet dosyalarında ilk bakışta hissediliyordu artık. Ama dosyalarda bir başka farklılık daha vardı. Soygun amacıyla eve giren katiller, karısını kıskançlık nedeniyle öldürüp intihar süsü veren kocalar, sevgilisine eşini öldürten kadınlar, ağırlıklı yerlerini; sayıları hızla artmış seri katillere, psikopat cinayetlerine, toplu kıyımlara ve ancak Amerikan filmlerinde izlemeye alıştığımız vahşi cinayet sahnelerine bırakmıştı.</p>
<p>On yılda Türkiye’nin katil ve cinayet profili hızla değişmişti. 2000’li yıllara, beş seri katille gelen Türkiye’nin artık yirmiye yakın seri katili, onlarca psikopat cinayeti, yüzlerce katliam sahnesi vardı. Artık Türkiye, her beş saatte bir insanın öldürüldüğü bir ülke haline gelmişti.</p>
<p>Mesela 43 kişinin katili “Tornavidalı” lakaplı Yavuz Yapıcıoğlu çıktı sahneye. Onu, “Bebek Yüz” denen Ali Kaya, kurbanlarını kuyuya dolduran Özkan Zengin, sevgilisiyle birlikte evinde dört kişiyi testereyle parçalara ayıran Kazım Türe takip etti.</p>
<p>Kimi, kuyumcu ve iki kızını ısırarak işkenceyle öldürdü, kimisi de annesinin uyurken boğazını kesti.</p>
<p>Çocuk katiller de çıktı sahneye. Anaokulu öğretmeni Serpil Yeşilyurt’a tecavüz edip, yüz yerinden bıçaklayarak öldüren 16 yaşından küçük dört çocuk gibi ya da sevgilisini testereyle parçalara ayıran Cem Garipoğlu gibi.</p>
<p>Üstelik bunlar, basına yansıyanlardan sadece birkaç örnek. Mesela 2002’den beri İstanbul’un çeşitli yerlerine kesik kadın bacakları bırakan seri katilden hâlâ ses yok ya da bayramlarda çocuk öldüren ve hiç bilinmeyen o katilden.</p>
<p>Bu noktada sorulması gereken tek soru şu: Türkiye’de son on yılda ne oldu? Nasıl ve ne zaman, bu korkunç kutunun kapağı açıldı. 2001’deki ekonomik kriz etkili oldu mu mesela? Ya da yıllardır devam eden ve bitmek bilmeyen terör? Ya da yolsuzluk ve gelir dağılımı eşitsizliği?</p>
<p>Adli Psikiyatr Prof. Dr. Gökhan Oral’ın dediği gibi: “Psikiyatrinin amacı, kötüyü açıklamaktır. Ama sanırım bunu hiçbir zaman başaramayacak. Çünkü kötülük, bazen yalnızca salt kötülüktür.”</p>
<p>Yıllardır, cinayet üzerine metinler yazıp programlar çekiyorum. İnanması zor ama yaptığım işe hâlâ alışamadım, alışamayacağım da. Başımın üstünde Demokles’in kılıcı gibi sallanan bir, “Özendirmemek için yok saymak mı gerekir?” sorusu var çünkü.</p>
<p>Her cinayet işleyene, katliam bile yapsa seri katil demiyoruz. Uluslararası normların getirdiği en basit tarife göre seri katil; anormal kişisel bozukluklar sonucu, otuz günden daha uzun bir zaman diliminde ve arada bekleme dönemleri de olacak şekilde üç veya daha fazla insanı öldüren kişiye deniyor.</p>
<p>Öldürme sebebi genellikle seksüel içerik taşıyor ve kurbanlar sıklıkla aynı kurguda öldürülüyor veya öldürülmekte ve benzer özellikleri taşıyabilmektedirler (mesleki, görünüş, cinsiyet veya yaş grubu gibi).</p>
<p>Kitapta, Türkiye’nin son elli yılı tarandı ve bu normlar ışığında bütün profiller elekten geçirildi. Sonuç olarak kimliği ve cinayetleri bilinen yirmi iki, bugüne kadar yakalanamayan ama işlediği cinayetler açısından seri katil olduğu belirlenmiş iki katil profili ortaya çıktı.</p>
<p>Ancak burada önemli bir not düşmek gerekiyor. Faili meçhul kalanlar, cinayetleri arasında bağ kurulamayanlar, bilgisayar ve bilimin cinayet dosyalarında henüz yeni yeni kullanımı yüzünden, aslında bu sayının yüzlerle ifade edilecek kadar çok olduğuna güvenlik güçleri, adli tıp uzmanları ve kriminal laboratuvarı çalışanları gibi, ben de inanıyorum.</p>
<p>Her şeyin açığa çıkması, tartışılması ve yaşanması gerektiğine inanan biri olarak, cılız da olsa bir de cevabım var tabii. Özellikle de, öldürebilenlere. Şimdilik, telekineziyle cinayet işlemeyi beceremeyeceğinize göre, dikkat edin, “Her dokunduğunuzda, sizden bir iz kalacak.”</p>
<p>Şuna eminim ki, bu kitabı okuduktan sonra kapınızın dışındaki hayata dair yeni refleksler geliştirmekten kendinizi alıkoyamayacaksınız. Site güvenlik görevlilerinin ne kadar güvenilir olduğunu sorgulayacak, gündüz sahilde otururken tesadüfen rastladığınız biriyle sohbet etmekten çekineceksiniz.</p>
<p>Kapıya gelen kurye evde yalnız yaşadığımı asla düşünmemeli, diyeceksiniz içinizden. Hele gece yarısı sokaklarda tek başına yürümek...</p>
<p>Yani kitabı okumakla iyi mi edeceksiniz, bilmiyorum. Her vakada “Bunlar gerçekten aynen böyle ve burada mı oluyor? Şaka mı?” diyeceksiniz.</p>
<p>Kitabın iyi yanı, bilinenlerin profillerini, nasıl hareket ettiklerini öğrenmenizi sağlayacak olması. Haberdar olmak iyidir.</p>
<p>Ve hâlâ bu kitabı okumak istiyorsanız, buyrun.</p>
<p>İleriki sayfalarda, delilleri nasıl yok edeceğini bilenleri, bilmeyenleri, “Ben istemeseydim yakalanmazdım,” diyenler kadar, hiç de zekice olmayan yöntemlerle yakalananları bulacaksınız.</p>
<p>Son bir not: Kitapta okuyacağınız her şey, her cümle, her ifade ve hatta hikâye, ilgili dava dosyasındaki ifadelerin birebir aynısıyla kurgulanmıştır. Katiller, suçları sabit olduğu ve yargılama süreci tamamlandığı için isimleriyle anıldılar. Ancak kurbanların soyadlarını, hayatta olan yakınlarını mağdur etmemek ve üzmemek için saklamayı uygun gördük. Bütün bu süreçte yanımda olan, her dosyada emeği olan yol arkadaşım gazeteci-yapımcı Yıldız Ateş ve yönetmen Cenk Yaz’a içten sevgilerimle.</p>
<p class="saga-hizala"><i><b>Sevinç Yavuz <br/>İstanbul</b></i></p>
<p class="margin-ust-xl"></p>
</body>
</html>