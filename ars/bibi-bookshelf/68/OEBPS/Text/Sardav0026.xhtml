<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Sevinç Yavuz - Türk Seri Katiller</title>

<link href="../Styles/main.css" type="text/css" rel="stylesheet"/>
</head>
<body>
<h1>MOBİLYACI</h1>
<blockquote>
<p class="sardav">Seyit Ahmet Demirci, 1976’da Ordu, Fatsa’da doğdu. Evli ve iki çocuk sahibi. Serbest meslekle uğraşıyor. 1998’de İstanbul, Bağcılar’da üç mobilyacıyı enselerinden birer kurşunla vurarak öldürdü. Kurbanlarının cesetlerinin üstüne battaniye örterek bıraktı. Yakalanmasaydı, sayıyı sekize tamamlayacaktı. Tahliye oldu. Dışarıda.</p>

</blockquote>
<p class="margin-ust-xl"></p>

<p class="line">4 Haziran 1998<br/>İstanbul/Bağcılar</p>
<p>İstanbul Cinayet Masası Olay Yeri İnceleme ekibi, Bağcılar’daki mobilya mağazasından içeri girdiğinde vakit öğleye yaklaşıyordu. Ekip, mağazanın bodrum katına yöneldi. İlk gördükleri, yerdeki kan lekeleri oldu. Sonra da bodrumun zemininde boylu boyunca uzanan karaltı.</p>
<p>Karaltı, bir cesede aitti. Üzerine bir battaniye örtülmüştü. Öldürülen kişi mobilya mağazasının sahibi, 44 yaşındaki Mehmet K.’ydı. Kurbanın neden ve kim tarafından öldürüldüğü sorularına yanıt bulmak için ekibin delil toplaması gerekiyordu. İncelemeye cesetten başlandı. Maktûl, tabanca ile vurularak öldürülmüştü. Ensesinde mermi giriş deliği vardı.</p>
<p>Ekip daha sonra girişte görülen kan lekelerine yöneldi. Ardından da parmak izi araması yapıldı. Ama katil ya da katiller, geride kimlik ele verebilecek bir iz bırakmamıştı. Etrafta boğuşma ya da kavga olduğuna dair bir ipucu da yoktu.</p>
<p>Otopside de olaya ışık tutacak bir bulguya rastlanmadı. Otopsi raporu sadece kurbanın arkadan, ensesinden ve tek kurşunla vurulduğunu doğruluyordu.</p>
<p>Aslında bu cinayet İkinciydi. Daha doğrusu bir ay önce İstanbul’da aynı şekilde bir başka mobilyacı öldürülmüş, ancak polis daha çok kişisel husumet soruşturması yürütmüştü. Ama ikinci mobilyacının da aynı şekilde öldürülmesi İstanbul Cinayet Masası dedektiflerinin dikkatini çekmişti.</p>
<p>Şimdi bir ay öncesine dönelim.</p>
<p>Mobilyacı Ali Osman B., arkasından gelen müşterinin ayak seslerini duyuyordu. Bir süre adamın yere basarken çıkardığı sesi dinledi. Tuhaf bir ürperti hissetti. Sabahın köründe adamın telaşını merak etti. Takip edildiğini bilerek depodan içeri girdi. Yürüdü. Arkasındaki ayak sesi aniden kesildi. Geri dönmeye çalıştı ama olmadı.</p>
<p>Ali Osman B. 35 yaşındaydı. Cesedinin üzerine tıpkı ikinci cinayetteki gibi, bir battaniye özenle örtülmüştü. Dükkânının deposunda ceset bulunduğu haberi polise öğle saatlerinde ulaştı. Olay Yeri İnceleme ekipleri cinayet mahallinde 7.65 çapında bir kovan bulmuştu. Cinayette kullanılan silah ise ortada yoktu. Polisin tek bildiği, katilin kurbanının cep telefonunu almış olduğuydu.</p>
<p>Polis, bir yandan cep telefonunun peşine düşerken diğer yandan da ifade almaya başlamıştı. İfadesine başvurulan ilk kişi mobilyacının yardımcısı oldu.</p>
<p>“Olaydan bir gün önce, akşam saatlerinde Osman Abi, depoda tanımadığım birine eşya gösteriyordu. Ben de yanlarına giderek oturdum. Adam 1.80 boylarında hafif esmer, bıyıksız, tıraşlı, siyah takım elbiseli biriydi. Gençti. Bir süre eşyalara bakarak konuştular. Daha sonra tokalaştılar. Osman Abi ‘Tamam ben depoyu yarın sabah altıda açarım,’ dedi. Adam da ‘Tamam, diyerek ayrıldı.”</p>
<p>Cinayet soruşturmalarında tanıklıklar büyük önem taşır. Verilen eşkaller soruşturmanın yönlendirilmesine ışık tutar. Artık bilgisayar ortamındaki gelişmiş eşkal programları sayesinde yüzde yüz isabet alınabiliyor ve bu programlarla farklı eşkaller yaratılabiliyor.</p>
<p>Bütün çabalara rağmen polis o günlerde bir sonuca ulaşamamıştı. Ortada ne cinayet nedeni, ne de eşkale uyan bir kuşkulu vardı.</p>
<p>Dedektiflerin eli kolu bağlıydı. O günlerde bilmedikleri ise, cinayetin aydınlanması için ikinci mobilyacının öldürülmesi gerekeceğiydi.</p>
<p>İkinci mobilyacı da benzer yöntemle öldürülünce iki cinayet arasında bir bağ kurulabildi. Üstelik her iki olayda da eşkal aynıydı. Siyah takım elbiseli, 1.75 boylarında ve masum yüzlüydü.</p>
<p class="margin-ust-m"></p>
<p class="line">İki Gün Sonra<br/>Atışalanı</p>
<p>Mobilya mağazasındaki temizlik görevlisi Ekrem Hacı için sıradan bir gündü.</p>
<p>“Her sabah saat dokuzda işbaşı yaparım. Geldiğimde dükkân açılmıştı. Patronu göremeyince, komşu esnaftan birine gitmiştir, diye düşündüm. Yerleri paspaslamak için bodruma indim. Yüzükoyun yerde yatıyordu. Seslendim, cevap alamayınca elimle silkeledim. Sesi çıkmayınca öldüğünü anladım ve bağırmaya başladım.”</p>
<p>Öldürülen üçüncü mobilyacı 43 yaşındaki Celal P.’ydi. Kurban, yine ensesinden tek kurşunla vurulmuş, öldürüldükten sonra da üzeri battaniyeyle örtülmüştü.</p>
<p>Katil yine geride önemli bir ipucu bırakmıştı: Boş bir kovan. Kovan ilk cinayetteki gibi 7.65 çapındaydı. Katil, geride kovan bırakmaktan çekinmiyordu. Ya yakalanmaktan korkmuyor ya da kurbanları aracılığıyla bir mesaj iletiyordu. Ayrıca, üçüncü kurbanın yardımcısı da ilk iki cinayetle örtüşen bir ifade verdi:</p>
<p>“Bir gün önce sabah dükkânda üç müşteri vardı. Birini tanımıyordum. Adam gittikten sonra patronuma kim olduğunu sordum. Patronum da ‘Japonya’dan gelmiş, yatak odası takımı alacak. Bir tane beğendi akşam üzeri gelip alacak,’ dedi. Akşam saatlerinde bu şahıs telefon açtı. 30 dakikaya kadar geleceğini söyledi. Ama gelmedi. Daha sonra tekrar aradı ve araçlarının bağlandığını ancak sabah erken saatte geleceğini söyledi.”</p>
<p>Dosyanın en zor tarafı, ilk soruya cevap bulmaktı. Birbirini hiç tanımayan bu üç mobilyacıyı kim, neden öldürmek isterdi? Polisin katile, o dördüncü kurbanına ulaşmadan önce ulaşması gerekiyordu.</p>
<p>Polis, bir yandan üç mobilyacının öldürülmesiyle ilgili sorgulamalara devam ederken, diğer yandan da ilk kurbandan alınan cep telefonu sinyallerini takip ediyordu. Bu yöndeki umutlar tükenmek üzereydi ki, telefon kullanıma açıldı. Adres, Ordu’nun Fatsa ilçesini gösteriyordu.</p>
<p>Telefon Necati Şen adında birinin üzerindeydi. Aynı gün Şen yakalanıp ifade vermek için emniyete gönderilirken şaşkındı. Söylediğine göre telefonu alalı henüz bir gün olmuştu. Kendisine telefonu satan kişiyse, 28 yaşındaki hemşerisi Seyit Ahmet Demirci’ydi.</p>


<p class="margin-ust-m"></p>
<p class="line">Son Cinayetten 3 Gün Sonra</p>
<p>Seyit Ahmet Demirci, aynı günün akşamı Esenler’deki evinde yakalandı. Demirci, polis, evinin kapısına geldiğinde sakindi. Üç cinayette kullandığı silahı zorluk çıkarmadan polise teslim etti. İfadesinin alınmasına ise ertesi gün akşam saatlerinde başlandı.</p>
<p>Sakin tavrını emniyetteki sorgusu sırasında da sürdürdü. Sorguya avukatı da katılmıştı.</p>
<p>“Mayıs ayıydı. Akşam üzeriydi ve dolaşıyordum. Evimin 700 metre ilerisindeki mobilyacıyı gördüm. İşyeri sahibine ‘Japonya’dan geliyorum, kız kardeşime peşin parayla yatak odası takımı alacağım,’ dedim. Bir süre oturduktan sonra kartını alarak ayrıldım. Sabah oldu. Tabancamı alarak evden çıktım. Maktul dükkanını açmış beni bekliyordu. Depoya girdik. Beşaltı metre kadar depoda yürüdük. Önümdeydi. Tabancamı çektim. Ensesine doğru ateş ettim. Yere düştü. Cebindeki bir miktar parayı ve cep telefonunu aldım. Üzerine battaniye örttüm. Bu ölüye olan saygımdandır. Para almamın nedeniyse polisin dikkatini soygun yönüne çekmekti.”</p>
<p>Demirci, üç cinayeti de aynı senaryoya harfiyen uyarak işlemişti. Ancak hâlâ, neden bu üç mobilyacıyı öldürdüğü sorusu cevapsızdı. Sorgunun ilerleyen saatlerinde Demirci’nin polisi bile dehşete düşüren açıklamaları geldi.</p>
<p>Seyit Ahmet Demirci, Fatsa’da ilkokula gittiği dönemde bir mobilyacının, en yakın arkadaşına tecavüz ettiğini söylüyordu.</p>
<p>“Bunu kimseye söylemedik. Bir sır olarak sakladık. Liseyi bitirene kadar arkadaşım her gün intihar edeceğini söylüyordu. Üniversiteyi kazandık. Ben gitmedim. O Diyarbakır’a gitti. Kısa bir süre sonra da intihar etti. Yıllarca bunun öfkesi içimde durdu. Mobilyacılara böylece kin beslemeye başladım. Arkadaşıma tecavüz edeni öldürecektim ama memlekete onu bulmak için gittiğimde ölmüştü.”</p>
<p>Sanık, dört çocuklu bir ailenin en büyük oğluydu. Babası fırıncıydı. Ortaokulu İmam Hatip’te, liseyi de ticaret lisesinde okumuştu. Üniversiteyi kazanmış ama gitmemişti. Cinayetlerden kısa bir süre öncesine kadar hayatını taksi şoförlüğü yaparak kazanıyordu. Herkes tarafından sakin kişiliğiyle tanınıyordu.</p>
<p>Yargılama, Demirci’nin yakalanmasından birkaç ay sonra Bakırköy 2. Ağır Ceza Mahkemesi’nde başladığında medyanın olaya ilgisi büyüktü. O, Türkiye’nin tanıdığı, bilinen ilk seri katildi. Herkes ilk duruşmada anlatacaklarını merak ediyordu. Ama o bir kez daha insanları şaşırtmayı başardı.</p>
<p>Demirci, diğerlerinin aksine ilk duruşmasında da, yıllar süren yargılaması sırasında da suçunu inkâr etmedi. Poliste ve savcılıkta verdiği ilk ifadesini değiştirmedi. Kendisini savunmak için avukat tutmadı. İstanbul Barosu’ndan kendisine ücretsiz bir avukat tayin edilmesini de istemedi. Yalnızca bütün duruşmalar boyunca işlediği cinayetler için pişman olduğunu söyledi.</p>
<p>Bu durum, yüzlerce davaya bakan Bakırköy 2. Ağır Ceza Mahkemesi heyeti için de şaşırtıcıydı. Heyet sanığın itirazına rağmen, her zaman yapıldığı gibi akıl sağlığının yerinde olup olmadığının tespit edilmesini istiyordu. Bu nedenle Demirci, önce Bakırköy Ruh ve Sinir Hastalıkları Hastanesi’ne daha sonra da Adli Tıp Kurumu’na sevk edildi. Haftalar süren bir gözetim süresi geçirdi. Ama her iki kurumun da verdiği rapor onu haklı çıkardı. Raporlara göre Demirci’nin akıl sağlığı yerindeydi ve cezai ehliyeti tamdı.</p>
<p>Ancak iki raporda da ilginç bilgiler vardı. Bütün hayali Japonya’ya gitmek olan Demirci, bunun için 1995’te bir arkadaşıyla birlikte Fatsa’dan İstanbul’a kaçmıştı.</p>
<p>Hatta bu hayali için 5 bin dolarını bir simsara kaptırmıştı. O da çaresiz tekrar Fatsa’ya dönmüş ve babasının fırınında çalışmaya başlamıştı. Bir yıl önce evlenmiş ve eşiyle birlikte tekrar İstanbul’a yerleşmişti.</p>

<p>Raporda dikkat çeken bir başka nokta ise, Demirci’nin dördüncü kurbanını öldürmekten neden vazgeçtiğini anlattığı bölümlerdi. Söylediğine göre dördüncü kurbanını da öldürmeyi kafasına koymuş, hatta hedefini de belirlemişti. Ancak bu sırada doğan kız çocuğu onu cinayetten vazgeçirmişti.</p>
<p>Mahkeme heyeti ise, Demirci’nin çocukluğuna ilişkin anlattıklarının peşindeydi. Ancak, Demirci ailesine göre oğullarının anlattığı hikâye tamamen uydurmaydı. Çocuklarının üniversiteye giden bir arkadaşı yoktu ve Habil diye biriyle arkadaşlık yaptığını hatırlamıyorlardı. Öyle bir mobilyacı yoktu ve tecavüz olayı yalandı.</p>
<p class="margin-ust-m"></p>
<p class="line">11 Ekim 2000</p>
<p>Demirci’nin yargılanması iki yıl devam etti. Katil, duruşmalar boyunca kendisini gören görgü tanıkları tarafından defalarca teşhis edildi. Aleyhindeki deliller kuşkuya yer bırakmayacak kadar kesindi. Mahkeme heyetinin göz önünde bulundurabileceği tek şey çocukluğuna ilişkin anlattıklarıydı.</p>
<p>Ama anlattıklarının gerçek olduğunu ispatlayan herhangi bir ipucu ortada yoktu. Böylece Demirci’nin çocukluk hikâyesi bu dava dosyasının tek karanlık noktası olarak kaldı. Seyit Ahmet Demirci, üç cinayetten, üç ayrı idam cezasına çarptırıldı. Bu cezalar müebbet hapse çevrildi.</p>
<p>O hapisteyken ben Fatsa’ya gittim. O mobilyacının dükkânını buldum. Kapanmıştı ve sahibi vefat etmişti. Demirci’nin anlattığı gibi izbe, bodrum katı olan bir mağazaydı. Seyit Ahmet’in gerçekten Habil adında bir çocukluk arkadaşı vardı. Motor tutkunu olarak tanındıkları Fatsa’daki gençlik günlerinde Habil en yakın arkadaşlarından biriydi.</p>

<p>Habil, Demirci’nin söylediği gibi intihar etmedi. Halen evli, İstanbul’da yaşıyor ve sık sık eşiyle birlikte Fatsa’ya gidip geliyor. Ancak Demirci’nin bir çocukluk arkadaşı daha vardı. Bu arkadaşı Dicle Üniversitesi’nde okuyup coğrafya öğretmeni olduktan sonra Diyarbakır’a atandığı ikinci yılda intihar etmişti.</p>
<p>İpucu, NTV’de yayınlandığı akşam, televizyon binasından çıkmak üzereyken bir telefon geldi. Telefondaki ses yaşlı bir adama aitti. Adam, Demirci’yi ve arkadaşını tanıdığını, her ikisinin de öğretmeni olduğunu söylüyordu. Bütün hikâyeyi bildiğini, elinden geleni yaptığını ama intihara engel olamadığını gözyaşları arasında anlatıyordu.</p>
<p>Seyit Ahmet Demirci, Nisan 2011’de, Af Yasası’ndan yararlanarak tahliye oldu.</p>


<p class="margin-ust-m"></p>
<p class="line">Fatsa Yolları</p>
<p>Gerek duruşmalar boyunca sergilediği uysal hali gerek cinayetlerini hiçbir zaman inkâr etmemesiyle, kitapta işlenen bütün seri katillerden farklı biri Seyit Ahmet Demirci.</p>
<p>Kurbanlarını enselerinden tek kurşunla ve arkadan ateş ederek öldürmesi şöyle yorumlanabilir: Kurbanlarından korkuyor, agresif ve intikamcı. Her kurbanının yanından ayrılmadan üzerine battaniye örterek kapatması ise, belki bir ritüel belki de öldürme eylemine duyduğu yüceltme.</p>
<p>Seyit Ahmet Demirci’nin geçmişini ve mobilyacıyı araştırmak için 2002’de Fatsa’ya gittiğimde, halkın neredeyse tamamı olaydan haberdardı. Ailesi kasabada seviliyordu, hatta Seyit Ahmet Demirci de. Kimse onun arkadaşıyla birlikte tecavüze uğradığına inanmıyordu.</p>
<p>Tahrik indirimi almak için avukatının telkiniyle böyle bir hikâye uydurduğuna inanılıyordu. Yakışıklı, sevilen gençlerden biriydi Demirci. Evlenmiş, çoluk çocuğa karışmıştı ama her tatil ve bayramda İstanbul’dan Fatsa’ya gelmeye devam ediyordu. Üstelik yaşadığı mahallede öyle bir mobilya dükkânı da yoktu.</p>
<p>Yoktu sahiden... İlçeden ayrılmadan önce son kez Demirci’nin okulunu görmek istedim. Sıradan bir taşra ilkokuluydu. Daracık Fatsa sokaklarının arasında kaybolmuş, soğuk sıradan bir yapı.</p>
<p>Sonra sokakları dolaşmaya başladım. Birinci, ikinci, üçüncü derken, o küçük, kepenkleri sıkı sıkıya kapalı dükkân dikkatimi çekti. Okulun tam karşısına bakan, küçük, kirli pencereli dükkân.</p>
<p>Tam Seyit Ahmet Demirci’nin anlattığı gibiydi dükkân, kirli kararmış camları, pas tutmuş demir kepenkleri ve alt katın asfalta gömülmüş kasvetli pencereleriyle.</p>
<p>Esnaf, burada yıllar önce bir mobilyacı olduğunu doğruluyordu. Yıllar önce vefat etmiş, çocukları baba mesleğini devam ettirmemişti. O gün bugündür dükkân kapalıydı.</p>
<p>Adını öğrendim tabii mobilyacının, nerede yaşayıp öldüğünü de. Hikâyeden hiç bahsetmeden esnafla yaptığım sohbetten bir şey daha öğrendim. O dükkânı kimse kiralamamıştı. Nedendir bilinmez.</p>
<p class="margin-ust-xl"></p>
</body>
</html>