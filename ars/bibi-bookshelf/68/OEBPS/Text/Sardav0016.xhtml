<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Sevinç Yavuz - Türk Seri Katiller</title>

<link href="../Styles/main.css" type="text/css" rel="stylesheet"/>
</head>
<body>
<h1>BALTACI</h1>
<blockquote>
<p class="sardav">Adnan Çolak, 1967’de Artvin’de doğdu. Evli ve üç çocuk babası. Çoban. 1992-1995 yılları arasında Artvin civarındaki köylerde yaşlan 68-95 arasında değişen on bir yaşlı insanı öldürdü. Bunlardan altısının cesedine tecavüz etti. Üç cinayet mahallini kundakladı. İki yaşlı kadını yaraladı. 1995’te yakalandı. Müebbet hapse mahkûm oldu. 1999 Affı’ndan yararlanarak tahliye oldu. Dışarıda.</p>
</blockquote>

<p class="margin-ust-xl"></p>

<p class="line">16 Ekim 1992<br/>Artvin/Seyitler Köyü</p>
<p>Ziver B.’nin uykusu gelmişti. Kızı televizyon izliyordu. Yatmak için kalkacağı sırada karısı Hayriye’nin çığlığıyla irkildi. Evin çatısı tutuşmuştu. Soluğu dışarıda aldı. Elbirliğiyle yangını söndürdüler. Baba-kız içeri girerken, kadın közleri dağıtmak için geride kaldı. Ziver B. bu sırada karısının çığlık çığlığa eve koştuğunu duydu. Ne olduğunu anlayamayan yaşlı adam kapıya döndüğünde, katil çoktan eşiğe varmıştı ve elinde bir balta vardı.</p>
<p>Cinayet gecesini Artvin’de yerel gazete sahibi Tolga Gül şöyle anlatıyor:</p>
<p>“Yaşlı çift baltayla öldürülmüş, 14 yaşındaki kızları ise kaçırılmış, tecavüz edilip bırakılmıştı. Ama kız eşkal veremiyordu.</p>
<p>Üstelik adamın ona iyi davrandığını hatta kendisine para verdiğini de söylüyordu.”</p>
<p>Ertesi gün cinayet tüm Artvin’de duyuldu. Yaşlı B. çiftinin bilinen bir düşmanının olmaması, o güne kadar hiçbir kavgaya karışmamaları, halkın korkusunu daha da artırıyordu. Sadece Artvin’in Seyitler Köyü’nde oturanlar değil, tüm bölge katilin kim olduğunu merak ediyordu.</p>
<p>Katil, geride kızın tanıklığından başka bir ipucu bırakmamıştı. Güvenlik güçlerinin elindeki tek bilgi, adli tabip raporunun da teyit ettiği gibi, kızın tecavüze uğradığıydı.</p>
<p>Bir ayın sonunda bütün araştırmalar sonuçsuz kaldı. Elde hiçbir bilgi yoktu. Halk olayın aydınlanacağı umudunu yitiriyordu ki, Emniyet’e bir ihbar ulaştı. İhbara göre katil Kazım adında bir seyyar satıcıydı. Yine ihbara göre yanında iki kişi daha vardı. Üstelik ihbarı yapanlar cinayet günü Kazım’la birlikte olduklarını söyleyen Erdal ve Engin’di. Üçü de aynı gün gözaltına alındı. Elde delil olmadığı için polisin yapabileceği tek şey, katili gören ve tek tanık olan kızla üç sanığı yüzleştirmekti.</p>
<p>İlk yüzleştirme karakolda yapıldı. Ama sonuç alınamadı. Kıza göre üçü de o akşam evlerine gelen adam değildi. Kızın bu ifadesine rağmen üç sanık da tutuklanarak mahkemeye sevk edildi. İkinci yüzleştirme, üç ay sonra mahkeme salonunda yapıldı. Genç kız ifadesini yine değiştirmedi. Ona göre, hiçbiri anne ve babasını öldüren adam değildi. Mahkeme heyetinin artık yapacağı bir şey yoktu.</p>
<p>Üç sanık delil yetersizliğinden beraat etti. Üstelik kısa bir süre sonra ihbar nedeninin husumet olduğu ve Kazım adlı kişinin suçsuz olduğu ortaya çıktı.</p>
<p>Bu dehşet cinayetin tek zanlısının suçsuz olduğu anlaşılınca, Artvinliler eski sakin günlere geri döndü. Ne yazık ki, bu sessizlik yalnızca bir yıl sürecekti.</p>


<p class="margin-ust-m"></p>
<p class="line">Ekim 1993
<br/>Artvin / Soğanlı Köyü</p>
<p>B. ailesinin öldürülmesinden tam bir yıl sonra, yine bir ekim gecesi kâbus geri döndü. Soğanlı Köyü’nde yaşayan Ziver D. ve gelini öldürüldü. Kurbanlar, bu kez de başlarına aldıkları darbe sonucu öldüler, saldırı aletiyse balta değil keserdi. Kurbanlara yine tecavüz edilmişti. Artvin halkı panik içindeydi. Herkesin birbirini tanıdığı, kapıların kapatılmadığı yerde, böylesi cinayetleri kim işlerdi?</p>
<p>İki köy birbirine birkaç kilometre uzaklıkta olmasına rağmen uzmanların aklına bir yıl önce işlenen cinayetle bağ kurmak gelmiyordu. Ama halk çoktan bağlantıyı kurmuştu. Katilin aynı kişi olduğunu sezmiş ve ona bir isim bile takmıştı: “Baltacı.”</p>
<p>Artvinliler’in “Baltacı” adını verdiği katil ikinci cinayetten üç ay sonra tekrar harekete geçti. Bu kez Şavşat’ın Köprükaya Köyü’nde oturan 60 yaşındaki Kevser ve Osman A. tıpkı önceki cinayetlerdeki gibi öldürüldü. Kurbanlar yine yaşlıydı. İlk iki cinayetten farklı olarak bu kez katil, evin altını üstüne getirmişti. Belki de olaya hırsızlık suçu vermek istemişti. Olay yeri ve otopsideyse daha dehşetli bulgular ortaya çıkmıştı. Her iki kurbanın cinsel organları kesilmişti.</p>


<p class="margin-ust-m"></p>
<p class="line">15 Mayıs 1994</p>
<p>Salkınalı Köyü’nde yalnız yaşayan 62 yaşındaki Hediye S., ahıra gitmek üzere evden çıktı. Karanlıktan ürktü. Elindeki keserin sapını biraz daha kuvvetli tuttu. Ortalıkta bir katil dolaşıyordu. Ahıra girmek üzereyken karanlığın içinde beliren adamı fark etti. Keseri kaldırdı ama adam ondan daha genç ve çevikti.</p>
<p>Katil, yaşlı kadının elinden aldığı keserle kafasına vurdu. Kadını bıraktığında öldüğünü sanıyordu. Oysa yaşlı kadın kafasındaki ağır yaraya rağmen kurtuldu. Ama durumu ifade veremeyecek kadar ağırdı ve komadaydı. Komadan çıktığındaysa hiçbir şey hatırlamıyordu.</p>
<p>Artvin halkı dehşet içindeydi. Eli baltalı bir katil yalnızca yaşlıları kurban seçerek cinayet işliyordu. Bölgedeki bütün yaşlılar evlerine kapanmıştı. Üstelik hepsi korkmakta çok haklıydı.</p>
<p>Hediye S.’ın ağır yaralanmasından dört ay sonra Ardanuç’un Gümüşhane Köyü’nden 60 yaşındaki Osman ve Kevser P. öldürüldü. Bu olaydaki tek farksa katilin yaşlı çiftin evini yakması oldu. Cesetler neredeyse kimlik tespiti yapılamayacak kadar yanmıştı. Katil geride ipucu bırakmamaya kararlıydı.</p>
<p>Artvin’e hüzün ve ölüm havası çökmüştü. Yaşlılar, sıranın kendilerine gelmesinden korkuyordu. Sıra dört ay sonray yetmişli yaşlardaki Ahmet ve Ayşe S. çiftine geldi. Yine görgü tanığı, suç aleti, parmak izi ve katilden geride eser yoktu.</p>
<p>Artvin’de bekçilik yapan Hasan Okur o günleri şöyle anlatıyor: “İnsanlar mahallelerinde nöbet tutmaya başladı. Sabaha kadar üç beş kişi nöbet tutardık. İnsanlar gece gezemez oldu. Yanlışlıkla başkası da vurulabilir. Gece gezmeye korkardık. Çünkü her yerde pusu vardı. Ha geldi gelecek diye.”</p>
<p>Ama katil kurulan pusuları da biliyordu.</p>
<p>Jandarma Üsteğmen Hayri K. başkanlığındaki ekip, yeni cinayet mahalline ulaştığında, cinayet silahı olan balta yine ortada yoktu. Kurban bu kez yalnız yaşayan Hacer K.’ydı. Ama katil ilk kez arkasında bir ipucu bırakmıştı. K.’nın tırnakları arasında ve vajinasında doku artıkları vardı. Katilin bulunması için bir umut ışığı olabilirdi bu.</p>
<p>Cinayetlerde katilden geriye gözle görülmeyecek kadar küçük ipuçları kalabiliyor. Özellikle bu tip davalarda, adli bilim uzmanları, kurbanın tırnakları arasından aldığı doku örneklerini elektromikroskop altında inceleyerek, DNA analizi yapabileceği küçük bir numune arıyor.</p>
<p>Kurbanın tırnak arasında bulunan doku artığının DNA incelemesini Adli Tıp Kurumu Biyoloji Laboratuvarı uzmanı Dr. Keramettin Kurt yaptı. K.’nın elbisesinden alınan kan örnekleriyle tırnak arasındaki doku artığının DNA karşılaştırması yapıldı. Sonuç olumsuzdu. Doku artığı katile değil K.’nın kendisine aitti. Ayrıca kurbandan alman kıl örnekleri de ipucu olmadı. Bunlar da katile değil kurbana aitti. Katil geride iz bırakmamayı yine başarmıştı.</p>
<p class="margin-ust-m"></p>
<p class="line">22 Mayıs 1995</p>
<p>Merkeze birkaç kilometre uzaklıktaki Salkımlı Köyü’nde oturan 58 yaşındaki Saniye Ç. torunu Mesut’u beklemekten vazgeçmişti. Düğünden geç geleceğe benziyordu. Kadının uykusu gelmişti. Kalktı. Bu sırada evin çatısında sesler duydu. Korkup eline balta alarak açık duran pencereye yöneldi. Dışarıya göz gezdirdi. Kimseyi göremedi. Pencereyi kapatmak için elini uzattı ve o sırada bileğini bir erkek eli kavradı.</p>
<p>Katil, bölgeyi iyi tanıyor, yalnız yaşayan yaşlıları biliyordu. Cinayetlerin tamamı 50 kilometrelik bir alanda gerçekleşiyordu ve bu köylerin nüfusu 500’ü aşmıyordu.</p>
<p>Katilin son kurbanı Saniye Ç. olmuştu. Yaşlı kadının boğazını başındaki tülbentle sıkmış, nefes alması duruncaya kadar beklemiş, daha sonra da tecavüz etmişti. Katil evi terk ettiğinde bir kez daha kurbanının öldüğünü sanıyordu. Ama o gece Saniye Ç. ölmedi. Son gayretle komşularını yardıma çağırdı. Ardından da bayıldı.</p>
<p>Cumhuriyet Savcısı başkanlığındaki jandarma ekibi olay yerine ulaştığında, bulunan ilk ipucu çatıdaki kiremitlerin üzerindeki çamurlu ayak izleriydi. Ekip bu izlerin fotoğraflarını çekti.</p>
<p>Cinayet mahallinde bulunan ayak izleri önemli. Bu izler olayın aydınlatılmasına iki şekilde yardımcı olur. İzlerin derinliği vücut ve boy uzunluğu ile ayak uzunluğu arasındaki linel ilişki dolayısıyla zanlının uzunluğu ve ağırlığı hakkında tahmini bir bilgi verebilir. Üstelik katil ikinci bir iz daha bırakmıştı. Girdiği camın yanında düşürdüğü, bir metre boyunda ve değişik yerlerinden düğümlenmiş bir tülbent.</p>
<p>Araştırma ekibinin tek umudu Saniye Ç.’in ifadesiydi. Yaşlı kadın, Artvin Devlet Hastanesi’nde gözünü açtığında, polis ifadesini almak üzere kadının başında bekliyordu.</p>
<p>Ekip eşkal almaya çalışıyordu. “Esmerdi, bıyıklıydı, üzerinde kot pantolon ve yakalı kısa kollu bir tişört vardı. İskarpin ayakkabılar giymişti.” Oysa Saniye Ç. adamı tanımıştı:</p>
<p>“Adnan’dı. Çoban Adnan. Beni saçımdan tutup aşağı bastırdı. O anda da ışığı kapattı. Başörtümü boğazıma dolayıp sıkmaya başladı. Yalvardım ama hiç sesini çıkarmadı. Saçını çekmek için başına elimi uzattım ama saçını tutamadım. Yüzünü tırmalayıp tırmalayamadığımı bilmiyorum. Ama tanıdım onu, Adnan’dı.”</p>
<p>Adnan Çolak... Artvin Salkınalı Köyü nüfusuna kayıtlıydı. Orman işletmesinde zaman zaman geçici işçilik yapıyordu bunun haricinde asıl işi, Artvin ve köylerinde çobanlık yapmaktı.</p>
<p>Saniye Ç.’in ifadesi Artvin’de deyim yerindeyse ışık hızıyla yayıldı. Şimdi korkunun yerinde şaşkınlık vardı. Adnan Çolak herkesin tanıdığı, bildiği biriydi. Üç çocuklu zanlının yakınlarına göre bilinen tek kötü alışkanlığı ara sıra arkadaşlarıyla içtiği birkaç kadeh içkiydi. Son kurbanının kapı komşusuydu. Başına ödül konduğunda, herkesle birlikte katile lanetler yağdırmış, onu yakalayıp ödülü alacağına dair arkadaşlarıyla planlar yapmıştı.</p>
<p>Saniye Ç.’in ifadesi doğrultusunda Çolak’ın evine baskın yapıldığında kapıyı kendisi açtı. Üzerinde bir tişört ve şort vardı. Soğukkanlıydı. Ekip ev aramasına geçtiği sırada, tuvalete girmek için izin istedi. Geri döndüğünde üzerindeki şort değişmişti. Bu durum Astsubay İsmail S.’nin dikkatinden kaçmadı.</p>
<p>Astsubayın bu dikkati işe yaradı. Gerçekten de Çolak şortunu banyodaki kirlilerin arasına saklamıştı. Şort üzerinde yapılan incelemede sperm olduğu sanılan bir leke bulundu. Katilin saklamayı beceremediği ikinci delilse evinin banyosunda bulunan kanlı bir atletti.</p>
<p class="margin-ust-m"></p>
<p class="line">Kasım 1995<br/>Artvin Ağır Ceza Mahkemesi</p>
<p>Savcı, beş sayfalık iddianamesinde sanığın idamını istiyordu. Heyet başkanı celseyi açtığında Türkiye adli tarihinin en uzun duruşmalarından birini de başlatmıştı.</p>
<p>Çolak’a yöneltilen ilk soru neden yaşlı insanları öldürdüğü oldu. Sanığın cevabı ürperticiydi:</p>
<p>“Yaşlı insanları öldürüyorsam da bunlar zaten zamanlarını doldurmuşlar. Onlar bizim yerimize fazladan yaşıyorlar. Belki de bizim kısmetimizi yiyorlar. Hem kendimi tatmin ediyordum hem de onları öldürerek toplumu rahatlatıyordum.”</p>
<p>Mahkeme salonundaki herkes nefesini tutmuş onu dinliyordu. İşlediği cinayetleri soğukkanlılıkla anlatıyordu. Duruşmanın ilerleyen saatlerinde iki önemli yüzleşme yapıldı. Duruşmayı başından sonuna izleyen ilk kurbanı küçük kızla, son kurbanı Saniye Ç.. Her ikisi de Adnan Çolak’ı teşhis etti. Tanımışlardı.</p>
<p>Çolak’ın ifadesinden kurbanlarından hiçbiriyle düşmanlığı olmadığı, hepsini rasgele seçtiği anlaşılıyordu.</p>
<p>“Çobanlık yaptığım günlerde Sönmez ailesinin evini gözlüyordum. Olay gecesi, eve geldikten sonra bir müddet gözetledim. Etrafta kimsenin olmadığına kanaat getirdikten sonra evin üzerine ve bacaya taş atmaya başladım. Gayem dışarı çıkmalarını sağlamaktı. Bu sırada çatı boşluğunda bulunan çaputlar gözüme çarptı. Onları ateşe verip evden dışarı çıkmalarını sağladım.”</p>
<p>Duruşma sürerken zaman zaman değişik portreler çiziyordu. “Hayır, ben yapmadım,” diye bağırdığı anlar da vardı “Evet, ben yaptım, doğrudur,” dediği anlar da. Gözünde bazen korku vardı. Sanki o anları tekrar yaşıyordu.</p>
<p>Tam on iki saat süren duruşma boyunca Çolak olayları detaylarıyla anlattı. Hafızası kuvvetliydi. Bütün olay yerlerini en ince ayrıntısına kadar hatırlıyordu.</p>
<p>“Yalnız yaşadığını bildiğim Saniye Ç.’in evine gittiğimde gayem öldürüp sonra da ırzına geçmekti. Kadının evde yalnız olduğuna emin olduktan sonra harekete geçtim. Boğuşma sırasında ‘Seni tanıdım,’ diye bağırdı. Ama sesimi çıkarmadım. Saçlarıma dalmak istedi. Ama engel olamadı. Atletimdeki küçük kan lekesinin bu sırada bulaştığını sanıyorum. Çünkü kadının ağzından kan geldiğini gördüm. Kan gelince öleceğini düşündüm.”</p>
<p>Duruşmanın en ilginç bölümüyse, Adnan Çolak’ın çocukluğunu anlattığı dakikalardı:</p>
<p>“7-8 yaşlarındayken annem ve babamla aynı odada kalırdık. Onları izlerdim. Ve belki de bilinçaltında bu olaylara olan ilgim, yani yaşlı insanlara tecavüz olaylarının temelinde bu vardır.”</p>
<p>Çolak’ın ilk duruşması gece 22.00 sularında tamamlandı. Suçlu olduğunu ispatlayan en önemli delillerden biri de S. çiftinin evinden aldığı beyaz telefondu. Çolak’ın karısı o telefona dair bildiklerini mahkemede şöyle anlattı:</p>
<p>“Evimizde telefon hattı yoktur. Eşim, beyaz telefon makinesini bundan altı ay önce Ramazan ayından önce eve getirdi. Artvin’den satın aldığını söyledi. Ama neden satın aldığını söylemedi. Çünkü zaten telefon etmemiz mümkün değildi.”</p>
<p>Çolak yargılama sırasında çocukluğuna ve hayatına dair başka ilginç bilgiler de verdi. Küçük bir çocukken çobanlık yaptığı sırada amcasının oğlunun tacizine de uğramıştı. Bütün bunların üstüne bir de menenjit hastalığı geçirmişti. Ona göre her şey içki içtiğinde kontrolden çıkıyordu. Bütün herkesin korkuyla onu aradığı günleriyse şöyle tarif ediyordu:</p>
<p>“Arkadaşlarla beraber kahvede otururken katile lanet ederdik. Sonra da içimden gülerdim. Düşündüğüm de, bu kadar geç yakalanmama ben de şaşırıyorum. Hele Artvin gibi küçük bir ilde. İnsanların birbirini yakından tanıdığı bir yerde.”</p>
<p>Çolak ailesi olaylardan sonra Artvin’de barınamadı. Köylüler aileye ait evi aralarında para toplayıp satın aldıktan sonra yıktılar. S. ailesinin küçük kızı başka bir şehirde evlendi. Son kurban Saniye Ç. olaydan bir yıl sonra vefat etti. Diğer cinayetlerin yaşandığı evler şimdi bomboş. Kimisi bakımsızlıktan, kimisi selden yıkıldı.</p>
<p>Artvin’deki yaşlı çiftler yıllarca şehre gelen her gazeteciye korku dolu gözlerle aynı soruyu sordu: “Baltacı hapisten çıkabilir mi?”</p>
<p>Adnan Çolak, 10 yıl hapis yattıktan sonra Af’tan yararlanarak hapisten çıktı. Ailesini yanına alarak ortadan kayboldu.</p>


<p class="margin-ust-m"></p>
<p class="line">3C- Baltacı’yla Görüşme</p>
<p>Yıllar sonra <i>İpucu</i> programının yapım koordinatörü gazeteci Yıldız Ateş, Abdullah Çolak’ı Artvin’in bir yaylasında buldu. Ailesiyle tanıştı. Çolak’la yüzyüze konuştu. İşte Yıldız Ateş’in kaleminden Baltacı:</p>
<p>Program formatımızda gerçek katillerle görüşme olmadığı halde, Artvin’li gazeteci Tolga Gül’e ulaştık. “Yayla dediğiniz sayısız ve çok geniş alanlardır, bulmanız imkânsız. Şansınıza bulduk diyelim, konuşmaz boşuna gelirsiniz,” dedi. Kimseyle konuşmamış. Hakkında çıkan haberlere son derece öfkeliymiş.</p>
<p>Artvin canavarının peşine düşene kadar, insanın körü körüne inandığında, samanlıktaki iğneyi dahi bulabileceğini bilmiyordum. Bizim memleketimizde elinde baltayla yaşlı çiftleri öldürüp tecavüz eden bir adam mı vardı gerçekten? Sanırım bu adamın gerçek olduğuna inanmam için onu görmem gerekiyordu. Evet, peşine düşerkenki motivasyonum tam olarak buydu.</p>
<p>Tolga Bey, kameramanımız ve ben, onların küçük arabasına atlayıp yayla yayla gezmeye başladık. Dört beş saat arayıp aynı gün içinde geri dönecektik. Aslında durum çok ümitsizdi. Öyle ki, Artvin yaylalarını avucunun içi gibi bilen Tolga Bey her 500 metrede bir, ‘Geri dönelim, samanlıkta iğne arıyorsunuz,’ diyordu.</p>
<p>Zaten yayla dediğin dümdüz taşlı yollar, arabanın altı yere çok yakın, zor mesafe kat ediyoruz. Bir yandan çok acayip bir hal var insanlarda. Mesela Artvin’in Kemalpaşa ilçesinde oturanların kendine ait yaylası var, oraya varıyoruz. Soruyoruz, Artvin canavarını gördünüz mü, diye. Kimisi tanımadığını söyleyip kafasını çevirip arkasına bakmadan gidiyor, kimisi de can havliyle savunmaya başlıyor: “Biz onu tanıyoruz. Asla böyle bir şey yapmış olamaz, suçu ona yıktılar, günahsız bir insan o.”</p>
<p>Ama dava dosyası öyle böyle değil, sanığın ifadelerinde o kadar çok çelişki var ki, onları sormak istiyorum. Biz böyle kör topal ilerlerken, son sorduğumuz vatandaşlardan biri, yakınımızdaki bir tepeliği işaret edip, oradaki genişçe çadırın Artvin canavarına ait olduğunu söyledi. O an, biz üç kişi, olduğumuz yerde buz kestik. Birbirimize baktığımız anı hiç unutmuyorum. Tek cümleyle, bir seri katile bu kadar yakın ve güvensiz bir ortamda olmaktan çok korkmuştuk. Geri dönmeye kalksak, aracımız taşlık arazide debelenirken elinde baltasıyla üçümüzü de kolayca haklar mıydı? Üstelik arazideki tek araç olarak çoktan dikkatini çekmişizdir, bunları düşündükçe daha da korkuttuk birbirimizi. Şimdi o anlar aklıma geldikçe gülüyorum tabii, adam aftan çıkmış; gazeteci, televizyoncu mu öldürecek?</p>
<p>Yürümeye devam ettik. Yürürken, ona söyleyeceğim ilk cümleyi bulamıyordum bir türlü. Hem bizi öldürmesin, hem de konuşmayı reddetmesin, bu ikisini birden sağlayacak sihirli yanaşma biçimi ne olmalı diye saniyeler içinde binbir format geçti aklımdan. Bu sırada çadırdan, Artvin canavarının karısı büyük bir misafirperverlikle bize doğru yürümeye başladı. “Hoş geldiniz, sefalar getirdiniz!” dedi. Bu hiç beklemediğimiz bir sahneydi.</p>
<p>Kadın bayağı bizim köyden, bizim yengelerden. Kendi köyüme gitmişim havasına girdim mi ben de! Bu sahne de şimdi bakınca çok komik gerçekten. O kadar korkmuştum ki, kadına abartılı bir sarılma, abartılı bir köylü sevgisi gösterdim. Artvin canavarı biraz uzakta otağında oturuyor, o da şaşkın, karısı belli ki kendi kontrolünün dışında, tüm doğallıyla yapıyor her ne yapıyorsa. Bizim ekip de dumur olmuş kadınla kaynaşmamızdan. Atlarını sevdim, atlarına bindim, kızları çıktı geldi çadırdan, onları sevdim. Kurbanları arasında (tecavüz etmişti) kız çocuğu da vardı diye hatırladım ve o an kendime geldim. Bir dirayet geldi ya da gevşedim yeterince bilmiyorum. Ona gazeteci-televizyoncu olduğumu, kendi sözleri dışında hiçbir şeyi yayınlamayacağımı söyledim, Tolga bey kefil oldu. Karısı da kefil oldu, “Anlat gerçeği yayınlasınlar, herkes bilsin senin suçsuz olduğunu,” dedi. Karısı şahane hakikatli kadınlardan çünkü.</p>
<p>Başladı anlatmaya. Her şeyi inkâr ediyor, karısına anlattığı gibi anlatıyor. Arada ayranlar, katmerler gidip geliyor. O anlattıkça anlatıyor, ben de sordukça soruyorum. Ne sorsam cevap veriyor, o öyle değildi, bu böyle değildi diye. Kaptırmışım kendimi. Gazeteciye bayağı saygı duyuyor ya, karısı da güvencemiz olmuş; ölen yaşlı çiftlerden biriyle ilgili laf açtım. “Çok cimrilermiş, köyde adları çıkmış zaten,” dedim. Adamın esmer erkeklere özgü, uzun kirpikli koyu kahverengi gözleri, gözlerinin siyah kalın haresi, ağzı burnu o kadar muntazam ki, köylü bir gariban da olurmuş, astığı astık kestiği kestik bir kabadayı da.</p>
<p>Ama yaşlı çiftin adını duyar duymaz, aniden o gariban köylü yok oldu. Kontrolsüz bir şekilde söylenmeye başladı. Adamın ahlaksızlığından, kadının sinir bozuculuğundan yakındı. Devam etmeyebilirdim. Çünkü aslında çoktan göreceğimi görmüştüm. Evet, karşımda soğukkanlı, hiç öfkelenmeden insanın gözünün içine bakıp kendi doğrusunu ayet gibi buyuran ve kendi yargısıyla kalem kırabilecek biri vardı. Devam etmekten korkuyordum da aslında. Dostluk havası her an bozulabilirdi. Karısını zor durumda bırakabilirdim. Biraz daha düşünsem soramazdım. İyi ki tez canlı bir insanım.</p>
<p>Aramızda yaklaşık 2 metre mesafe vardı. Çiftin öldüğü gün nerede olduğuna dair, dava dosyasındaki çelişkili ifadelerini sordum. O an, bir anda burnumun dibinde bittiğine yemin edebilirim. Gözleri, nefesim yüzüne çarpacak kadar yakınımdaydı. Yani ben o anı öyle yaşamışım, aslında o yerinde oturuyormuş. Gözlerini somut olarak, fiziksel olarak o kadar yakınımda gördüğüme yemin edebilirim. Bir insan böyle bakmayı nasıl başarabilir, bilmiyorum, tanıdığım hiç kimse yapamaz. Bu ancak filmlerde kamera hareketleri ile olabilecek bir şeydi benim için. Kesin kül rengi olmuşumdur o an, kanımı donduracak kadar dehşet bir andı.</p>
<p>Kendi tehlikesini kontrol altında tutmaya zorlanıyordu, haddinin son sınırıydı. Biz gazeteciydik, karısı vardı yanımızda, kaçsa çoluğu çocuğu ne olacaktı. Bizim gelirken kafamızda kurduğumuz ne varsa, şimdi o kendini durdurmak için kuruyordu. Ama bana kalırsa, şartlar başka olsa, bizim için de güzel bir senaryo yazabilirdi. Okkalı bir senaryo. Bunu da böylece bilin dedi bence bize. Yine hep beraber ödümüzün nasıl koptuğundan biliyorum. Ne yapacağımızı bilemiyor oluşumuz vardı bir de. Çıkın gidin dedi. Toparlamaya çalışamadık bile.</p>
<p>Sessizce terk ettik orayı. Karısı da korkmuştu, hiçbir şey demedi, diyemedi. İstanbul’a döndüğümüzde ofisimizde daha kalabalık bir ekip olarak o anın kamera kayıtlarını izledik. Kimsenin tereddütü yoktu. Bu adam, gözünü bile kırpmadan, sinek avlar gibi insan öldürebilirdi. Artvin’de kendisini tanıyan herkesi ne kadar iyi bir insan olduğuna nasıl inandırdığını da biliyorduk artık.</p>
<p class="margin-ust-xl"></p>
</body>
</html>