<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title>Sevinç Yavuz - Türk Seri Katiller</title>

<link href="../Styles/main.css" type="text/css" rel="stylesheet"/>
</head>
<body>
<h1>TESTERE</h1>
<blockquote>
<p class="sardav">Kazım Türe, 1962’de İstanbul’da doğdu. Bekâr. Motokurye. İstanbul’da üç kişiyi evinde öldürüp parçalara ayırarak çeşitli semtlere bıraktı. Cinayetlerinin birinden delil yetersizliğinden beraat etti. Son cinayetini sevgilisi Aslı Yağmur’la birlikte işledi. Sevgilisiyle birlikte cezaevinde.</p>
</blockquote>

<p class="margin-ust-xl"></p>

<p class="line">24 Haziran 2003<br/>İstanbul/Esenyurt</p>
<p>İstanbul, Esenyurt’ta yaşayanlar için sıradan bir gündü. Uzun süredir yol kenarında duran bir poşet kalabalık arasından bir kişinin dikkatini çekti. Poşetin etrafında toplanan vatandaşlar bir süre merakla korku arasında gidip geldi. Kimse poşete yaklaşmaya cesaret edemiyordu. Sonunda polisin aranmasına karar verildi.</p>
<p>Vatandaşların ihbarı üzerine olay yerine gelen güvenlik güçleri, önce şüpheli poşeti çember altına aldı. Ardından da vatandaşlar uzaklaştırıldı. Bundan sonrası bomba imha uzmanlarının işiydi.</p>
<p>Polisler poşeti büyük bir titizlikle açtı. Ama bomba sanılan tıbbi atık torbasının içinde polisi bir sürpriz bekliyordu. Poşette kesik bir baş ve bileklerden kesilmiş iki el vardı. Sonrasını Adli Tıp Uzmanı Dr. Şafak Taktak anlatıyor:</p>
<p>“Kesik baş ve bileklerden kesilmiş iki el vardı. Adli Tıp Kurumu olarak hem kimlik tespitine yardım edecek bilgileri elde etmemiz hem de kesin ölüm nedenini tespit etmemiz gerekiyordu.”</p>
<p>Bir başka deyişle adli bilimcilerin baş ve ellerin kurbanın ölümünden sonra kesilip kesilmediğini öğrenmesi gerekiyordu. Ancak soruşturmanın hızlı yürütülebilmesi için her şeyden önce maktulün kimliğinin belirlenmesi gerekiyordu.</p>
<p>Cinayet masası dedektiflerinin karşısında korkunç bir katil profili vardı. Bir cesedin parçalanması ilk bakışta yok etmek amaçlı ve sıradan görülebilir. Ancak bu vakada baş ve ellerin aynı poşete ve insanlar tarafından rahatlıkla bulunabilecek bir yere konması ilginçti.</p>
<p>Adli Tıp Uzmanları baş ve ellerin kesimini dikkatle inceledi. Kesme işleminde sıradan bir bıçak yerine bir kenarı testereli bağ budama bıçağı kullanılmıştı. Adli tıpçıların önündeki vakanın her detayı olayın sıradan bir cinayet olmadığını gösteriyordu. Cinayette kullanılan alet, uzmanlara katilin profiliyle ilgili birçok bilgi vermişti.</p>
<p>Uzmanlar karşılarındakinin sıradan bir katil olmadığından emindi. Çünkü katil kurbanını önce öldürmüş sonra da özen ve sabırla cesedini parçalara ayırmıştı. İşini çabucak yapmasını sağlayacak güçlü bir alet yerine de daha küçük bir bıçağı tercih etmişti. Ayrıca katil kurbanının bilekten kestiği iki elini parmak izi alınamayacak kadar tahrip etmişti.</p>
<p>Esenyurt’ta bulunan kimliği belirsiz kesik başın otopsisinde ölüm nedeni de anlaşıldı. Kurban, parçalanmadan önce ensesinden tek kurşunla vurularak öldürülmüştü. Cinayette kullanılan silah 9 milimetre çapındaydı. Otopside elde edilen mermi çekirdeği kriminal inceleme için Emniyet Kriminal Laboratuvarı’na gönderildi.</p>
<p>Ancak bu durum katilin profilini belirlemeye çalışan adli tıpçılar için şaşırtıcıydı. Kurbanının parmak izlerini bile yok eden bir katil, geride kendini ele verebilecek bir ipucunu neden bırakmıştı?</p>
<p>Ancak çok geçmeden sorunun yanıtı yapılan kriminal inceleme sonunda bulundu. Kafatasında bulunan mermi çekirdeğine ait silah daha önce herhangi bir olayda kullanılmadığı gibi, ruhsatlı da değildi. Yani silah, daha önce resmi kayıtlara hiç geçmemişti.</p>
<p>Maktulün kimliğini tespit etmek için geriye bir tek şans kalmıştı: Emniyet Müdürlüğü Kayıp Şahıslar Bürosu.</p>
<p>Adli Tıpçılar otopside maktulün ölüm zamanını en az bir hafta olarak belirlemişti. Kayıp Şahıslar Bürosu’nda kesik başın bulunduğu günden geriye doğru tarama yapıldı.</p>
<p>Poşetin bulunmasından bir gün sonra İstanbul Zeytinburnu’nda oturan Songül C., eşinin kaybolduğunu bildirmişti. Birkaç gün önce eşi otomobiliyle birlikte kaybolmuştu. Kayıp olduğunu söylediği kişi, 50 yaşındaki Ahmet C.’ydi.</p>
<p>Songül C., günlerce umudunu yitirmemeye çalışarak kaybolan eşinin geri dönmesini beklemişti. Eşini teşhis etmesi için Adli Tıp Kurumu’na çağrıldığında o olmamasını umarak gitti. Ama korktuğu başına geldi. Eşiydi.</p>
<p>Cinayet masası dedektifleri bundan sonra soruşturmayı maktul Ahmet C.’nin yaşamı üzerinde yoğunlaştıracaktı. Ahmet C., birkaç yıl önce Türkiye Elektrik Kurumu’ndan emekli olmuştu. Resmi nikâhlı eşi yaklaşık bir yıl önce memleketleri olan Sinop’a gitmişti. Eşi ve çocuklarından ayrı yaşıyordu. Ahmet C. sekiz ay önce Zeytinburnu’nda eczacı kalfası olarak çalışan Songül C. ile ikinci evliliğini yapmıştı.</p>
<p>Çevresinde çapkın olarak nitelense de düşmanı ya da arasında husumet olan biri yoktu. Onu son gören ise, arkadaşı İhsan Selvi’ydi. Kaybolduğu gün Ahmet C. ile son beraber olan kişi oydu.</p>
<p>İhsan Selvi aynı semtte esnaftı. Cinayet Masası dedektifleri dükkânına geldiğinde, Selvi soruşturmanın seyri açısından önemli bir ifade verdi.</p>
<p>“23 Haziran günü Hasan’la yemek yedikten sonra dükkana geldik. Telefonu çaldı. Arayan Aslı’ydı. Ahmet’ten borç para istedi. Asılında eşinin arkadaşıydı... Borç parayı Ahmet’ten istemesine şaşırdım. Bir süre sonra parayı vermek için hazırlanıp çıktı. Bir daha kendisinden haber alamadık.”</p>
<p>İhsan Selvi’nin bahsettiği Aslı Yağmur, yıllarca aynı mahallede oturmuştu. Evlenmiş, bir yıl kadar önce eşinden ayrılarak baba evine dönmüştü. Bir şirkette muhasebeci olarak çalışıyordu. On yaşında bir oğlu vardı. Altı ay kadar önce Kazım Türe, ikinci evliliğini yaparak Beylikdüzü’ne yerleşmişti.</p>
<p>Aslı Yağmur, Ahmet Çan’ın eşi Songül Çan’ın yakın arkadaşıydı. Üstelik, yeni eşiyle de ailecek görüşüyorlardı.</p>
<p>Soruşturmayı derinleştiren cinayet masası görevlileri başka bilgilere ulaşıyordu. Öncelikle Aslı Yağmur’un eşi Kazım Türe, hırsızlık ve sahtecilikten sekiz ayrı sabıkası olan biriydi.</p>
<p>Ayrıca polis, Ahmet C.’nin kaybolduğu gün kredi kartından Ataköy’deki bir ATM’den 800 milyon lira, ertesi gün aynı ATM’den 500 milyon lira çekildiğini ve bölgedeki alışveriş merkezlerinde alışveriş için kullanıldığını biliyordu.</p>
<p>Polis alışveriş merkezlerinin güvenlik kameralarını tek tek incelemiş ve maktulün kartını kullananları tespit etmişti. Kartı kullananlar Aslı Yağmur ve Kazım Türe’ydi. Her ikisi de kamera kayıtlarında açıkça görülüyordu. Bu gelişmeler üzerine polis, elindeki arama emriyle birlikte çiftin Beylikdüzü’ndeki evine gitti.</p>
<p>Evde kimse yoktu. İlk bakışta boğuşma ya da bir cinayet yaşandığına dair en ufak bir iz de yoktu. Polisin dikkatini çamaşır makinesinin yanında duran temiz çamaşırlar çekti. Çamaşırlar yıkanmış olmasına rağmen üzerlerinde lekeler duruyordu.</p>
<p>Ayrıca evin giriş bölümündeki dolapta altları kanı andıran bir lekeyle kaplı erkek ayakkabıları vardı. Erkek ayakkabısı ve çamaşırlar kan lekelerinin incelenmesi ve kime ait olduklarının tespit edilmesi için Adli Tıp Kurumu’na gönderildi. Kan maktule aitti.</p>
<p>Artık cinayet masası dedektifleri doğru iz üstünde olduklarından emindiler. İpucu olarak polisin elinde hem cinayetin işlendiği evde kurbanın kan izini taşıyan eşyalar, hem de kredi kartı harcamasını gösteren kamera görüntüleri vardı.</p>
<p>Polisin bundan sonraki adımı çifti yakalamaktı. Teknik takip sonunda çiftin Sakarya’nın Filizli ilçesinde olduğu tespit edildi. Kazım Türe’nin erkek kardeşi o ilçede ailesiyle birlikte yaşıyordu.</p>
<p>Görevli ekip İstanbul’dan Filizli’ye doğru yola çıktığında hava kararmıştı. Ancak cinayet zanlısı çift bu evde de yoktu. Ancak geride buraya döneceklerine dair izler bırakmışlardı.</p>
<p>Ekip, zanlının kardeşinin evinde yaptığı aramada özel eşyalar ve bu eşyaların arasında bağ budama bıçağı buldu. Ev halkı bıçağı ilk kez gördüğünü söylüyordu. Bıçak temizlenmişti. Üzerinde herhangi bir kan lekesi yoktu. Ancak cinayette kullanılan bıçak gibi bir kenarı testere biçimindeydi.</p>
<p>Kazım Türe’nin erkek kardeşi, olayla ilgili bilgisi olmadığını defalarca tekrarlayıp duruyordu. Hatta kardeşinin gece yarısı İstanbul’dan geri döneceğini bile söyledi. Polisin beklemekten başka çaresi yoktu.</p>
<p class="margin-ust-m"></p>
<p class="line">Saat 01.00<br/>Filizli Köyü</p>
<p>Otomobil yavaşça yanaştı. İçinden önce bir adam, ardından bir kadın indi. Adam arka kapıyı açıp uyuyan bir çocuğu kucağına aldı ve polislerin pusuda olduğundan habersiz eve doğru yürüdü.</p>
<p>Aslı Yağmur ve Kazım Türe o gece yakalandılar, tabii ki onlarca soru işaretiyle birlikte. Ahmet C.’yi neden öldürmüşlerdi?</p>
<p>Ahmet C. cinayeti soruşturmasının başında polis, sıradışı bir katille karşı karşıya olduğunu sanıyordu. Oysa karşılarına sıradan, çocuklu bir çift çıkmıştı! Cinayet nedeni ne olursa olsun, çift ya suçu inkâr edecek ya da namus meselesi üzerine savunma yapacaktı.</p>
<p>Ama yanılıyorlardı...</p>
<p>Daha doğrusu en başında yanılmamışlardı. O gece İstanbul’a doğru yola çıktıklarında beklediklerinden çok daha acımasız bir seri katille yanyana oturduklarını bilmiyorlardı.</p>
<p>“Beni yakalamanızı istemeseydim o mermiyi kafasında bırakmazdım.”</p>
<p>Bir seri katilin bu şekilde ifade vermesi bunun ilk cinayeti olmadığını ve polise meydan okuduğunu ifade eder ya da yakalanmak istediğini. Acaba hangisiydi?</p>
<p>Ekip, zanlılarla birlikte İstanbul Emniyet Müdürlüğü’ne ulaştığında sabahın erken saatleriydi. Zanlı çift ayrı ayrı sorguya alındı. Kazım Türe, karısının Ahmet C.’yi öldürdüğünden haberdar olduğunu, ancak cinayete katılmadığını söylüyordu.</p>
<p>Kazım Türe 1962, İstanbul doğumluydu. Dört kardeşi vardı. Hiç okula gitmemişti. Askerliğini yaptıktan sonra evlenmiş ve bu evliliğinden biri kız iki çocuğu olmuştu. Türe, yıllarca çeşitli işlerde çalışmıştı. Onu seri cinayetlere götüren süreç, iki yıl önce eniştesinin arkadaşı Halil İbrahim Sarısoy’un yanında işe girmesiyle başlamıştı.</p>
<p>Sarısoy, görünürde trafik müşavirliği yapıyordu. Asıl yaptığı ise, ağır hasarlı araçları sahte evrakla piyasaya sunmaktı. Düzenlenen bir polis baskınıyla her ikisi de gözaltına alınmıştı.</p>
<p>Kazım Türe’nin anlattıklarına göre, patronu suçu üzerine almasını istemiş, karşılığında ise bir ev ve ailesine bakma sözü vermişti:</p>
<p>“8.5 ay hapis yattım. Bu sırada eşimden ayrıldım. Çıktığımda aileme en ufak bir maddi yardımda bulunmadığını öğrendim. Üstelik, başka bir suç işlemişti ve evine uğramıyordu. Ailesine telefon numarası bıraktım ve beni aramasını istedim. Bir gece evime geldi. Madem bu işlere bulaştık birlikte iş yapalım dedi. Zor durumda olduğum için kabul ettim.”</p>
<p>Kazım Türe, eşi geri döner umuduyla Beylikdüzü’nde bir ev tutmuştu ama karısı sabıkalı eşine dönmeyi kabul etmedi. O da bir süreliğine çocuklarını yanına aldı. Başta her şey yolunda gidiyor gibiydi, ta ki bir akşam, eski patronu Türe’nin evine gelene kadar.</p>
<p>Kazım Türe mutfakta yemek hazırlıyordu. Sarısoy’u yemeğe davet etmişti. Salona elinde tabaklarla girdiğinde Sarısoy’un kızıyla fazla yakından ilgilendiğini gördü. Hoşlanmamıştı. Hiçbir şey olmamış gibi masayı hazırlamaya devam etti.</p>
<p>“Çocuklarımı hemen annelerinin yanına yolladım. Gördüğüm manzarayı sevmemiştim. Birkaç gün sonra evime tekrar geldi. Oturdu. Geçmiş konuları açtım. Beni sattığını, kandırdığını söyledim. Çocuklarıma karşı hareketlerini beğenmediğimi söyledim. Küfür etmeye başladı. Sehpadaki küllüğü bana vurmak için kaldırdı. Elini yakaladım ve yumruk attım. Yere düştü. Boğazını sıktım. Bir anda nefessiz kaldı. Ellerimi çektiğimde nefes almıyordu. Cesedi sürükleyerek banyoya götürdüm. Ama cesedi yok edecek bir alet evde yoktu. Cesedi banyoda bırakıp alışveriş merkezine gittim. Oradan ağzı testere biçiminde bir bağ budama bıçağı ve siyah çöp poşeti aldım.”</p>
<p>Türe, yarım saat içinde eve döndü. Banyoya girip kurbanının giysilerini çıkardı. Kollarını omuzlarından, bacaklarını kasık kısımlarından keserek parçaladı. Sonra da her parçayı bir poşete koydu. Poşetleri apartmanın önünde duran otomobilinin bagajına yerleştirdi. Eve döndü. Banyoyu ve evi temizledi. Cesedi şehrin değişik semtlerine atmak için çıktığında saat 22:00 sularıydı.</p>
<p>“Önce Hasdal’a gittim. Baraj Yolu’ndaki sıralı çöpkutularına poşetleri attım. Eşyalarını ve bıçağı koyduğum çöp poşetini ise Haliç’te suya fırlattım.”</p>
<p class="margin-ust-m"></p>
<p class="line">3 ay sonra</p>
<p>Sevgi G., Kazım Türe’nin evinden içeri girdiğinde çakırkeyifti. Yalnızca üç ay önce bu evde cinayet işlendiğinden habersiz, salondaki kanepeye yerleşti.</p>
<p>Bir süredir Türe’yle kaçak plaka işi yapıyordu. Birlikte iyi para kazanıyorlardı. Gerçi Kazım Türe, Aslı’yla evlilik hazırlığına kalkıştığından beri değişmişti. Bu gece de son işlerinde dolandırılmalarını konuşmak üzere Sevgi’yle bir araya gelmişlerdi.</p>
<p>“Bir plaka siparişinden Sevgi’ye üç bin lira vermiştim. O ise, plakayı vermediği gibi parayı da iade etmedi. Alıcı beni sıkıştırıp duruyordu. Sigara içmeye kalktı. Bu meret benim evimde içilmez dedim. Küfür etti. Suratına yumruk attım. Yere düştü. Saçından tutup bir daha vurdum. Boğazını sıktım. Ellerimi çektiğimde ölmüştü.”</p>
<p>Kazım Türe, ilk cinayetinde olduğu gibi kurbanını banyoya sürükledi. Ancak bu kez cesedi daha küçük parçalara ayırdı. Parçaları</p>
<p>yine poşetlere koydu ve yine şehrin ücra köşelerindeki çöp kutularına attı. Son olarak da cinayet silahını aynı şekilde Haliç’e fırlattı.</p>
<p>Kazım Türe, bir kurbanını daha ardında hiçbir iz bırakmadan ortadan kaldırmıştı. Ertesi gün Türe için önemli bir gündü. Nişanlısı Aslı’yla buluştu. Düğün alışverişi yaptı.</p>
<p>Bir ay sonra da evlendiler. Aslı Yağmur, ilk eşinden olan oğlunu da yanına alarak Kazım Türe’nin Beylikdüzü’ndeki evine yerleşti. Düğünden önce alınan eşyaların ilk taksitlerinin ödenmesi gereken haziran ayına kadar her şey yolunda gitti. Ödeme tarihi gelip çatmıştı ancak çiftin parası yoktu.</p>
<p>Aslı’nın aklına kapı komşusu, arkadaşı, eczanede kalfa olarak çalışan Songül C. geldi, daha doğrusu Songül’ün eşi Ahmet C.; ondan borç isteyebilirlerdi:</p>
<p>“23 Haziran günü sabah saatlerinde Aslı, benim cep telefonumdan Ahmet’i aradı ve taksitleri denkleştiremediğimizi söyledi. O da akşama kadar bankaya havale yapabileceğini söyledi. Bunun üzerine ben de işe gittim.”</p>
<p>Ondan sonrasını Aslı Yağmur, ifadesinde şöyle anlatıyor: “Akşam Ahmet Abi aradı. Parayı yatıramadığını, elden getireceğini, akşam Songül ablanın da geleceğini söyledi. Akşamüzeri altı gibi geldi. Salona buyur ettim. Çocuğun üstünü değiştirmek için izin istedim. O ise bana gel biraz konuşalım dedi. Kanepeye oturdum. Borç para karşılığında ahlaksız teklifte bulundu. Ben sinirle bağırmaya başladım. Oğlum ağlamaya başlamıştı ki, kapı çaldı.”</p>
<p>“Ayşe, kapıyı açtı. Yüzü allak bullaktı. Çocuk kucağında odasına girdi. Salonda Ahmet’i gördüm. Hoş geldin dedim. Telaşlıydı. Elimdeki alışveriş paketini mutfağa bırakıp Ayşe’nin yanına gittim. Ne olduğunu sordum. Olanları anlattı.”</p>
<p>Olayın bundan sonrası Kazım Türe’nin ifadesine göre şöyle gelişti: Önce eşine, çocuğu da alarak parka gitmesini söylemişti. Kapıyı arkalarından kapattıktan sonra salona döndü. Tartışmaya başladılar. Ahmet C. kendisine silah çekti. Silahı elinden aldı ve kafasına ateş etti. Bundan sonrasında ise diğer cinayetlerinde olduğu gibi aynı ritüeli izledi.</p>
<p>Ama anlattığı hikâyede birkaç sorun vardı. Öncelikle Ahmet C. ensesinden vurulmuştu. Boğuşma sırasında olması gerektiği gibi vücudunun ön tarafından değil.</p>
<p>Ayrıca polis cinayet sırasında Aslı Yağmur’un evde olmadığına da inanmıyordu. Çünkü çiftin ifadesine göre, kadının evde olan biteni merak etmeden, üstelik yanında küçük bir çocukla parkta dört saatten fazla dolaşmış olması gerekiyordu. Hem de eşini, kendisine ahlaksız teklifte bulunduğunu söylediği bir adamla başbaşa bırakarak.</p>
<p>Polisin inandırıcı bulmadığı ifadelerden biri de kadının eve döndüğünde her yerin çamaşır suyu koktuğunu fark etmesiydi. Söylediğine göre eşine nedenini sormuş ve şu yanıtı almıştı: “Canım sıkıldı, etrafı temizledim.”</p>
<p>Kazım Türe ve Aslı Yağmur, üç ayı hücre cezası olmak üzere ağırlaştırılmış müebbet hapse mahkûm edildi. Türe, cinayet anında kendisini kaybettiğini belirterek akli dengesinin yerinde olmadığını iddia etti.</p>
<p>Cinayetlerinin nedenini şöyle açıkladı: “Çevremde herkes tarafından ‘kötü’ olarak bilinen kişilerden kurtulmanın tek yolu onları yok etmekti. Art niyetliydiler, kötüydüler ve insanları dolandırıyorlardı. Onları Aslı’yla birlikte tuzak kurup öldürdük.”</p>
<p>Kazım Türe’nin cinayetleri üç kişiyle sınırlı mıydı, şimdilik bilmiyoruz.</p>
<p class="margin-ust-m"></p>
<p class="line">İkili Delilik</p>
<p>Aslında bilimsel karşılığı “paylaşılmış psikotik bozukluk” olan İkili Delilik, belirgin sanrılara sahip psikotik bozukluğu olan birinin, yakın ilişkili olduğu çevresindeki kişi ya da kişilerde de benzer sanrıların gelişmesi durumudur. Oldukça ender görülen bir durum.</p>
<p>Paylaşılmış psikotik bozukluk genellikle iki kişiyi kapsar. Psikotik bozukluğa bağlı sanrıyı geliştiren baskın kişidir, yani aktif hasta. Aktif hastanın sanrısını paylaşan, yani etkilenen de pasif hasta ya da yalancı hasta. Etkide kalan kişi aktif hastanın sanrılarını paylaşır, bunları körü körüne kabul eder.</p>
<p>Kazım Türe ve Aslı Yağmur çiftinin dünyada da benzerleri var. Bunların ilki, tarihin görmüş olduğu en kıyıcı katillerden olan, Henry Lucas ve Otiss Toole. Lucas, daha çocuk yaşta annesini öldürdü. Bir süre sonra hapishaneden çıkan Lucas, çeşitli tarihlerde cinayetler işledi. Lucas, Ottis Toole ile tanıştıktan sonra cinayetleri ikili olarak sürdürdü. İkilinin 65’ten fazla cinayet işlediği biliniyor.</p>
<p>Diğer ikili ise, Charles Starkweather ile Caril Fugate. Sevgili olan Starkweather-Fugate çifti 1950’lerin sonunda bir düzine insanı öldürdü. O yıllarda bu ikilinin hikâyeleri her yerde anlatılıyordu. Starkweather 1959’da elektrikli sandalye ile idam edildi, Fugate ise 1976’da af sonucu tahliye oldu.</p>
<p class="margin-ust-xl"></p>
</body>
</html>