<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ittiatveterakki</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_15">İSTANBUL’DA BEYAZ KONFERANSLAR</h2>

  <p class="normal">Müdürlüğünü Enis Avni Bey’in yaptığı Kadın Dergisi Selanik’te 26 Ekim 1908 tarihinden itibaren yayınlanmaya başlamıştır. Sürekli yazı yazanlar arasında Seniha Hikmet, Pakize Seniyye, Ayşe İsmet ve Zekiye Hanım vardır ve 30 sayı çıkmıştır.</p>

  <p class="normal">1911 yılında (24 Ağustos) İstanbul’da yeniden çıkmaya başlamış, on beş günde bir okurlarına kadınların sosyal hayatına ait haberler vermişti. Aynı yıl İstanbul’daki bir konakta düzenlenen “Beyaz Konferanslar”da dergide sürekli yer almıştı.</p>

  <p class="normal">Konferanslar dergide P.B imzası ile yayınlanmıştı. Konakta anne ve babası ile birlikte yaşayan B.P, Beyaz Konferanslar adını nereden aldığını yazılarından öğreniyoruz:</p>

  <p class="normal">“Ah... Şu Şark evleri! Hiç renklerinde vahdet yoktur ki. Şu yedi renkli salona beyaz, tamamen beyaz bir renk verebilmek için ne kadar çalıştım.”</p>

  <p class="normal">Kadınların karşılaştıkları sorunlar, nedenleri ve çözümleri toplantıların konusuydu. Yine anlatımlardan katılımcılarında bembeyaz giysilerle konağa geldikleri görülüyor:</p>

  <p class="normal">“Saat birde kapının önünde arabasından inen ilk beyaz kadın kalbime uçucu bir heyecan verdi. Ve sonuncu sada-yı vürud, son iskemlenin işgali ile tecessüm ettiği zaman 250 kişilik beyaz bir içtimaın teksif ettiği izdiham ile şaşırdım.”</p>

  <p class="normal">Beyaz Konferansları tek konuşmacısı Fatma Nesibe Hanım’dır. B.P kürsüye annesinin davet ettiğini belirtir ve Fatma Nesibe Hanımı zengin bir dille tasvir eder:</p>

  <p class="normal">“Otuz yaşlarında bir kadındı. Beyaz elbisesi üzerinde bir İngiliz gibi örülerek toplanmış gür, koyu kumral saçları ile gölgelenen çehresinde küdsi motozların, küdsi elemleri rengi, durgun uhrevi bir ifade vardı. Saf ve dindar, başının ve kollarının bütün kadınları selamlayarak yüksek kürsüye çıktı. Sonra sanki duvarların arasından gelen okşayıcı bir sesle konuşmasına başladı:</p>

  <p class="normal">‘ Bugün 300 kişiyiz değil mi hanımlar?’ diye başladı, demek hiç aldanmıyorum ve bu cesaretle iddia ediyorum ki içtimaımıza vakıf olsalar, üç yüz bin hatta milyon kadın bizi hiç olmazsa kalben iştirak edecekler. Bunu küçük görmeyiniz hanımlar. Bir kere, üç yüz kadın, milyon dudak demektir ve lisan bilirsiniz ki kadınlardır. O halde vereceğim şu birkaç konferansla ben üç bin refikama telkin-i hakaike muvafık olursam, siz niye olmayasınız. Bu kuvvet sizden niçin beklenilmesin? Her şahsa üç bin kişinin isabeti pek açık, pek aşağı bir hesapla gösterir ki her birimizin üç biniyle dokuz milyon kalbin, hele kadın teşebbüsünü müzahiri, istinadı olacağız değil mi? Ve bu az bir kuvvet mi? İşte Arşimed’e rağmen kâinatı mihverinden koparacak yeni bir manivela kuvveti daha.”</p>

  <p class="normal">Konferanslara ilgi her geçen gün biraz daha artmış, salon yetmez olmuştu. Yedinci toplantı öncesi haksızlık olmaması adına kuraya başvurulmuştu. Katılımcıların ısrarları karşısında yan odaların da açılması düşünülmüş, ancak sesin gitmeyeceğinden vazgeçilmişti.</p>

  <p class="normal">Fatma Nesibe Hanım’ın konuşmalarının ana metni kadın haklarıdır. Osmanlı kadını ile Avrupa kadını arasında fark yoktur. Kadın hareketlerinden coşku ile söz eder. Ve konuşmalarını “hakkımızı isteriz.” diye bitirir.</p>

  <p class="normal">Katılımcıların da coşkusu büyüktür ve B.P bu bütünleşmeyi şu sözlerle anlatır:</p>

  <p class="normal">“Eller bu defa daha sarih, daha fedakâr çırpındı. Kalabalık arasından kurtulmaya çalışan bir ihtiyar hanım ‘Kızım, Allah senden razı olsun. Elin dert görmesin.’ diye haykırıyordu.</p>
</body>
</html>
