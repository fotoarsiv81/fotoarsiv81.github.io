<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ittiatveterakki</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_40">VEDANIN ÇIKMAZ YOLU</h2>

  <p class="normal">Harbin son yıllarıydı. 1917 Mayıs’ında Naciye Sultan’ın ilk çocuğu dünyaya gelecekti. Kuruçeşme’deki Enver Paşa Yalısında Asaf Derviş Paşa ve Süleyman Numan Paşa doğumda hazır bulunmuş, Mah-Peyker Hanım Sultan dünyaya gözlerini açmıştı.<sup class="calibre3"><a href="../Text/ittiatveterakki_split_161.html#footnote-57358-42" id="footnote-57358-42-backlink">[42]</a></sup></p>

  <p class="normal">Kuruçeşme yalısında mutluluk rüzgârları, siyasi hayatta da fırtınalar esiyordu.</p>

  <p class="normal">Son dakikaya kadar Almanya cephesinin dayanacağına inanan Enver Paşa’nın düşünceleri gerçekleşmemiş, savaşı kaybeden Osmanlı Devleti büyük kayıplar vermişti. Üstelik kaybın tüm sorumlusu üç paşadan biri olmuştu. Yapılan mütarekenin ardından galip devletlerin her an İstanbul’a girmesi bekleniyordu. Enver Paşa’nın önünde artık çıkmaz bir yol vardı. İstifa etmişlerdi. Ancak yoğun bir propaganda da başlatılmıştı.</p>

  <p class="normal">Enver Paşa bu sıralarda Konya’da sürgünde bulunan Sapancalı Hakkı ile İzmit’te bulunan eski yaveri Mümtaz Bey’e birer telgraf çekerek İstanbul’a gelmelerini isteyecekti. Çünkü ülkeyi terk etmek istemiyor, münasip bir yerde saklanmak istiyordu. Sapancalı Hakkı kısa bir zaman içinde çareyi bulmuştu. Annesi adına Üsküdar Körbakkal’da bir ev bulacağını, ilk zamanlar orada bekledikten sonra Sapanca Akçay köyünde istediği kadar kalabileceğini söylemiş ve ilave etmişti:</p>

  <p class="normal">“Yalnız sizi değil, bize çok büyük haksızlık yapan Talat Paşa’yı ve diğer saklanmak isteyen arkadaşları da Akçay’da muhafaza edebilirim. Hiç kimse şüphe etmez. Benden emin olsunlar. Buyursunlar, gelsinler.”</p>

  <p class="normal">Sapancalı Hakkı Bey ardından Üsküdar’da evi kiralayacak ve Enver Paşa için hazır bekletecekti. Saklandığı yerin deşifre olması halinde ikinci planı da Hüsrev Sami Bey yapmıştı:</p>

  <p class="normal">“Sakarya civarında bir değirmene bekçi sıfatıyla ya da bir ormanda korucu olarak görevlendiririz. Görüntünüz kılık değiştirmeye oldukça müsait. Hiç kimse Enver Paşa olduğunuzu anlamaz. Veya önce memleket dışına çıkarsınız. Sonra izinizi belli etmeden Anadolu’nun tenha ve ıssız bir sahiline çıkarsınız. Gizlice tertibat alır, sizi oradan alırız.”Ancak Enver Paşa kararını İstanbul’dan ayrılmak ve Azerbaycan topraklarına geçme yönünde verecekti. İsteğini belirttiği kişilerden biri Halil Paşa’ydı. 23.101918 tarihli telgrafı ile bu düşüncesini açıklayan Enver Paşa Azerbaycan’ın teşekkülünü temin etmeyi vazife edindiğini ve bu nedenle bölgeye 700.000 lira gönderdiğini de telgrafına ekleyecekti.</p>

  <p class="normal">Talat ve Cemal Paşa ile ülkeyi terk etmeye karar verdiğinde son gecede dostlarına bir yemek vermişti. Belki de bu bir veda niteliğindeydi. Yemeğin neşe ile devam ettiği bu gecede Enver Paşa tedirginliğini belli etmiyordu. Saat 21.30 hizmetlilerden Hayrullah’ın bir Alman Yüzbaşının ziyarete geldiğini bildirdiğinde beklediği haberin geldiğini anlamıştı. Mustafa Ragıp Esatlı<sup class="calibre3"><a href="../Text/ittiatveterakki_split_162.html#footnote-57358-43" id="footnote-57358-43-backlink">[43]</a></sup>, o geceye şu paragrafı açacaktı:</p>

  <p class="normal">“Bu gelen Yüzbaşı, Yavuz zırhlısında bulunan Alman zabitlerden biri idi. Yüzbaşı Enver ve Bronzart Paşalara Almanca olarak bütün tertibatın alındığını söyledi. Bu izahata göre yarım saat sonra motor Kadıköy’ünde Moda açıklarında kendilerine verilecek parolaya göre Doktor Nazım Bey’i aldıktan sonra Salıpazarı önüne gelecek, burada da aynı parolayı verecek diğer zevatı aldıktan sonra Arnavutköy rıhtımına yanaşacaktı. Enver Paşa Alman yüzbaşıya teşekkür etti ve yüzbaşı da vakit kaybetmeksizin hemen yalıdan ayrılıp çıktı. İnzibat ve polisler hiç şüphelenmemişti. Çünkü Enver Paşa, Alman yüzbaşının Bronzart Paşa’yı ziyarete geldiği hissini vermek için hiçbir telaş eseri göstermemiş ve ziyafete devam etmeyi münasip görmüştü.”</p>

  <p class="normal">Enver Paşa, bir aralık yemekteki misafirlerinden izin istiyor ve üst kata çıkıyordu. Eşi Naciye Sultan, ayrılış öncesi yapacaklarını anlattığından her şeye hazırlıklıydı. Bu anlamda tekrar bir araya geleceklerine inanan Naciye Sultan büyük sevgi ile eşini kucaklamıştı. Paşa yeniden aşağı inecek ve misafirlerini yolcu ettikten sonra otomobiline binerek evden ayrılacaktı. Araba hareket ettiğinde yalının üst katından Naciye Sultanın silueti açıkça belli oluyordu. Büyük bir ihtimalle eşinin “yeni bir başlangıç” olarak nitelediği bu gidişin “dönüşü olmayan” bir son olabileceği endişesi içinde gözyaşı döküyordu.</p>

  <p class="normal">Gidişi sırasında çok farklı duyguları bir arada yaşamıştı:</p>

  <p class="normal">“Bana kendisi ile beraber gelmemi teklif etti. Kızımız Mah-Peyker bir yaşındaydı. Kocam, çocuğu çok sevdiğim annesine bırakmamı ve beraberce memleketi terk etmemi istiyordu. Fakat ben, kızımıza çok bağlıydım. Bir taraftan kocamdan ayrılmak, bir taraftan çocuğumu yalnız bırakıp gitmek gibi iki ihtimal karşısında kalmıştım. Ne yapacağımı bilmiyordum. Fakat çocuğumu bırakamadım ve kaldım. Enver Paşa yalının önünden bir motora binerek gemiye doğru yola çıktı. Çok üzgündüm. İkinci çocuğumu beklediğimi henüz bilmiyordum. Hamile imişim.</p>
</body>
</html>
