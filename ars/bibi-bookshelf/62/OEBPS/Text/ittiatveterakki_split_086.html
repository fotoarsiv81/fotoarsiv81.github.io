<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ittiatveterakki</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_90">İLK İDAM EDİLEN BOĞAZLIYAN KAYMAKAMI MEHMET KEMAL BEY</h2>

  <p class="normal">“Merhum sevgili oğlum Adnan’ın medfun bulunduğu Kadıköy Kuşdili Çayırındaki kabristana gömülmemi diliyorum. Teyzem ve kardeşim Kadıköy’ünde sakindirler. Teyzemin adresi Mühürdar Caddesinde 67 numaralı hanededir. Adı İsmet Hanımdır. Defin masrafı teyzeme tevdi buyurulmalıdır. Kabir taşım hamiyetli Türk ve Müslüman kardeşlerim tarafından dikilmeli ve üstüne şöyle yazılmalıdır: Millet ve memleket uğrunda şehit olan Boğazlıyan Kaymakamı Kemal’in ruhuna Fatiha! ...” Perişan zevcem Hatice’ye, yavrularım Müzehher ve Müşerref’e muavenet edilmesini, yavrularımın tahsil ve terbiyesine ihtimam gösterilmesini vatandaşlarımdan beklerim. Babam Karamürsel aşar memuru Arif Bey de acizdir. Kardeşim Münir de kimsesizdir. Bunlara da muavenet olursa memnun olurum. Türk milleti ebediyen yaşayacak, Müslümanlık asla zeval bulmayacaktır. Allah, millet ve memlekete zeval vermesin. Fertler ölür, millet yaşar. İnşallah Türk milleti ebediyen yaşayacaktır. ”</p>

  <p class="normal">30 Mart 1919 tarihini taşıyan vasiyet niteliğindeki mektup Boğazlıyan Kaymakamı Mehmet Kemal Bey’e aittir. İdam kararını öğrendiğinde yapabileceği tek şey geride bıraktıklarına birkaç satırla da olsa sesini duyurabilmek ve istediklerini iletebilmektir. Bir idam mahkûmu ne isteyebilir ki? Gömülmek istediği yeri, çocuklarına sahip çıkılmasını... O da bunu istemiştir. Oğlunun yanına gömülmek...</p>

  <p class="normal">“Ermeni Tehciri” meselesi ile onlarca bigünah insan hapse atılıyor, devlet adına kaymakamlar asılıyordu. Onlar istiyor diye İstanbul yüz karası “kapalı celse”lerin sessiz şahidi olmaya devam ediyordu.</p>

  <p class="normal">Mezalimin altında Avrupa’nın dayatması yatıyordu. İşgalciler Ermeni meselesinde şirin görünmek için İstanbul hükümeti üzerinde baskı kurmuşlar ve ölüm kararlarının verilmesi için de işbirlikçilerin mahkemelerini kullanmışlardı.</p>

  <p class="normal">Damat Ferit Paşa hükümetinin İngilizlerin baskısı ile 10 Mart 1919 tarihinden itibaren İstanbul’da 223 kişi Bekirağa bölüğüne hapsedilmişti. Liste daha sonra 100 ve 61 kişilik tutuklamalarla artacaktır. İngiliz Yüksek Komiser Vekili Amiral Webb’in, Paris Barış Konferansı’na katılan İngiliz Dışişleri Bakanı Mr.Balfour’a sunduğu 3 Nisan 1919 tarihli önerisi hayli ilginçtir:</p>

  <p class="normal">“Ermenilere zulmetmekten suçlu olan herkesi cezalandırabilmek için Türkleri toptan idam etmek gerekir. O bakımdan cezalandırmanın, hem son Türk imparatorluğunu parçalayarak milleti cezalandırma, hem de benim listemdeki gibi yüksek görevlileri ibret için yargılayarak kişileri cezalandırma biçiminde olmasını istiyorum. Tutuklular şimdilik oldukça güvenli bir yerde bulunduklarından bunların bize teslim edilmelerini istemedim. Buna karşılık daha fazla kişi yakalamaya devam ediyorum.”</p>

  <p class="normal">Görüldüğü üzere amaç suçlu cezalandırma görüntüsü altında devleti parçalamaktır. Çünkü Bekirağa bölüğünde yatan tutukluların tümü devlet kademesinde kaymakam, müsteşar, Devlet şurası reisi, mutasarrıf gibi görevler üstlenmiş kişilerdir. Boğazlıyan Kaymakamı Mehmet Kemal Bey de bunlardan biridir.</p>

  <p class="normal">8 Nisan 1919 günü verilen idam kararı aynı gece padişaha yollanmış, şeyhülislam Mustafa Sabri Efendinin de fetvasını alan padişah kararı vakit geçirmeden onaylamıştı. Sabit görülen suç üsten gelen bir emri uygulamasıydı. Yozgat mutasarrıf vekili bulunduğu dönemde İstanbul’dan bir emir almıştı (1915). Sancaktaki bütün Ermenilerin 24 saat içinde Suriye’ye nakil edilmeleri isteniyordu ve Mehmet Kemal Bey emri yerine getirmişti.</p>

  <p class="normal">10 Nisan 1919 günü saatler 17.00’i gösterirken Mehmet Kemal Bey Beyazıt Meydanına getirilmişti ve sehpaya çıkmadan son kez halka seslenecekti:</p>

  <p class="normal">“Sevgili vatandaşlarım; Ben bir Türk memuruyum. Aldığım emri yerine getirdim. Vazifemi yaptığıma inanıyorum. Sizlere yemin ederim ki, ben masumum. Sonsözüm budur, yarın da bu olacaktır. Ecnebi devletlere yaranmak için beni asıyorlar. Eğer adalet buna diyorlarsa kahrolsun böyle adalet.”</p>

  <p class="normal">İngiliz Yüksek Komiseri ise idamı Londra’ya şöyle bildirecekti:</p>

  <p class="normal">“Eski Boğazlıyan Kaymakamı Kemal... Özel Harp Divanının kararıyla 10 Nisan günü idam edildi. Kırım suçuna katılmaktan dolayı bir kimse, ilk kez layık olduğu cezaya çarptırılmıştır. Bundan sonra hükümet, geniş ölçüde ve özellikle yüksek düzeydeki suçlular aleyhine aynı sertlikle hareket etme cesaretini gösterip göstermeyeceğini bekleyip görmek gerekiyor.”</p>
</body>
</html>
