<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ittiatveterakki</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_43">PAŞA’NIN TÜRKİSTAN RÜYASI</h2>

  <p class="normal">“Kocamın bütün gayesi Rusya’ya gitmek, oradan Türkistan’a geçerek Orta Asya Türklerini ve Hint Müslümanlarını istiklale kavuşturmaktı. Üstelik Talat Paşa’nın ölümü de beni çok üzmüştü. Çok yalvardım. Gitmesini istemiyordum. Fakat beni ve çocuklarımı Berlin’de bırakarak gitti.”</p>

  <p class="normal">2.8.1920 günü Berlin’in Laypzig istasyonundan kalkan 8.30 trenindeydi. Vagonlardan birinde sandık üzerinde yolculuk yapan Enver Paşa 37 gün süren yolculuktan sonra Moskova’ya varacaktı. (14 Ağustos 1920)</p>

  <p class="normal">Paşa’nın müstakil bir dairede kalması dönemin ünlü Sovyet liderlerinden Karahan tarafından sağlanmıştı. 15 gün sonra Bakü’de düzenlenen ”Şark Milletleri Kurultayı”na katılıyor, hazırladığı nutkunu Mehmet Emin Bey okuyordu. Ancak kurultayda Zinoev tarafından soğuk karşılanmıştı. Bu durumda artık yolunu çizmeliydi. Ona göre dil, din ve tarih geçmişleri ile birbirine sıkıca bağlı topluluklar kaynaşmak için önder bekliyordu. Buhara’ya geldiğinde tarihler 8 Kasım 1921’i gösteriyordu.</p>

  <p class="normal">Eski Buhara Emiri tarafından Basmacılar’ın lideri seçilen Enver Paşa Hiyve,Semerkant ve Fergana’ya temsilcilerini gönderiyordu. Büyük İslam Devleti kurmak için ortaya “Asya Müslümanları Birliği”nin oluşturulması çağrısında bulunabilirdi. Bu arada Moskova’ya da Türkistan’ın bağımsızlığı için ültimatom veriyor ve “Türkistan halklarının hür ve bağımsız yaşama arzularını size iletmekle görevlendirildim. Bu bağımsızlık Sovyetler Rusya’sı tarafından kabul edilecektir” diyor ve imzasını da “Hivye, Buhara ve Türkistan Orduları Başkumandanı” diye atıyordu. 15 gün süre vermiş, adı geçen yerlerde Rusya Cumhuriyetine ait idari teşkilatların da feshini talep etmişti. Onun mücadele verdiği bu günlerinde en sevindirici haber Türkiye’den gelecekti.</p>

  <p class="normal">Paşa’nın gidişinde Naciye Sultan üçüncü çocuğuna hamileydi ve oğlu Ali dünyaya gelmiştir (29.9.1921). Oğlunu, doğumundan itibaren büyük bir lider olacağı gözü ile bakar. Eşine yazdığı 21 Mayıs 1922 tarihli mektubunda da bu hayalini dile getirir:</p>

  <p class="normal">“....Mini mini aslancığımız sana gelmen için izin verecek mi? Yok. Bak ondan izin almadan, hiçbir kararımız olamaz. O,biliyorsun ay. O, biz ihtiyarladığımız zaman, başladığımız işi götürecek. O, İngilizlerin, Fransızların laşeleri (leş) üzerinden İslam bayrağını ileri götürecek. Her yerde onun sözü yürüyecek. O hürmet bulacak, ün alacak. O değil yalnız bizim, ailemizin, belki ben hiçbir iş yapmaya muvaffak olamadığım halde, beni yine kurtarıcı gibi seven 400 milyon Müslüman’ın da göz bebeği olacak. İşte onun önünde ve onu karnında taşımış senin önünde, bütün düşmanlar alemi yerlere sürünerek, ettiklerine pişman olup af dileyecekler. Hani bir gün sizi evimizden atan Fransızlar, babamı babam olduğu için zindanda çürüten İngilizler, zehirli dişleri dökülmüş yılanlar gibi gövdelerini yerlerde sürtecekler.</p>

  <p class="normal">Enver Paşa mektubunun son bölümünde Naciye Sultana yanına gelmesi için adeta yalvarır:</p>

  <p class="normal">“İşte Naciye, o büyük adam izin verirse gel. Bana can ver, kuvvet ver, hepsinden mühim olarak ümit ver.”</p>

  <p class="normal">Ancak ne Naciye Sultan Paşa’nın yanına gidebilecek, ne de Enver Paşa ideallerini gerçekleştirecektir.</p>
</body>
</html>
