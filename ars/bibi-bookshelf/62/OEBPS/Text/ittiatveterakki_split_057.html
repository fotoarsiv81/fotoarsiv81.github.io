<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ittiatveterakki</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_61">BEKİRAĞA BÖLÜĞÜNDEN MALTA’YA</h2>

  <p class="normal">İstanbul işgal edilmiş, mütarekenin ardından tevkifler başlamıştı. Tutuklananların suç işlemiş olması gerekmiyordu. Önce Bekirağa bölüğüne, sonra da Malta’ya sürülenler arasında Bleda da yer alacaktı. 6 Aralık 1919 günü İngiliz Yüksek Komiserliği, suç sınıflarına göre ayrıntılı bir liste yayınlamıştı. Bleda, “B” sınıfında zülüm yapılmasına göz yuman eski iktidar üyeleri arasında gösterilmişti.</p>

  <p class="normal">28 Mayıs 1919 Çarşamba günü aralarında Bleda’nın da olduğu 64 kişi kamyonlarla Prenses Anna gemisine bindirilmiş ve Mondros Adası’na doğru yola çıkarılmıştı. 2756 numara verilen Bleda’da gemideydi. İki ay burada kaldıktan sonra Malta’ya nakil edilmişlerdi.</p>

  <p class="normal">Mithat Şükrü Bleda’nın Malta’daki anılarına bakıldığında diğerlerinde olduğu gibi fiziki bir işkence görülmez. Koşullara uyarak geçirilen günlerde memleket ve aile özlemi vardır. Suçsuz yere sürgünü yaşamanın acısı satırlara yansır. Onun Malta’daki yaşamını oda arkadaşı Hüseyin Cahit Yalçın anlatır:</p>

  <p class="normal">“İki odalı bir kışla dairesinde dört kişilik küçük bir üsera ailesi idik. Ev işlerinin bütün zahmeti ona yükleniyordu. Mithat Şükrü dağınık, tozlu intizamsız bir odaya tahammül edemezdi. Benden ve Rahmi’den artık bezginlik getirmişti. Yerdeki ufak bir kâğıt parçası bile onu rahatsız ederdi. Hemen süpürgeye sarılır ve günde dört beş defa odayı temizler, sandalyeleri intizama sokmaya çalışırdı.”</p>

  <p class="normal">En heyecan duyduğu dönem Malta’dan 16 kişinin kaçırılmasını organize eden grupta yer aldığı günlerdir. Kaleden ayrılıp limana geldikleri ana kadar plan kusursuz işlemiştir. Ancak bir sahil muhafızının sahile gelmesi hepsini tedirgin eder. Bleda o dakikaları anılarında şöyle anlatır:</p>

  <p class="normal">“Tam bizimkilerin sandala bindikleri yerden yirmi metre uzakta bir iskemleye oturdu ve denizi seyretmeye başladı. Bu durum karşısında arkadaşlar beklemek zorunda kaldı. Adam sigara üstüne sigara yakıyor, oturduğu yerden kımıldamıyordu. Acaba firar hakkında ihbar mı almıştı? İki saate yakın orada oturdu, nihayet kalkıp gitti. Sahilde bekleyen arkadaşlar kadar gemiye binenler de heyecanlanmış olacaklardı. Netice olarak hepsi gemiye bindi ve demir alıp kalktığında derin bir oh çektik.”</p>

  <p class="normal">Firarın ardından kampta disiplin oldukça sertleşiyordu. Şehre inmek yasaklanmış, davranışlar değişmişti. Zamanla her şey normale dönecek, iki yıl on ay sonra Bleda’nın da esaret hayatı bitecekti.</p>
</body>
</html>
