<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ittiatveterakki</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_88">BEKİRAĞA BÖLÜĞÜNDEN FİRAR</h2>

  <p class="normal">Reşid Bey’in defterindeki son tarih 25 Kanun-i sani 1335 ( Ocak 1919) Cumartesi gününe aittir. “Bu deftere tevkifimden itibaren bu güne kadar geçen hadiseleri kaydetmiştim. Bugün firar etmekle hayatımın bir safhası hitam buldu. Meçhul bir hayata bugünden itibaren dahil oluyorum.” sözleri ile noktalamıştı.</p>

  <p class="normal">Böbreklerinden rahatsız olan ve çektiği sancılar için Tahtakale civarındaki hamamda bir anlamda kendini tedavi etmeye çalışan Reşid Bey, firarını da böyle bir güne denk getiriyordu. İngiliz istihbaratına göre firar Costaki Boyacı isimli bir ajanın yardımı ile gerçekleşmiştir. Reşid Bey ise anılarında Trablusgarp’taki sürgün yıllarından tanıdığı Behçet Bey’in oğlu Vedat Bey(Ardahanlı), Neyyir ve Kemal Bey’in yardımı ile kaçtığını yazar:</p>

  <p class="normal">“Bugün benim için pek mühim bir gün. Saat sekiz buçukta hamam için izin istedim. Yüzbaşı Cemal Efendiyi beklemek lazım imiş... Nihayet dokuz buçukta yola çıktık. Maksadım yüzbaşıyı ikna edebilirsem eve kadar gitmek ve avdet etmek idi. Harbiye meydanının Vefa’ya giden yol nazır kapısından çıktık. Otomobili araştırdım. Arkadaşım beni gördü. Harekete geldi. Tam yanımdan geçerken açık kapısından girdim. Fakat yavaş gittiği ve otomobilci çabuk davranmadığı için Cemal otoya yapıştı ve kenarında durdu. Zorla girmeye kalkıştı. Ellerini kurtarıp itmeye mecbur olduk. Yere arkası üstü düştü. Biz de süratle gitmeye başladık. Bab-ı ali yokuşundan inerken otomobil dönmeye başladı. Bir defa şiddetle dönüp kaldırıma çarptı ve biraz sakatlandı. Bununla devam tehlikeli olduğundan tramvay yolundan ve Anadolu Hanı önünden Sirkeci’ye doğru yollanarak iskeleye yakın durduk ve sandala atladık.”</p>

  <p class="normal">Reşid Bey özgürlüğe adımını atmıştı. İlk saklandığı yer Boğaziçi’nde eski bir ittihatçının eviydi. Firarı duyan İngiliz Yüksek Komiseri oldukça sinirlenmiş ve baş tercümanı Mr.Ryan’ı Sadrazam Tevfik Paşa’ya yollamıştı. Ardından şifreli bir telgrafla olayı Londra’ya bildirecekti:</p>

  <p class="normal">“Ermeni kıyımına en çok karışmış ve Türk hükümetince yakalanmış olan eski Diyarbakır Valisi Reşit Bey 25 Ocak günü cezaevinden kaçtı. Bunu duyar duymaz hemen Mr.Ryan’ı sadrazama gönderdim ve şunları söylettim: ‘Olayı pek mühim görmekteyim. Bu, yalnız Türk hükümetine karşı değil, aynı zamanda İtilaf devletlerine karşı bir meydan okumadır. Ermeni kıyımı, İngiltere’de duyulduğu zaman İngiliz devlet adamları, ilgili kişilerin sorumlu tutulacağını uygar dünyaya vaat etmişlerdi. İngiliz hükümeti, sözünü yerine getirmeye kararlıdır. Reşid Bey’in kaçışını, küçük memurların gevşekliğine bağlamak yararsızdır. Bu bir Türk oyunudur, hükümet üyelerinin kendileri de sorumluluktan kurtulamazlar.”</p>

  <p class="normal">Aynı görüşte olanlar da vardı. İtilafçı İstanbul basını... Hükümete yazıları ile saldırıyorlar, sorumluların cezalandırılmasını istiyorlardı.</p>

  <p class="normal">Bu arada Reşid Bey, bulunduğu yerden Soğukçeşme’de bulunan Adli Tıp Müdürlüğü’nün karşısındaki eski bir konağın selamlık dairesine geçmişti.</p>

  <p class="normal">( Sakallı Yüzbaşı Sadettin Bey’in evi) Her sabah eve birisi geliyor, yiyecek ve gazeteleri bıraktıktan sobasını yakarak gidiyordu. Onu en çok yıkan gazetelerde ailesi için yazılan yazılardı ve duygularını yine günlüğüne yazıyordu:</p>

  <p class="normal">“Tasvir beni zehirledi. Refikamın tecennün ettiğini(delirdiğini) yazıyor. Bu beni ezdi, keyfimi kaçırdı. Sevgili efrad-ı ailemin sıhhat haberlerini alamamak cidden pek elimdir. Benim rahat ve şimdiki halde tehlikeden hariç olduğumu haber alsaydılar tabi üzülmezler ve rahatsız olmazlardı. Refikamın tatmin ve takviyesine çalışacak kimse yok. Babası ve anası manasız ihtarları ile kederlerini arttırıyordur. Bunun için firarımdan pek memnun değilim.”</p>

  <p class="normal">Ev sahibinin takip edildiğini öğrendiğinde sıkıntısı daha da çok artacaktı. İnzibatların evi aramak için gelmeleri duyumlarının doğru olduğunu gösteriyordu. (2 Şubat 1919) Dört gün sonra yeniden geldiklerinde tutuklanan ev sahibi olmuştu:</p>

  <p class="normal">“Gelenler çoktu. Her köşe bucağı aradılar. Hatta çekmeceleri ve kirli çamaşırları... Bulunduğum yere devirdiler. Tavan arası yolunu aradılar. Mühim bir dakika geçirdim. Kapak dün istediğimiz gibi kapatmaya salih ve tahkim edilmemiş olsaydı, bulacaklardı. Arkadan sıkı bağlı olması kurtardı. “</p>

  <p class="normal">Tutuklanan sadece ev sahibi değildi. Reşid Bey’in firarından sonra İstanbul polisinin başlattığı geniş çaptaki aramalar sürekli devam etmiş, Hüseyin Cahit Yalçın, Mithat Şükrü Bleda, İzmir Valisi Rahmi Bey gibi önemli isimler tutuklananlar arasında yer almıştı. Bunun yanı sıra Reşid Bey’in Akaretler’deki evi de gözaltındaydı. Saklandığı yerden yurt dışına çıkma teşebbüsü gerçekleşemeyecek, yakalanacağını hissettiğinde yanından ayırmadığı tabancası ile intihar edecekti: <sup class="calibre3"><a href="../Text/ittiatveterakki_split_184.html#footnote-57358-65" id="footnote-57358-65-backlink">[65]</a></sup></p>

  <p class="normal">“Siyah bir gözlük takmış, paltosunun yakasını kaldırmış, başını da atkı ile sarmış bir halde evden çıkıyor. Beşiktaş’a iniyor. Orada Nail Halit Eczanesinin önüne geldiği sırada, kendisini birkaç kez muayene etmiş olan tabip Hüseyin Hüsnü ile karşılaşıyor. Göz göze geliyorlar. Reşid Bey, kendisine dikkatle baktığını görünce, tabancasına davranıyor, bunu gören Hüseyin Hüsnü de kaçıyor. Hemen polis Umum Müdürlüğüne telefon ederek Reşid Beyi gördüğünü haber veriyor. Umum müdürlük Beşiktaş ve Pangaltı polislerini Merkez Kirko’nun emrine seferber ediyor. Bunlar, geri dönmüş olan Reşid Bey’i Ihlamur Köşkü’nün yanından geçip Fulya tarlasına saparken kuşatıyorlar. Reşid Bey, o anda tabancasını ağzına sıkıyor ve yere yığılıyor.”</p>

  <p class="normal">Amiral Caltrophe, Reşid Bey’in ölümünün ardından Londra’ya bir telgraf daha çekecekti:</p>

  <p class="normal">“Tutuklanmaların etkisi, her bakımdan fevkalade oldu. Hiç değilse, İstanbul’da İttihat ve Terakki Komitesinin yıldırıldığını sanıyorum. Reşid Bey, 6 Şubat’ta tekrar yakalandı ve onun üzerine intihar etti.”</p>

  <p class="normal">Reşid Bey, ilk kurbandı ve geriye yazdığı günlükleri ile yazıp cebinde taşıdığı bir vasiyetname bırakabilmişti.</p>
</body>
</html>
