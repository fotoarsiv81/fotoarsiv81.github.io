<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="block_10" id="toc_id_182">BATI KENTLERİNİN ÖZGÜNLÜĞÜ</h2>
	<p class="block_4">Batı oldukça erkenden dünyanın bir cins lüksü haline gelmiştir. Kentler burada, başka yerlerde hiç de bulunmayan bir ısı derecesine yükselmişlerdir. Bu kentler dar kıtanın yüceliğini meydana getirmişlerdir, fakat bu sorun çok iyi bilinmesine rağmen, basit değildir. Bir üstünlüğü belirlemek, ya alt olma durumunu, ya da ona göre üstünlük olduğu ortalamayı ortaya koymak demektir; bu ise biraz erken, biraz geç, dünyanın geri kalanıyla can sıkıcı ve umut kırıcı bir karşılaştırmaya girişmek demektir.</p>
	<p class="block_4">İster kıyafet, para, kent veya kapitalizmden söz edilsin. Max Weber'in ardından karşılaştırmalardan kaçınmak olanaksızdır, çünkü Avrupa kendini “diğer kıtalara göre” açıklamaya son vermemiştir.</p>
	<p class="block_4">Avrupa'nın farklılıkları ve özgünlükleri nelerdir? Kentleri eşi olmayan bir özgürlüğün damgasını yemişlerdir; tıpkı özerk evrenler gibi ve kendi çizgilerine göre gelişmişlerdir; oluşmakta yavaş olan ve ancak sonradan onların ilgili işbirlikleriyle büyüyebilecek ve zaten bu kentlerin kaderlerinin büyütülmüş ve zayıf kopyalarından ibaret olan merkezi devletleri hataya sürüklemişlerdir; onlar için daha terim icad edilmeden, gerçek sömürge dünyaları olan ve böyleymişçesine muamele gören kırlarına çok tepeden egemen olmuşlardır (devletler de sonradan bu işi aynı mükemmellikte yapacaklardır); kentsel menzil bağlantılarının takım yıldızları ve sinirli zincirleri aracılığıyla, engelleri kırmaya çoğunlukla ayrıcalıklar, bir sığınak yaratmaya veya yeniden yaratmaya her zaman ehil olan, kendilerine ait bir ekonomi politikasını sürdürmüşlerdir. Eğer bugünkü devletleri hayalimizde ortadan silersek ve büyük kentlerin ticaret odalarının keyiflerince oynamakta serbest olduklarını düşünürsek, bu kentleri daha iyi görebiliriz.</p>
	<p class="block_4">Bu çok sıradan karşılaştırmanın yardımı olmaksızın bile, bu eski gerçekler hemen göze çarpmaktadır. Öte yandan bunlar, iki veya üç şekilde formüle edilebilecek, kilit bir soruna ulaşmaktadırlar: dünyanın diğer kentleri neden bu nisbeten özgür kaderi tanımamışlardır? Onların rondo yapmalarını engelleyen veya engelleyenler neler olmuştur? Veyahut da, aynı sorunun başka bir veçhesi olarak, Batı kentlerinin kaderi değişmenin damgasını yerken -fizik varlıkları itibariyle bile değişmektedirler- neden diğer kentler, karşılaştırmalı olarak, sanki uzun hareketsizliklerin içine gömülmüş olarak tarihsiz kalmışlardır? Levi-Strauss'un parodisiyle, neden Batı kentleri buhar makinalan gibiyken, diğerleri duvar saatleri gibidir? Kısacası, karşılaştırmalı tarih bizi bu farklılıkların nedenini araştırmaya ve Batı'da çok hareketli olurken, yeryüzünün diğer kentlerinin hayatının, zaman içinde fazla bir zorlukla karşılaşmaksızın doğru bir çizginin üzerinde ilerlediği kentsel evrimin, dinamik olması gereken bir “model”ini çıkartmayı denemeye zorlamaktadır.</p>
	<h2 class="block_10" id="toc_id_183">Özgür Dünyalara Dair</h2>
	<p class="block_4">Avrupa'nın kentsel özgürlükleri, oldukça iyi aydınlatılmış klasik bir konudur; oradan başlayalım.</p>
	<p class="block_4">Basitleştirerek şunları söyleyebiliriz:</p>
	<p class="block_4">1° Batı, Roma İmparatorluğunun sona ermesiyle, kentsel donanımım kaybetmiştir, zaten bu donanım barbarların gelmelerinden önce de kentlerin sürekli bir gerilemesine tanık olmuştur. Merovenj döneminin çok nisbi canlılığının biraz öncesinde, biraz sonrasında, adeta tam bir durma, bir cins sil baştan meydana gelmiştir;</p>
	<p class="block_4"> </p>
	<p class="block_4">2° XI. yüzyıldan itibaren kentsel canlanma hızlanmış, kırsal özsuyunun yükselmesi; tarlaların, bağların, meyva bahçelerinin çoklu ilerlemesiyle çakışmıştır. Kentler kırlarla uyum halinde büyümüşler ve net sınırları olan kentsel haklar köy gruplarının cemaatsal ayrıcalıklarından çıkmışlardır. Kent, birçok kereler itibariyle kırsal malzemenin yeniden ele alınması, yeniden biçimlendirilmesinden ibarettir. Frankfurt'un topografyasında (XVI. yüzyıla kadar ne kadar da kırsal kalmıştır), birçok sokak adı kentin ortasında büyüdüğü koruların, ağaç demetlerinin, bataklıkların anısını korumaktadır.</p>
	<p class="block_4">Bu kırsal gruplanma doğmakta olan kente, mantıki olarak kırların siyasal ve toplumsal yetki sahiplerini, senyörleri, laik veya kilise mensubu prensleri taşımıştır.</p>
	<p class="block_4">3° Bütün bunların hiçbiri sağlığın genel bir geri dönüşü, genişleyen bir parasal ekonomiye dönüş olmaksızın mümkün olamazdı. Para belki de uzaktan gelmiş (Maurice Lombard'a göre İslam aleminden) bir seyyahtır, ama faal ve belirleyicidir. Aquinolu Aziz Tommaso'dan iki yüzyıl önce Alain de Lüle “şimdi Cesar değil, para her şeydir” demekteydi. Para demek kentler demektir.</p>
	<p class="block_4">O sıralar binlerce ve binlerce kent doğmaktadır, ama bunların çok azını parlak bir gelecek beklemektedir. Demek ki yalnızca bazı bölgeler derinlemesine şehirleşmekte ve, bu sayede diğerlerinden farklılaşarak, aşikâr bir sürükleyici rol oynamaktadırlar; Loire ile Ren nehirleri arasında, Yukarı ve Orta İtalya'da, Akdeniz kıyılarının belirleyici noktalarında. Tüccarlar, loncalar, endüstriler, uzak mesafeli ticaret, bankalar buralarda çabucak belirmişlerdir ve burjuvazi, belli bir burjuvazi ve hatta belli bir kapitalizm de ortaya çıkmıştır. Bu kendilerine özgü kentlerin kaderi, yalnızca kırların gelişmesine değil, aynı zamanda uluslararası ticarete de bağlıdır. Zaten bu kentler kırsal toplumlardan ve eski siyasal bağlardan kopacaklardır. Kopuş şiddetle veya dostane olmuştur, ama her zaman bir güç, bol para, iktidar işaretidir.</p>
	<p class="block_4">Bu ayrıcalıklı kentlerin etrafında, kısa bir süre sonra hiçbir devlet kalmayacaktır. XIII. yüzyılın bu siyasal çöküntülerinden sonra, İtalya ve Almanya'nın durumudur. Tavşan bir kerelik olsun, kaplumbağayı geçmiştir. Diğer yerlede, Fransa'da, İngiltere'de, Kastilya'da, hatta Aragon'da merkezi devlet çok erkenden yeniden doğmuştur: işte onu, zaten çok fazla canlı olmayan ekonomik mekânlarda hapsolmuş kentleri frenlerken görüyoruz. Bunlar başka yerlerdekilerden daha yavaş koşmaktadırlar.</p>
	<p class="block_4">Fakat aslolan, önceden görülemeyen, bazı kentlerin siyasal mekânı tamamen berhava etmeleri, kendilerini özerk evrenler, “devlet-kentler” haline getirmeleri, herbirinin hukuki burçlar olduğu, elde edilen veya zorla alınan ayrıcalıklarla daraltıldıklarıdır. Bu “hukuğa bağlı nedenler” üzerinde tarihçiler eskiden, belki de fazla ısrar etmişlerdir, çünkü bunlar coğrafya, sosyoloji veya ekonomiye ilişkin nedenlerin bazen üstünde veya yanında yer almışlarsa da, bu sonuncu nedenler geniş ölçekte işe karışmışlardır. Maddi özü olmayan bir ayrıcalık nedir ki?</p>
	<p class="block_4">Fiili durumda Batı'daki mucize, tam da her şeyin önce V. yüzyıl felâketiyle tamamen veya hemen hemen tahrip olup, sonra da XI. yüzyılda her şeyin yerinden sıçraması değildir. Tarih bu yavaş, yüzyıllık gidiş-gelişlerle, bu genişlemelerle, kentsel doğum ve yeniden doğumlarla doludur; M.Ö. 11. yüzyıla kadar Eski Yunan, eğer istenirse Roma, IX. yüzyıldan itibaren İslam alemi, Songlar Çin'i. Fakat bu yükselişlerin her seferinde, her defasında iki koşucu vardır, devlet ve kent. Olağan olarak devlet kazanmakta, kent bu durumda ağır bir yumruğun boyunduruğu altında kalmaktadır. Avrupa'nın ilk kentsel yüzyıllarıyla birlikte ortaya çıkan mucize, kentin en azından İtalya'da, Flandre'da ve Almanya'da oyunu kazanmış olmasıdır. Kent buralarda oldukça uzun bir süre için, ayrı bir yaşam deneyini geçirmiştir; bu devasa bir olaydır ve oluşumu çok kesin olarak kavranamamaktadır. Ancak muazzam sonuçlan görülebilir niteliktedir.</p>
	<h3 class="block_11" id="toc_id_184">Kentlerin Modernliği</h3>
	<p class="block_4">Büyük kentler ve temas ettikleri, örnek oldukları diğer kentler, bu özgürlükten hareketle özgün bir uygarlık inşa etmişler, yeni teknikleri veya yüzyıllar sonra yenilenen veya yeniden keşfedilen teknikleri yaymışlardır, ama ne önemi var! Bu kentler siyasal, toplumsal, ekonomik oldukça nadir deneyleri sonuna kadar götürme şansını yakalamışlardır.</p>
	<p class="block_4">Kentler mali alanda vergi, maliye, kamu kredisini ve gümrükleri örgütlemektedirler. Kamu borçlanmasını icat etmektedirler: Venedik'teki Monte Vecchio'nun fiilen 1167'deki ilk emisyonlara kadar geri gittiği söylenilebilir; Casa di San Giorgio ilk formülüyle 1407 tarihlidir. Kentler genovino'yu herhalde XII. yüzyılın sonunda basmış olan Cenova'yı izleyerek, birbirlerinin peşisıra altın parayı yeniden icat etmişlerdir. Endüstriyi, zenaatları örgütlemişler, uzak mesafe ticaretini, kambiyo mektubunu, ticari ortaklıkların ilk biçimlerini ve muhasebeyi icat veya yeniden icat etmişlerdir; aynı zamanda ve üstelik çabucak, sınıf savaşlarını da başlatmışlardır. Çünkü kentler söylendiği gibi “cemaat”lerse de, aynı zamanda gerilemeleri, kardeş kavgaları ile, kelimenin çağdaş anlamında “topluluk”lardır da: soylular burjuvalara karşı, fakirler zenginlere karşı (“zayıf halk” popolo magro, “şişko halk”a, popolo grosso karşı). Floransa'daki mücadeleler, Roma tarzındaki (tabii ki Antik Roma) çatışmalardan çok daha fazla, birinci endüstriyel XIX. yüzyılınkilere benzemektedirler. Ciompi dramı (1378) bunu tek başına kanıtlamaktadır.</p>
	<p class="block_4">Fakat bu içinden bölünmüş toplum, dışarıdaki düşmanlara, senyörler, prensler, köylüler evrenine, kendi yurttaşı olmayan herkese karşı cephe oluşturmaktadır. Bu kentler Batı'nın ilk “vatan”larıdır ve vatanseverlikleri, ilk devletlerde ortaya çıkması yavaş olan, ülkenin tümünü kapsamına alan vatanseverliğe nazaran, uzunca bir süre kuşkusuz daha tutarlı, çok daha bilinçli olacaktır. Bu konuda, 19 Haziran 1502'de Nuremberg burjuvalarının kente saldıran margraf Kasimir von Brandenburg-Ansbach'a karşı olan mücadelelerini tasvir eden rüküş bir tablo önünde düş kurulabilir. Bunun Nuremberg burjuvaları için mi resmedildiğini sormak yararsızdır. Bu burjuvaların çoğu, gündelik elbiseleriyle, zırhsız ve yaya olarak gösterilmektedirler. Şeflerine gelince, o kara elbiseleriyle atın üzerindedir ve o çağın muazzam devekuşu tüylü şapkalarından birini giymiş olan hümanist Wilibald Pirckheimer ile fısıldaşmaktadır ve anlamlı bir ayrıntı olarak, hümanist, saldırıya uğramış kente yardım getirmektedir. Brandenburglu saldırganlar ağır teçhizat ve silahları olan ve yüzlerini kafa zırhlarının arkasında saklayan süvarilerdir. Şu üç kişiden oluşan grup, kentlerin prenslerin ve senyörlerin otoritesine karşı özgürlüklerinin simgesi olarak alınabilir: yüzleri açık iki burjuva zırhlara bürünmüş bir şövalyeyi iftiharla kuşatmakta ve bu duruma düşmekten utanç duyan bu adamı esir olarak götürmektedirler.</p>
	<p class="block_4">“Burjuvalar”, küçük burjuva vatanları: işte ortaya atılan, saçma, rahatlık sağlayıcı kelimeler. Werner Sombart yeni bir zihniyetin doğumundan çok, bu yeni toplumun doğuşu üzerinde çok ısrarlı olmuştur. “Eğer yanılmıyorsam, mükemmel burjuvalara ilk kez, XIV. yüzyılın sonunda Floransa'da rastlanılmaktadır” diye yazmaktadır. Eğer istenirse. Fiili durumda Arti Maggiori'nin -yünlü loncaları ve Arte di Calimala- iktidarı ele geçirmesi (1293), Floransa'daki eski ve yeni zenginlerin, girişim zihniyetinin zaferidir. Sombart, her zamanki gibi, sorunu toplum veya hatta Marx'in izinden gitmekten korktuğu ekonomi düzleminde olmak yerine, zihniyetler ve akılcı zihniyetin evrimi düzleminde koymayı tercih etmiştir.</p>
	<p class="block_4">Yeni bir zihniyet yerleşmektedir, kabaca Batı'nın tereddütlü ilk kapitalizmi, kurallar, olanaklar, hesaplar, hem zenginleşme, hem de yaşama sanatı bütünü. Aynı zamanda oyun ve risk: ticaret sanatının anahtar kelimeleri olan fortuna, ventura, ragione, prudenza, sicurtâ tedbir alınması gereken riskleri sınırlamaktadırlar. Tabii ki, soylular gibi, gelirlerini harcamaları düzeyine çıkartarak günü gününe yaşamak söz konusu değildir, onlar balodadırlar. Sonra ne olursa olsun! Tüccar parasını tasarruflu kullanarak, harcamalarını gelirlerine göre, yatırımların getirilerine göre hesaplayacaktır. Kum saati doğru tarafa dönmüştür. Zamanını da tasarruf edecektir: daha o sıralar bir tüccar chi tempo ha e tempo aspetta, tempo perde demiştir. Yanlış ama mantıklı bir şekilde çevirelim: Time is money.</p>
	<p class="block_4">Batı'da kapitalizm ve kentler, temelde aynı şeyler olmuşlardır. Lewis Mumford “doğmakta olan kapitalizmin “feodallerin ve lonca burjuvalarının” iktidarının yerine yeni bir ticari aristokrasiyi ikâme ederek, Orta Çağ kentlerinin dar çerçevesini berhava ettiğini iddia etmektedir, kuşkusuz, ama sonunda kentler galip gelen devlete bağlanmıştır, ama bu devlet kentlerin kurumlarının, zihniyetlerinin mirasçısıdır ve onlardan vazgeçmekten tamamen acizdir. Önemli olan, kentin kent olarak başarısız olmasına rağmen, gene de suyun başını tutmaya, hükümdarın fiili veya görünüşteki hizmetine girerek hükmetmeye devam ettiğidir. Devletin talihi, hâlâ onun talihi olacaktır: Portekiz Lizbon'da, Alçak Ülkeler Amsterdam'da sona ermektedir, İngiliz önceliği Londra'nınkidir (başkent 1688 sakin devriminden sonra İngiltere'yi keyfince biçimlendirmiştir). İspanya'nın imparatorluk ekonomisinin iptal edici hatası, Sevilla'da, gözetim altındaki, rüşvetçi “memurlar” tarafından çürütülmüş, çoktan beri yabancı kapitalistlerin egemen olduğu bir kente bağlanıp; muktedir, serbest, gerçek bir ekonomi politikasını keyfince, tek başına imal edip üstlenebilecek bir kente bağlanmaması olmuştur. Aynı şekilde, eğer XIV. Louis birçok tasarının (1703, 1706, 1709) varlığına rağmen bir “krallık bankası” kurmayı başaramadıysa, bunun nedeni Paris'in krallık iktidarının karşısında, hareketleri ve sorumlulukları itibariyle özgür bir kentin sığınağını sunamamasıdır.</p>
	<p class="block_4">Batı Kentsel Biçimleri Bir “Model”e Uymakta mıdırlar?</p>
	<p class="block_4">Bunu söyledikten sonra, Eski Yunun sitesinden XVIII. yüzyıl kentine kadar, yani Avrupa'nın kendi evinde ve Moskof doğusuyla Atlantiğin ötesinde kendi evi dışında inşa edilebildiği her şeyin biçimlerinin tam bir dizisini kapsayan bir Avrupa kentleri tarihini hayal edelim. Bu bol malzemeyi, siyasal, ekonomik veya toplumsal karakteristiklere göre tasnif etmenin binlerce biçimi olacaktır. Siyasal: başkentleri, kaleleri, bu kelimenin dolu anlamıyla yönetsel kentleri birbirlerinden ayırmak. Ekonomik: limanları, kervan kentleri, tüccar kentleri, endüstriyel kentleri, para piyasalarını birbirlerinden ayırmak. Toplumsal: rantiye kentler; kilise, saray, zenaatkâr kentlerinin listesini çıkartmak... Bütün bunlar, hiç de şaşırtıcı olmayan bir şekilde alt- kategorilere bölünebilir, her cinsten yerel farklılığı içerebilecek bir dizi kategoriyi benimsemek anlamına gelecektir. Bu türden bir sınıflandırmanın kendine göre avantajları vardır, bu avantaj kent sorununun bütünlüğü içinde ele alınmasından çok, zaman ve mekân içinde iyice sınırlandırılmış şu veya bu ekonominin incelenmesi konusundadır.</p>
	<p class="block_4">Buna karşılık, daha genel ve bizzat eski evrimlerin hareketi içine yerleştirilmiş ayırımlar, konumuz açısından daha yararlı bir sınıflandırma sunmaktadırlar. Basitleştirirsek, Batı deneyleri esnasında üç esas tipten kent tanımıştır: açık kentler, yani kırlarından ayrılmayan, hatta onlarla karışmış olanlar (A); kendi içlerine kapanmış kentler, kelimenin en katı anlamında kapalı ve surlar alandan çok varlıkları sınırlandırmakta (B); nihayet vesayet altında tutulan kentler, bundan prens ve devlete karşı tabiyetlerin bilinen tüm yelpazesini anlıyoruz (C).</p>
	<p class="block_4">Kabaca A, B'yi önceler, B de C'yi önceler. Fakat bu düzen hiç de tam bir intikal anlamına gelmemektedir. Söz konusu olan, daha çok, hepsinin de aynı anda, ne de aynı biçimde evrimleştiği Batı kentlerinin karmaşık kaderlerinin aralarında oynadığı yönler ve boyutlardır. Daha sonra bu “Parmaklığın” tüm dünya kentleri için bir tasnif değeri taşıyıp taşımadığını göreceğiz.</p>
	<p class="block_4">Birinci tip: onunla eşit olarak kendi kın üzerine açılan Eski Yunan veya Roma antik kenti.80 Atina Aristophanes'in sevgili bağcı köylülerini olduğu gibi, at yetiştiricisi Eupatrides'i de surlarının içinde yurttaş olarak kabul etmektedir: Pnyx'in üzerinden duman yükselir yükselmez, köylü bu işaret üzerine kente ve eşitleriyle birlikte toplantıya katılacağı Halk Meclisine gitmektedir. Peloponnessos Savaşı sırasında kırsal Attika'nın tümü, kendiliğinden büyük kente gitmiş, Ispartalılar tarlaları, zeytinleri, evleri tahrip ederlerken burada oturmuştur. Ispartalılar kış yaklaşırken geri çekilince, kır insanları eski barınaklarının yolunu tutmuşlardır. Fiili durumda Eski Yunan sitesi, bir kent ile geniş kırının toplamıdır. Bunun böyle olmasının nedeni, kentlerin henüz doğmuş olmaları (bu ölçekte bir veya iki yüzyıl az bir şeydir), kırsal buluttan henüz sıyrılmış olmalarıdır; bundan da fazlası, endüstriyel faaliyetlerin paylaşımı söz konusu değildir, bu çatışma konusu geleceğe ait bir şey olacaktır. Aslında Atina'nın, çömlekçilerin oturduğu çömlekçi dış mahallesi vardır, fakat bunlar ancak küçük dükkânlara sahiptirler. Atina, Pire'de bir de limana sahiptir; burada meteikoslar, azatlılar ile köleler kaynamakta ve bir zenaat faaliyetini kendini kanıtlamaktadır, ama buna endüstri veya ön-endüstri adını vermeyelim. Bu faaliyet, onu küçümseyen toprağa bağlı bir toplumun önyargılarını karşısında bulmaktadır; bu durumda da yabancılar ve köleler tarafından yürütülmektedir. Özellikle de, Atina'nın refahı, toplumsal ve siyasal çatışmaların olgunlaşmasına yetecek ve sahnenin önüne “Floransa tarzı” çatışmaları çıkartabilecek kadar uzun sürmemiştir. Bu refaha ilişkin olarak ancak birkaç belirti, şöylesine bir kaydedilebilmektedir. Zaten köyler kendi demircilerine ve kış geldiğinde başında ısınmaya gitmenin keyifli olduğu fırınlarına sahiptirler. Kısacası endüstri ilkeldir, yabancıdır, göze görülmemektedir. Aynı şekilde, eğer eski Roma kentlerinin harabeleri dolaşılacak olursa, kapılar geçildikten sonra insan kendini aniden kırın ortasında bulmaktadır: dış mahalleler yoktur, bu, endüstri, kendi alanında iyice örgütlenmiş faal zenaat yok demektir.</p>
	<p class="block_4">Kapalı kent tipi, tek başına birim, Lilliput gibi bir vatan, yegâne; işte bu Orta Çağ kentidir: burçlarını aşmak, sanki bugünün hâlâ ciddi tutulan sınırlarından birinden geçmek gibidir. Engelin öte tarafında, komşunuza saldırmakta serbestsiniz, size hiçbir şey yapamaz. Kendini toprağından sökerek kente giden köylü, orada hemen başka biri haline gelir: özgürdür, yani şiddetini önceden her zaman kestiremediği, başkalarının altına girmek üzere, bilinen, nefret edilen bağımlılıklarını terketmektedir. Fakat bunun ne önemi var! Senyörü istediği kadar onu geri çağırsın, eğer kent onu bağrına basarsa, bunlara nanik yapabilir. Silezya'da ve Moskof devletinde XVIII. yüzyılda, XIX. yüzyıla kadar, başka yerlerde artık devre dışı kalmış olan, serflerin bu cins geri çağırılmaları hâlâ duyulabilmekteydi.</p>
	<p class="block_4">Kentlerin kapılarını kolayca açtıkları doğruyduysa da, hemen onun gerçek bir parçası haline gelmek için, buradan içeri girmek yetmemekteydi. Tüm haklara sahip kenttaşlar haklarını kıskançlıkla koruyan küçük bir azınlık, bizzat kentin içinde dar bir kenttirler. 1297'de Venedik'te Büyük Meclis'in kapatması, serrata'sı sayesinde bir zenginler kalesi inşa edilmiştir. Venedik nobili'si kapalı bir kast haline gelmiştir ve bu yüzyıllarca böyle sürecektir. Bu kapıları zorlayabilecek olanlar çok nadirdir. Bunların altında basit cittadini kategorisi yer almakta ve bunlar herhalde daha fazla hüsnü kabul göstermektedirler. Fakat Signoria çok erkenden iki tür kenttaşlık yaratmıştır: intus'lar ve intus et extra'lar; birincisi tam, İkincisi kısmi bir kenttaşlıktır. Üstelik birinci türü talep edebilmek için 15, İkincisi için ise, 25 yıllık ikâmet koşulu getirilmiştir. Yalnızca biçimsel olmakla kalmayıp, aynı zamanda belli bir kuşkuya da tekâbül eden bu kuralın çok az istisnası olmuştur. 1386 tarihli Senato kararnamesi yeni kenttaşlara bile (tüm haklara sahip olanlar da dahil), Venedik'te Fundego de i Todeschi'de veya bunun dışında Alman tüccarlarla doğrudan ticaret yapmayı yasaklamıştır. Kentin sıradan halkı da yeni gelenlere karşı daha az kuşkulu veya daha az hasmane tavır içinde değildir. Marino Sanudo'ya göre, Haziran 1520’de sokaktaki adamlar, kadırga kürekçisi veya asker olarak işe alınmış olarak Tierra Ferma’dan gelen köylülerle kavga etmektedirler. Onlara “Poltroni ande arar", hainler toprak sürmeye gidin diye bağırmaktadırlar!</p>
	<p class="block_4">Tabii ki Venedik uç bir örnektir. Zaten varlığını aristokratik, korkunç ılı-m r de gerici rejimine olduğu kadar, otoritesini Alpler ve Brescia'ya kadar yayacak olaıı ve kendi anayasasını 1797'ye kadar korumasına olanak verecek olan, XV. yüzyılda Tierra Ferma'mn fethine de borçludur: Venedik Batı'nın sonuncu polis’i olacaktır. Fakat Marsilya'da XVI. yüzyılda nekesçe verilen kenttaşlık hakkını elde edebilmek için “10 yıl süreyle ikâmet, taşınmaz mallara sahip olmak, kentten bir kızla evlenmiş olmak” gerekmektedir. Aksi taktirde “manans” kitlesi içinde, kent üyesi olmayanlar içinde kalınacaktır. Bu dar kenttaşlık kavrayışı heryerde kuraldır.</p>
	<p class="block_4">Bu geniş deney boyunca, anlaşmazlık konusu nihayetsiz bir şekilde ortaya çıkmaktadır: endüstri, zenaatlar, bunların ayrıcalıkları, kârları kime ait olacaktır? Fiilen kente, kent yetkililerine, girişimci tüccarlarına. Bunlar kentin kırsal alanından eğirme, dokuma, boyama hakkının alınıp alınamayacağını veya buna teşebbüs edilip edilmeyeceğine; veya bunun tersine, bu hakları onlara bırakmakta avantaj olup olmadığına karar vereceklerdir. Teker teker ele alındığında her kentin tarihinin gösterdiği üzere, bu gel-git esnasında her şey mümkündür.</p>
	<p class="block_4">Surların içinde çalışmaya (daha fazlasını söylemeden, endüstri demeye cüret etmeksizin) ilişkin her şey, kolaylıkla önemsiz çatışmalara yol açabilen belirsiz sınırlar boyunca hırs ve vahşetle savunulan tekel haklarından yararlanan birleşmeci loncaların lehine düzenlenmektedir veya düzenlenmek zorundadır. Kent yetkilileri her zaman her şeye egemen olamamaktadırlar. Biraz erken, biraz geç, paranın da yardımıyla, paraya veya iktidara yönelik bilinen, şanlı, aşikâr üstünlükleri kabul etmek zorunda kalmaktadırlar: Paris'te 1625'ten itibaren “Altı Lonca” (kumaşçılar, baharatçılar, dantelacılar, kürkçüler, başlıkçılar, mücevherciler) kentin ticari aristokrasisini meydana getirmektedirler; Floransa'da ise Arte de la Lana ve Arte di Calimala (ham olarak ithal edilen Kuzey yünlülerinin boyanmasıyla uğraşan esnaf). Fakat hiçbir şey, bu eski gerçekleri Alman kentsel müzeleri kadar iyi gösteremez: örneğin Ulm'da her bir esnaf loncası birbirine eklemlenmiş üç kanatlı bir tabloya sahiptir: yan panolarda mesleğin karakteristik sahneleri yer almaktadır, ortada ise, tıpkı değerli bir aile albümünde olduğu gibi, yüzyıllar boyunca loncalarda birbirlerini izlemiş olan usta kuşaklarını hatırlatan, sayılamayacak kadar çok sayıda küçük portre yer almaktadır.</p>
	<p class="block_4">Büyümekte olan örnek, Londra kenti ve ekleri (surlarının kıyısında), XVIII. yüzyılda bile talepçi, kullanışsız ve güçlü loncaların avlanma sahasıdır. Kulağı delik bir iktisatçı (1754), eğer Westminster ve dış mahalleler sürekli bir gelişim içindeyseler, bunun nedeni aşikârdır diye kaydetmektedir: “Bu dış mahalleler özgürdür ve Londra her yıl belediye başkanı Lord'un şamatalı zaferim düzensiz bir şatafatla süslerken, görülen çok sayıda üyelerinin olduğu her türden (loncaların) 92'sini kendi bağrında beslerken, bunlar her çalışan yurttaşa açık bir alan sunmaktadırlar”. Bu güzel imge üzerinde biraz duraklayalım. Ve Londra'nın veya başka yerlerin çevresindeki hem baş belâsı, hem de koruma olan karşılıklı yeminlerin ve bunun çerçevesinin dışındaki özgür zenaatların çalışma örgütlenmesini bir kenara bırakalım.</p>
	<p class="block_4">Sonuncu kategori: elde tutulan kentler, ilk modernliğe ait olanlar. Gerçekten de, devlet yerine sağlam bir şekilde yerleşir yerleşmez, kentleri şiddetle veya değil, Avrupa'nın gözlerimizi çevirdiğimiz her yerinde içgüdüsel bir inatla disipline etmiştir. Birbirlerine tek bir söz bile fısıldamaksızın, Habsburglar kadar, papalar. Alman prensleri, Mediciler veya Fransa kralları da böyle davranmaktadırlar. Alçak Ülkeler ve İngiltere hariç, heryerde itaat kendini dayatmıştır.</p>
	<p class="block_4">Floransa'ya bakınız: Mediciler bu kenti yavaş yavaş boyunduruk altına almışlardır, Lorenzo çağında her şey hemen hemen kibarca yürütülmüştür, fakat 1532'den sonra Medicilerin iktidara geri dönmeleriyle olaylar hızlanmıştır. XVII. yüzyılda Floransa artık büyük dükün sarayından ibarettir: her şeyi, para, komuta hakkı, şan ve şeref dağıtma yetkisini ele geçirmiştir. Nehrinin sol kıyısındaki Pitti sarayından çıkan, gizli bir yol olan bir galeri, Prense nehri geçme ve Ujjizi'ye gitme olanağını vermekteydi. Bugün de ayakta olan bu galeri, Ponte Vecchio'da kasıntılı bir şekilde durmaktadır; bu, ağın ucundan esir kentini gözetim altında tutan örümceğin ipliğidir.</p>
	<p class="block_4">İspanya'da corregidor, şu “şehremini”, kentsel belediyeleri krallığın keyfine bağımlı hale getirmektedir. Kuşkusuz krallık yerel soylulara, hiç de küçük olmayan kârlar ile yerel yönetimin övünmelerini bırakmaktadır; krallık yönetimi kent regidores delegelerini (buralara ilişkin görevler satılmaktadır), Cortes'in toplandığı her seferinde toplantıya çağırmaktadır; çok ciddi görünüşlü meclisler olan Corte'ler şikâyetlerini dile getirmekte, ama kralın vergilerini sanki tek bir kişiylermişçesine oylamaktadırlar. Fransa'da “iyi kentler” belediyelerinin ve çok sayıdaki vergi bağışıklıklarının oluşturduğu ayrıcalığın içine yerleşmişlerdir: emirlere uymaları koşuluyla; 21 Aralık 1647'de, krallık çıkardığı beyanname ile onların ayrıcalıklarını iki katma çıkartmış ve bunların yarısını da kendine ayırmıştır. Aynı şekilde emir altında olan Paris de, krallık hâzinesine yardım etmek zorunda olarak, Belediye binası üzerindeki rantlar denilen büyük işlemlerin de merkezidir. XIV. Louis bile başkenti terketmemiştir. Versailles gerçekte, yakındaki muazzam kentten ayrılabilir nitelikte değildir ve krallık ezelden beri, güçlü ve aynı zamanda korkulan kentin etrafında dönme alışkanlığına sahip olmuştur; Fontainebleau'da, Saint-Germain'de, Siant-Cloud'da ikâmet etmiş; Louvre'dayken kentin kıyısında kalmış, Tuileries'deyken de bizzat Paris'in dışında olmuştur. Bu çok kalabalık kentleri, en azından zaman zaman, uzaktan yönetmek daha uygun değil midir? II. Felipe her an Escorial'dedir ve Madrid daha yeni başlamaktadır. Daha sonra Bavyera dükleri Nymphenburg'da, II. Friedrich Pots- dam'da, İmparatorlar Viyana'nın yanındaki Schoenbrunn'da olacaklardır. Zaten XIV. Louis kendine gelebilmek için otoritesini yeniden belirlemeyi ve prestijini göstermeyi unutmamıştır; iki büyük krallık meydanı onun zamanında yapılmıştır: Victoires ve Vendöme meydanları; ve “muazzam inşaat” Invalides onun zamanında başlatılmıştır. Onun sayesinde Paris, barok kentler modeline göre, üzerlerinde askeri resmi geçitlerin düzenlendiği geniş ulaşım yolları aracılığıyla, yakın kırına doğru açılmıştır. Fiili durumda, bizim bakış açımızdan bundan da önemlisi, 1667'de gözleri dışarı uğratan yetkilere sahip polis örgütünün kurulmasıdır. Bu örgütün ikinci başkanı olan ve kuruluştan 30 yıl sonra bu göreve atanan Argenson markisi (1697), Sebastien Mercier'nin açıkladığına göre “mekanizmayı bugünkü şekliyle kurmadı ama, onun ilk başlıca yay ve vidalarını düşündü. Bu mekanizmanın bugün bile kendiliğinden işlediği söylenmektedir”.</p>
	<h3 class="block_11" id="toc_id_185">Çeşitli Evrimler</h3>
	<p class="block_4">Fakat kentsel evrimin kendiliğinden oluşmadığı, kapalı bir kapta gelişen endojen bir olgu olmadığı apaçıktır. Bu evrim her zaman onu buna hem içten, hem de dıştan zorlayan bir toplumun ifadesidir ve tekrarlayalım ki, bu bakış açısından tasnifimiz çok basittir. Bu söylendikten sonra, bu evrim Batı Avrupa'nın asıl alanının dışında nasıl işlemektedir?</p>
	<p class="block_4">a) Sömürge Amerika'sı kentleri- Aslında İberya Amerika'sı kentleri demeliydik, çünkü İngiliz kentlerinin örneği ayrı olarak kalmaktadır: bunlar kendilerine yaslanarak yaşamak, geniş dünyaya tırnaklarını geçirebilmek için wilderness'lerinden çıkmak zorundadırlar, eğer terim yerindeyse, bunlar Orta Çağ kentleridir, İberya Amerika'sı kentleri daha basit, daha iyi sınırlanmış bir kadere sahip olmuşlardır. Dört toprak duvar arasında, Roma askeri kampları gibi inşa edilen bu kentler, geniş hasım boşlukların ortasında kaybolmuş garnizonlar olup, birbirlerine yavaş ulaşımlarla bağlanmışlardır, bu yavaşlık muazzam boşluklar içinde yer almalarının ürünüdür. Ayrıcalıklı Orta Çağ kentinin uygulamada tüm Avrupa'ya yayıldığı bir sırada, tüm İspanyol- Portekiz Amerika'sında kral naiplerinin oturdukları büyük kentler -Mexico, Lima, Santiago de Chili, Sao Salvador (Bahia)-, yani daha o sıralarda bile parazit olan resmi organizmaların dışında, ilginç bir şekilde Antik kural egemendir.</p>
	<p class="block_4">Bu Amerika'da tam anlamıyla tüccar olan hiçbir kent yoktur, veya örneğin Recife -tüccarlar kenti- alt bir konumda olarak, plantasyon sahibi büyük maliklerin, senhores de engenhros ve köle sahiplerinin kenti olan aristokratik Olinda kentinin yanında dikilmektedir. Eğer benzetme yapılmak istenirse, bu Perikles dönemi Atina'sının karşısındaki Pire veya Faler gibidir. Buenos Aires ikinci kuruluşundan (kalıcı olanı, 1580) sonra, o da tüccar bir kasaba olmuştur, tıpkı Megara gibi veya Egine gibi. Etrafında yalnızca Bravos kızılderilelerine, vahşilere sahip olma gibi bir talihsizliği vardır ve kent sakinleri beyazların rantiye oldukları bu Amerika'da, “ekmeklerini alın terleriyle kazanmak”tan yakınmaktadırlar. Fakat Andlardan, Lima'dan katır veya büyük kağnı kervanları gelmektedir, bu Potosi gümüşüne temas etmenin bir yoludur, Brezilya'dan yelkenlilerle şeker, kısa bir süre sonra da altın gelmektedir; zenci köle taşıyan yelkenlilerin katıldıkları kaçakçılık ise Portekiz ve Afrika'ya temas etmek anlamına gelmektedir. Fakat Buenos Aires, doğmakta olan Arjantin'in “barbarlığının ortasında bir istisna olarak kalmaktadır. </p>
	<p class="block_4">Olağan olarak Amerikan kenti miniktir, uzaktan gelen hediyelere sahip değildir. Kendi kendini yönetmektedir: hiçkimse onun kaderiyle meşgul olmamaktadır. Toprak sahipleri buralara egemendirler: burada evleri bulunmaktadır ve cephenin sokağa bakan duvarında, atlarım bağladıkları halkalar bulunmaktadır. Bunlar “varlıklı insanlardır”. Brezilya belediye meclisinin os homens bons'u veya İspanyol yerel yönetiminin (cahildos) hacendados'udur. Bir sürü küçük İsparta, Epaminandos çağındaki Thebai. Amerika'da Batı kentlerinin tarihinin sıfırdan başladığı rahatlıkla söylenebilir. Doğal olarak bu kentler ile kırlar arasında farklılık ve paylaşılacak endüstriler olmamıştır. Örneğin Mexico'da olduğu gibi, endüstrinin kendini gösterdiği yerlerde, bu kölelerin veya sahte-kölelerin işi olmuştur. Orta Çağ kenti serf-zenaatkârlarla düşünülemez olurdu.</p>
	<p class="block_4">b) Rus kentlerini nasıl sınıflandırmalı?- İlk bakışta hiç kuşku yoktur: Moğol istilasının korkunç felâketlerinden sonra Moskof prensliğinde ayakta kalan veya yeniden oluşan kentler, artık Batı saatine göre yaşamamaktadırlar. Ama bunlar gene de Moskova veya Novgorod gibi büyük kentlerdir, fakat bazen vahşi bir şekilde el altında tutulmaktadırlar. XVI. yüzyılda atasözü hâlâ “Kim Tanrıya ve Novgorod'a karşı gelebilir?” demektedir, ama atasözü yanılmaktadır. Kent 1427'de, sonra da 1477'de kaba bir şekilde hizaya getirilmiştir (altın yüklü 300 araba sağlamak zorunda kalmıştır). İdamlar, sürgünler, müsadereler birbirini izlemiştir. Özellikle de bu kentler, daha çok Asyalı olan muazzam ve henüz vahşi bir alanın trafiklerinin yavaş ulaşımı içine hapsolmuşlardır; 1650'de, geçmişte de olduğu gibi nehir taşımacılığı, kızaklarla taşıma, araba konvoyları, her şey korkunç zaman kayıplarıyla ilerlemektedir. Çoğu zaman köylere yaklaşmak bile tehlikeli olmakta ve her akşam doğanın ortasında, tıpkı Balkan yollarında yapıldığı gibi, herkes kendini savunmaya hazır bir şekilde, arabaları daire şeklinde düzenlemek gerekmektedir.</p>
	<p class="block_4">Bütün bu nedenlerden ötürü Moskof prensliğinin kentleri kendilerini anıtsal kırlarına dayatamamaktadırlar; bu kentler, mutsuz ve endişeli olmalarına rağmen sürekli hareket halinde olan, olağanüstü bir biyolojik güce sahip bir köylü dünyasına iradelerini dayatmaktan çok, onlar tarafından harekete geçirilmektedirler. Büyük olay, “Doğu Avrupa ülkelerinde XV1.-X1X. yüzyıllar arasında hektar başına hasadın ortalama olarak sabit” ve düşük bir düzeyde kalmış olmasıdır. Güçlü bir kırsal artık yoktur, buna bağlı olarak, gerçekten rahat kent de yoktur. Rusya kentleri, üstelik Batı'nın ve canlı ticaretinin karakteristiklerinden biri olan şu ikincil kentlere ve onların sağladıkları hizmetlere de sahip değillerdir.</p>
	<p class="block_4">O sıralar, senyörlerinin veya hatta devletin gözünde herhangi bir gelir edinilmesi mümkün olarak görülmeyen, uygulamada toprağı olmayan serf-köylüler sayılamayacak kadar çoktur. Bu durumda onların ya kentlere gitmelerine, ya da zengin köylülerin evlerinde iş bulmalarına izin vermek gerekmektedir. Bunlar kentte dilenci, hamal, zenaatkâr, dükkâncı, bazen de zengin tüccar ve imalathane sahibi olmaktadırlar. Yerlerinde kalanlar ise, işte kendi köylerinde zenaatkâr olmakta veya çiftçilik ile taşımacılıkta (şu köylü endüstrisi) hayatları için gerekli ek gelirleri aramaktadırlar. Bu karşı konulamaz arayışa hiçbir şey set çekememektedir, üstelik bu iş çoğu zaman bu alanda kâr bulan senyörün hayır dualarıyla olmaktadır, çünkü bu zenaatkâr ve tüccarlar toplumsal başarıları ne olursa olsun, her halükârda ona ödenti yapmaya tabi serfler olarak kalmaya devam etmektedirler.</p>
	<p class="block_4">Bu imgeler ve diğerleri, gene de Batı'nın kentleşmesinin başlangıcında tanık olabileceklerine benzeyen bir kaderi, karşılaştırılabilir bir şeyi, daha da açık olarak, her şeyin köylerden ve köylü özsuyundan itibaren harekete geçtiği XI.-XIII. yüzyıllar duraklaması, fasılasına benzeyen bir kaderi resmetmektedirler. Ara merhalenin henüz belirmediği, A ile C arasındaki ara bir durum diyebiliriz. Hükümdar, tıpkı öyküdeki çocuk yiyen dev gibi, hemen orada bitivermektedir.</p>
	<p class="block_4">c) Doğu'nun ve Uzak-Doğu'nun İmparatorluk kentleri- Doğu'ya gitmek üzere Batı'dan ayrılındığında aynı sorunlar, aynı ikirciklikler, ama daha derinlemesine bir şekilde ortaya çıkmaktadırlar.</p>
	<p class="block_4">İslam aleminde, Orta Çağ Avrupa'sındakilere benzeyen kentler ancak imparatorluklar çöktüklerinde ortaya çıkmaktadır, bir an için kaderlerini ellerinde tutabilmektedirler. Bu durumda İslam uygarlığının güzel saatleri başlamaktadır, ama bu gevşemeler yalnızca marjinal kentlerin yararına olmak üzere, bir ara sürmektedir; kuşkusuz Kurtuba'da veya Portekiz işgâlinden (1415) önce Ciota veya İspanyol işgalinden önce (1509) Oran gibi gerçek kentsel cumhuriyetler olan şu XV. yüzyıl kentleri. Kural hükümdarın, çoğu zaman da halifenin kentidir, yani muazzam kent: ya Bağdat, ya da Kahire.</p>
	<p class="block_4">Uzak Asya'nınkilerde imparatorluk veya bazen krallık kentleridir; bunlar muazzam, asalak, yumuşak ve lüks maddelerdir; hem Delhi, hem de Vijnayanagar'ın olduğu kadar. Pekin veya ondan önce Nankin (çok farklı olduğunun sanılmasına rağmen) böyledirler. Hükümdarların büyük ağırlığından şaşırmamalıyız. Ve bunlardan biri kenti veya daha iyisi Sarayı tarafından yenilip yutulduğunda, bir başkası zuhur etmekte ve tabiyet yeniden başlamaktadır. Bu kentlerin kırların elinden zenaatlarının tüm kitlesini almaya ehil olmadıklarını gördüğümüzde de daha fazla şaşırmayacağız: bunlar aynı anda hem açık, hem de elde tutulan kentlerdir. Öte yandan Çin'de olduğu gibi, Hind'de de toplumsal yapılar kentin kaderinin serbestçe oluşmasını engellemektedirler. Eğer kent bağımsızlığını gerçekleştiremiyorsa, bunun nedeni yalnızca mandarinin attığı dayaklar veya hükümdarın tüccarlara veya basit kentlilere karşı gaddarlığı olmayıp, aynı zamanda toplumun bir cins öngörülebilir billurlaşma içine hapsolmasıdır.</p>
	<p class="block_4">Hindistan'da kast sistemi, her türden kentsel cemaati önceden bölmekte, parçalamaktadır. Çin'de atalar tapınışı. Batı kentinin yarattığına benzer bir karışıma karşı çıkmaktadır; bu karışım eski bağlan kırma, bireyleri aynı düzleme getirme makinasıdır, bu durumda göçmenlerin gelişi burada bir cins “amerikan” ortamı yaratmaktadır; bu ortamda zaten orada olan insanların koydukları ton egemen olmakta, way of life'ı onlar öğretmektedirler. Öte yandan, hiçbir özerk otorite Çin kentini bütünü içinde devlete karşı veya kırların göz kamaştırıcı gücüne karşı temsil etmemektedir. Bu kırlar canlı, faal ve düşünen Çin'in kutbudurlar. Memurların ve senyörlerin ikâmetgâhı olan kent ne zenaatların, ne de tüccarların nesnesidir; burada herhangi bir burjuvazi rahatça büyümemektedir. Bu burjuvazi varolduğunda, mandarinlerin hayatından büyülenmiş olarak, ihanet etmeyi düşünmektedir. Eğer birey ve kapitalizm buralarda serbest alana sahip olsalardı, kentler kendi hayatlarını yaşayabilirler, onun taslağını çizebilirlerdi. Fakat vasi devlet buna hiç de yanaşmamaktadır. Devlet isteyerek veya istemeyerek, bazı dikkatsizlik anları yaşamaktadır: XVI. yüzyılın sonunda, Pekin yakınlarındaki büyük haddehanelerde, King-te-Çen'de gelişen porselen atelyelerinde ve bundan da fazlası, Kiangçu'nun başkenti Su-çeu'daki ipekçiliğin gelişiminde rolleri olduğu sanılan bir burjuvazi ve iş dünyasının ısınması ortaya çıkmıştır. Fakat bu bir saman alevinden ibarettir. Mançu fethiyle birlikte, XVII. yüzyılda Çin bunalımı kentsel özgürlüğün zıddında çözülecektir.</p>
	<p class="block_4">Yalnızca Batı samimi olarak kentlere doğru salınmıştır. Bu kentler onu ileri götürmüşlerdir. Tekrarlayalım ki, bu muazzam bir olaydır, ama henüz derin nedenleri itibariyle iyi bir şekilde açıklanabilmiş değildir. Eğer Çin yelkenlileri Ümit Burnunu XV. yüzyılın başında keşfetmiş olsalardı ve bu dünyanın fethinin şansını tam anlamıyla kullansalardı, Çin kentlerinin ne olacakları sorulmalıdır.</p>
	<p class="block_53" id="calibre_pb_32"> </p>
</body></html>
