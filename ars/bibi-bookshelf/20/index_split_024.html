<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="block_3" id="toc_id_153">BÖLÜM 7 - PARA</h1>
	<p class="block_4">Parayı gündeme getirmek, bir üst kata çıkmak, görünüşte bu kitabın planının dışına çıkmak demektir. Ancak biraz yukarıdan, bütün halinde bakınca, parasal oyun bir alet kutusu, bir yapı, biraz hızlanmış her türden mübadele hayatının derin bir düzenliliği olarak gözükmektedir. Özellikle de, para nerede olursa olsun, her türden ekonomik ve toplumsal ilişkinin üstüne binmektedir; bunun sonucunda harika bir “gösterge”dir: koşma, nefesi kesilme biçimi, karmaşıklaşması veya yokluğuna bakılarak, insanların hayatlarının en mütevazi düzeyine varana kadar, tüm faaliyetleri hakkında oldukça güvenilir bir yargıda bulunulabilir.</p>
	<p class="block_4">Açgözlülük ve dikkatlere konu olan eski bir gerçeklik, daha iyisi, eski bir teknik olan para, gene de insanları şaşırtmaktan geri durmamaktadır. Onlara esrarlı, kaygı verici olarak gözükmektedir. Her şeyden önce, bizzat kendinde karmaşıktır, onu izleyen parasal ekonomi, XVI. ve XVII. ve hatta XVIII. yüzyıllar Fransa'sı gibi bir ülkede bile, hiçbir yerde tamamlanmamıştır. Bu parasal ekonomi, ancak bazı bölgelere sektörlere nüfuz edebilmiştir; diğerlerini karıştırmaya devam etmektedir. Yalnızca kendinden ötürü getirdikleri nedeniyle, daha da fazla yenilik unsuru olmaktadır. Ne getirmektedir? Birinci derecede zorunlu malların fiyatlarında ani değişmeler; insanın kendini artık ne alışkanlıkları, ne de eski değerleri açısından tanımakta aciz kaldığı anlaşılmaz ilişkiler: emeği mal haline gelmekte, kendi de bir “nesne” olmaktadır.</p>
	<p class="block_4">Noel du Fail'in (1548) konuşturduğu şu yaşlı Bröton köylüler, şaşkınlıklarını ve içine düştükleri karmaşayı anlatmaktadırlar. Eğer köylü evlerindeki bolluk bu kadar çok azalmaktaysa, bunun nedeni “tavukların ve kaz palazlarının büyümelerine izin verilmeden, para kazanmak için onların (tabii ki kent pazarına) satılmaya götürülmesi; ya avukat beyin, ya da hekimin (dün hemen hiç bilinmeyen kişiler) bunun komşusuna kötülük yapmak, onu iflas ettirmek üzere hapse attırması; diğerinin de insanın ateşli bir hastalığını iyileştirmek üzere ona (Allaha şükür hiç denemediğimiz) bir kan alma veya tenkiye tavsiye etmesidir; oysa iyi hatırlandığı üzere, Tiphanie La Bloye (bir çıkıkçı) bunların hiçbirini yapmadan iyileştirmekteydi”. Fakat, “öncellerimiz tarafından hiç bilinmeyen ve insan vücuduna zararlı olan”, ama “onlar olmazsa bu yüzyılda bir ziyafetin zevksiz, kötü düzenlenmiş ve zerafetten yoksun olacağı”, karabiberden “draje biçimindeki pırasaya” varana kadar tüm bu baharat ve şekerlemeler, işte “kentlerden köylerimize aktarılmışlardır". Konuşmacılardan biri, “dostum Allah şahidimdir ki, tamamen doğru söylüyorsunuz ve ben kendimi tamamen başka bir dünyada hissediyorum” diye cevap vermektedir. Berrak olmayan sözler, ama gene de bazı anlaşılır noktaları bulunmaktadır ve buna benzeyen durumların listesini, tüm Avrupa ölçeğinde artırmak mümkündür.</p>
	<p class="block_4">Gerçekte, kapılarını paraya açan, eski tarzdan mimarisi olan her toplum, kazanılmış dengelerini eninde sonunda kaybetmekte ve artık iyi denetlenemeyen güçleri serbest bırakmaktadır. Yeni oyun iskambil kâğıtlarını karıştırmakta, birkaç nadir kişiyi ayrıcalıklı hale getirmekte, diğerlerini talihin kötü tarafına atmaktadır. Her toplum bu etkiyle deri değiştirmek zorundadır.</p>
	<p class="block_4">Parasal ekonominin genişlemesi, daha sonra, onun eskiden beri varlığına alışkın ülkelerde olduğu kadar, tam bilincine varamadan onun etkisine maruz kalan ülkelerde de, sıçramalar halindeki bir dramdır: XVI. yüzyılın sonunda Osmanlı devleti (sipahi tımarları yerlerini özel mülkiyete bırakmaktadırlar); Tokugavaların Japonya'sı adeta aynı anda, kentsel ve burjuva olan tipik bir bunalıma av olmuşlardır. Fakat, bugünün bazı azgelişmiş ülkelerinde olanlara bakarak, örneğin Kara Afrika'da bazı durumlarda, mübadelelerin % 60-70'inin paranın elinden kurtulduğunu göz önüne alarak, bu süreçleri inceleyerek, bu eski esas süreçler hakkında kısa ve iyi bir imge elde edebiliriz. İnsan “tıpkı sümüklüböceğin kabuğu içinde” olduğu gibi, bir süre daha pazar ekonomisinin dışında yaşayabilir. Fakat tecilli bir mahkûmdan başka bir şey değildir.</p>
	<p class="block_4">Zaten bunlar, geçmişin gözümüzün önünden geçit yapmayı sürdürdüğü üzere, kaderlerinden kaçmayacak olan tecilli mahkûmlardır. Bunlar oldukça saf, şaşırtıcı bir sabra sahip mahkûmlardır. Hayat onların etrafında, sağlı sollu darbeler indirmekte, onlar bu darbelerin nereden geldiğini bilememektedirler. Kiracı çiftçilik, kiralar, geçiş resimleri, tuz vergileri, kentsel pazarda zorunlu alımlar, vergiler vardır. Bu talepleri iyi kötü nakdi olarak karşılamak gerekmektedir ve eğer gümüş sikke yoksa, en azından bakır parayla ödeme yapmak gerekmektedir. Mme. de Sevigne'nin Bröton kiracı çiftçilerinden biri, 15 Haziran 1680'de ona kira bedelini getirmiştir: topu tüfeği 30 livre olan bu bedel için muazzam bir bakır denier yükü. Uzun zaman ayni olarak tahsil edilen, tuz geçiş resimleri, 9 Mart 1547 kararnamesinden itibaren zorunlu olarak nakdi hale getirilmiş ve Fransa'da büyük tuz tüccarlarının ortaya çıkmasına yol açmıştır.</p>
	<p class="block_4">Nakit paralar, gündelik hayata binlerce yoldan katılmaktadırlar. Modern devlet bu değişimlerin büyük hazırlayıcısı (vergiler, asker ücretleri, memur maaşları) ve yararlanıcısıdır, ama bu konuda tek başına değildir. İyi yer tutmuş olanlar oldukça çok sayıdadırlar: maliyeci, tuz vergisi toplayıcısı, rehinci, mülk sahibi, girişimci büyük tüccar, “finansçı”. Bunlar heryere ağ atmaktadırlar. Ve tabii, bu yeni türden olanaklı kişiler, tıpkı bugünküler gibi, sempati yaratmamaktadırlar. Müzelerde, parayla oynayan kişilerin yüzleri bize bakmaktadır; ressam birçok kereler, sıradan insanın kin ve küçümsemesine tercüman olmuştur. Fakat bu duygular, bizzat paranın kendine karşı duyulan bir çekinmeyi -ilk iktisatçıların da kendilerini kolayca kurtaramayacakları çekinme- besleyen bu sağır veya canlı hak talepleri, bütün bunlar nihayette, olayların akışını hiç değiştirememektedirler. Büyük parasal akınlar, dünya ölçeğinde hatlar, ayrıcalıklı duraklar, “krallık malları”nın yüksek kârlı ticaretiyle verimli buluşmalar, örgütlemişlerdir. Magellan ve Del Cano dünyanın çevresini güç ve dramatik koşullarda dolaşmışlardır. Fakat ilki 1590'da, İkincisi 1693'ten itibaren olmak üzere, Francesco Carletti ve Gemelli Careri dünyanın çevresinde, yanlarında bir kese altın ve gümüşle, seçilmiş mal balyaları olduğu halde dönmektedirler. Ve geri dönmüşlerdir.</p>
	<p class="block_4">Para tabii ki, parasal ekonominin dönüşüm ve devrimlerinin simgesidir –aynı zamanda nedeni-. Onu taşıyan ve yaratan hareketlerden ayrılamaz. Batı'da eski açıklamalar, parayı fazlasıyla sık bir şekilde, bizzat kendisi olarak görmekte ve onu kıyaslama yoluyla tanımlamaktadırlar. Para “toplumsal bünyenin kanı”dır (Harvey'nin keşfinden çok önce, bayağı bir imge); para, yüzyıllar boyunca tekrarlanan bir gerçeklik olarak, bir “mal”dır. William Petty'ye (1655) göre, “eğer deyim yerindeyse, siyasal bünyenin yağından ibarettir: çoğu çevikliğine zarar vermekte, azı onu hasta etmektedir”: bu bir hekim konuşmasıdır. 1820'de bir Fransız toptancısı paranın “sürüm yaptığımız ve ürünleri yarattığımız pulluk olmadığı”nı açıklamaktadır. Yalnızca malların dolaşımına yardım etmektedir, tıpkı “bir makinanın hareketlerini daha rahat hale getiren yağ gibi; makinanın dişlileri yeterince yağlandığında bu etki ortaya çıkmaktadır, fazlası onların hareketine zarar verir”; bu da bir makina ustası konuşmasıdır. Fakat şu imgeler, çok tartışmalı bir ifadeden çok daha ağır basmaktadırlar: iyi filozof, ama iktisatçılığı tartışmalı olan John Locke 1691'de, bizim para ve sermaye diyeceğimiz şeyleri özdeşleştirmekteydi; bu aşağı yukarı, para ile zenginliği, ölçü ile ölçüleni karıştırmak demektir.</p>
	<p class="block_4">Bütün bu tanımlamalar, esas olanı kenarda bırakmaktadırlar: yani parasal ekonominin bizatihi kendini, aslında paranın varlık nedenini. Yalnızca insanların ona ihtiyaçlarının olduğu ve maliyetine katlanabilecekleri yerlere yerleşmektedir. Çevikliği ve karmaşıklığı ona sürükleyen ekonominin çevikliği ve karmaşıklığının işlevidir. Sonunda, ne kadar ekonomik ritm, sistem, konum varsa, o kadar para olacaktır. Her şey, nihayette sırları olmayan bir oyuna bağlıdır. Her an veya hemen hemen her an tekrarlama koşuluyla, bugünkünden farklı bir Eski Rejim parasal ekonomisi vardır; bu ekonomi çok katlıdır, insanların tümüne yaygınlaşmamıştır ve tamamlanmamış durumdadır.</p>
	<p class="block_4">XV. ile XVIII. yüzyıllar arasında takas, muazzam mekânlarda kural olarak kalmaktadır, fakat gerektiği her seferinde, bir ilk iyileşme olarak, ilkel denilen paraların, şu deniz kabuğundan veya başka şeylerden olan “tam olmayan”, ama yalnızca bizim gözümüzde tam olmayan paraların dolaşımı yardıma yetişmektedir: bunları kabul eden ekonomiler, artık başkalarına tahammül edememektedirler. Ve Avrupa'nın madeni paralarının da, çoğu zaman eksiklikleri vardır. Takas gibi, maden de her zaman işini yapmak konusunda yeterli olmamaktadır. Bu durumda kâğıt para veya daha iyisi, XVII. yüzyıl Almanya'sında alay olarak Herr Credit denilen kredi, iyi kötü hizmetlerini sunmaktadırlar. Sonuçta süreç farklı bir katta olmak üzere aynıdır. Gerçekten de, her canlı ekonomi, kendi para dilinden çıkmakta, bizatihi hareketinden ötürü yenileşmekte, ve tüm bu yenilikler artık sınama değeri kazanmaktadırlar. Law sistemi veya Güney Denizleri Kumpanyasıyla çağdaş olan İngiliz rezaleti, savaş sonrasının mali çareleri veya arsızcasına spekülasyonlar veya “baskı gruplan” arasındaki bölüşümlerden tamamen farklı şeylerdir. Bu, Fransa'da kredinin karışık, ıskalanmış, ama aşikâr doğumudur, kuşkusuz güç bir doğum; la Palatine haykırmaktadır: “Cehennem ateşinin bu kâğıt parçalarını yakmasını çok arzuladım” ve bu tiksindirici sistemden hiçbir şey anlamadığına yemin etmektedir. Bu rahatsızlık, yeni bir dil karşısındaki bilinçlenmedir. Çünkü paralar dildirler (biz de bir imge oluşturduğumuz için af diliyoruz), diyaloga çağırmakta, diyaloga izin vermektedirler; ancak diyalog oldukça varolabilmektedirler.</p>
	<p class="block_4">Eğer Çin'de karmaşık bir para sistemi olmadıysa (garip ve uzun kâğıt para aralığı bir yana bırakılırsa), bunun nedeni, sömürdüğü komşu bölgeler karşısında ona ihtiyacının olmamasıdır: Moğolistan, Tibet, Endonezya, Filipinler, Japonya. Eğer İslamiyet Orta Çağda, Atlantikten Pasifiğe kadar Eski Kıtaya çok yukarıdan egemen olduysa, bunun nedeni yüzyıllar boyunca (Bizans ayrık), hiçbir devletin onun altın (dinar) ve gümüş (dirhem) paralarıyla rekabet edememesidir. Bunlar onun güç araçlarıdır. Eğer Orta Çağ Avrupa'sı sonunda paralarını geliştirdiyse, bunun nedeni, karşısına dikilmiş olan İslam dünyasının üzerine tırmanmak zorunda olmasıdır. Aynı şekilde, Osmanlı devletini XVI. yüzyılda yavaş yavaş istila eden para devrimi, bu devletin Avrupa birliğine zorunlu girişidir. Bu birlik yalnızca törensel olarak, karşılıklı elçi değişimini içermemektedir. Nihayet Japonya, 1638’den itibaren kendini dış dünyaya kapatmıştır, ama bu bir dil pelesengidir; Çin jomjue’larına ve izinli Hollanda gemilerine açık kalmıştır. Çatlak, ülkeye mal ve para girmesine yol açacak ve onu gerekli karşılıklar olarak, gümüş ve bakır madenlerini işletmeye zorlayacak kadar geniştir. Bu çaba aynı zamanda, Japonya'nın XVII. yüzyıldaki kentsel atılımıyla, ayrıcalıklı kentlerde “gerçek bir burjuva uygarlığının” çiçeklenmesiyle bağlantılıdır. Her şey birbirini tutmaktadır.</p>
	<p class="block_4">İşte, yabancının bazen oyunu yürüttüğü, onu gücüyle veya zayıflığıyla dayattığı bir cins para dış politikasını açığa çıkartan şey. Başkalarıyla konuşmak, zorunlu olarak ortak bir dil, bir anlaşma zemini bulmak demektir. “Uzakta ticaret”in, büyük ticari kapitalizm'in liyakati, uluslararası mübadelelerin dilini konuşmayı bilmiş olmasıdır. Bu mübadeleler, ikinci cildimizde görecğimiz üzere, kitleleri itibariyle öncelikli olmasalar bile (baharat ticareti -değer olarak bile- Avrupa'daki buğday ticaretinden çok daha azdır); bunlar etkinlikleri, yapıcı yenilikleriyle belirleyici olmuşlardır. Bunlar her tür hızlı “birikim”in kaynağıdır. Eski Rejim dünyasını yönetmektedirler ve para onların hizmetindedir. Para onları izlemekte veya istenirse öncelemektedir. Bu mübadeleler ekonomileri yönlendirmektedirler.</p>
	<p class="block_2" id="calibre_pb_26"> </p>
</body></html>
