<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="block_3" id="toc_id_172">BÖLÜM 8 - KENTLER</h1>
	<p class="block_4">Kentler tıpkı elektrik transformatörleri gibidir: basınçları artırmakta, mübadeleleri hızlandırmakta, insanların hayatını nihayetsiz bir şekilde kavramaktadırlar. İşbölümlerinin en eskisinden, en devrimcisinden doğmuş değiller midir: bir yanda tarlalar, diğer yanda kentsel denilen faaliyetler? “Kent ile kır arasındaki zıtlık barbarlıktan uygarlığa, kabileler düzeninden devlete, yerellikten ulusa geçişle başlar ve günümüze kadar tüm uygarlık tarihi boyunca görülür”. Karl Marx bu satırları gençlik döneminde yazmıştır.</p>
	<p class="block_4">Kent kesiş, kopuş, dünyanın kaderidir. Yazının taşıyıcısı olarak ortaya çıktığında, tarih dediğimiz şeyin kapılarını açmıştır. XI. yüzyılda Avrupa’da yeniden doğduğunda, dar kıtanın yükselişi başlamıştır. İtalya'da çiçeklerini açtığında ise Rönesanstır. Sitelerden, Klasik Yunan'ın polis'inden, müslüman fethinin medine'lerinden günümüze kadar bu böyledir. Büyümenin bütün büyük anları kendilerini kentsel bir patlama ile ifade etmektedirler.</p>
	<p class="block_4">Kentler büyümenin nedeni, kökeni midirler? sorusunu sormaya gelince, bu kapitalizmin, XVIII. yüzyılın ekonomik yükselişinden veya endüstri devriminden sorumlu olup olmadığını sormak kadar yararsızdır. Georges Gurvitch'in çok sevdiği “perspektiflerin karşılıklılığı” burada bütün rolünü oynamaktadır. Kent genişlemeyi yarattığı kadar, onun tarafından da yaratılmaktadır. Fakat, kesin olan kentin genişlemeyi bütün parçaları itibariyle imal etmediği durumda bile, oyunu kendi çıkarına yürüttüğüdür. Ve bu oyun kendini kentte, diğer tüm gözlem istasyonlarında olduğundan daha çok ele vermektedir.</p>
	<h2 class="block_10" id="toc_id_173">BİZATİHİ KENT</h2>
	<p class="block_4">Nerede olursa olsun, bir kent her zaman belli bir miktarda gerçeklik ve süreci aşikâr düzenliliklerle birlikte gerektirir. Zorunlu işbölümü olmayan kent ve bir kentin müdahalesi olmaksızın, birazıcık ileri gitmiş işbölümü yoktur. Pazarsız kent ve kentsiz bölgesel veya ulusal pazar yoktur. Tüketimin gelişmesi ve çeşitlenmesinde kentin rolünden sıklıkla söz edilir, ama aslında son derece önemli olan şu olgudan, kentlerin en fakirinin bile pazar iaşesinden zorunlu olarak geçtiğini, kentin sonuç olarak pazarı genelleştirdiği olgusundan ise çok nadir olarak söz edilir. Oysa toplumlar ve ekonomiler temel olarak pazar hattının şu veya bu tarafında olmak üzere bölünürler -bu konuya döneceğim-. Nihayet, bu iktidarın biçimi ne olursa olsun, hangi grup tarafından kullanılırsa kullanılsın, aynı anda hem koruyucu, hem de baskıcı iktidarı olmayan kent yoktur. Ve eğer kentin dışında iktidar varsa, bu iktidar kentte ek bir boyut, başka cinsten bir hareket alanı kazanmaktadır. Nihayet kent olmaksızın dünyaya açılma, uzaklarla mübadele de yoktur.</p>
	<p class="block_4">İşte bundan on yıl önce bu yönde yazdım, ve bugün de Philip Abrams'ın kibar eleştirisine karşı “bir kent her zaman bir kenttir” sözünü savunuyorum ve onun mekânda olduğu gibi, zamanda da bir yerinin olduğunu söylüyorum. Bunun anlamı, bütün kentlerin birbirlerine benzedikleri hiç de değildir. Fakat çok çeşitli, özgün çizgilerin ötesinde bütün kentler zorunlu olarak aynı temel dili konuşmaktadırlar: gündelik hayatın ilk zorunluğu olan, kırlarla sürdürülen nihayetsiz diyalog; değirmen çarkına suyun olduğu kadar gerekli olan insan sağlanması; kentlerin bizatihi kendilerini diğerlerinden farklılaştırma iradeleri; az veya çok uzak ağların merkezindeki zorunlu konumları; dış mahallelerine ve diğer kentlere göre eklemleşmeleri. Çünkü hiçbir kent diğer kentlerin refakati olmaksızın kendini sunamaz. Bazıları efendi, diğerleri hizmetçi, hatta köle olarak kentler birbirlerini tutmakta, Çin'de veya başka yerlerde oluğu gibi, Avrupa'da da bir hiyerarşi oluşturmaktadırlar.</p>
	<h3 class="block_11" id="toc_id_174">Kentlerin Minimum Ağırlığından Bütünsel Ağırlığına</h3>
	<p class="block_4">Alışılmamış bir insan yığılması ve yakın, çoğu zaman da duvar duvara bitişik evlerin yoğunlaşması olan kent bir iskân anormalliğidir. Bunun nedeni, İbni Batuta'nın Kahire'ye hizmetlerini sunan 12.000 saka ile binlerce deveciye hayran olarak söylediği gibi, “çalkantılı” bir insan “denizi” olması veya her zaman insanla dolu olması değildir. Ancak şöylesine bir cazibe alanı olan kentler ve nüfus bakımından onları aşan kasabalar vardır; örneğin dünün ve bugünün Rusya'sının muazzam köyleri veya bugün İtalyan Mezzogiorno'sunun veya Güney Andalusya'nın şu kırsal kentleri, veya Java'nın gevşek dokulu şu mezralardan oluşan takım yıldızları, şu “günümüze kadar gelen köy adaları” gibi. Fakat bu şişkin, hatta birleşen köyler, zorunlu olarak kent haline dönüşme kaderine sahip değillerdir.</p>
	<p class="block_4">Çünkü gündemde yalnızca sayı yoktur. Kent kent olarak, ancak kendininkinden daha alt bir hayatın karşısında varolabilir, kuralın istisnası yoktur; hiçbir ayrıcalık bunu ikâme edemez. Kendi köyleri, kendine eklenmiş kırsal hayat parçalan olmayan, pazarının kolaylıklarını, dükkânlarını, ağırlık ve ölçü birimlerini, yasa adamlarını, hatta vakit geçirme olanaklarından yararlanmayı kendi “kırına” dayatmayan hiçbir kent, hiçbir kentçik yoktur. Varolabilmek için, minik de olsa, bir imparatorluğa egemen olması gerekmektedir.</p>
	<p class="block_4">Bugün Nievre'de bağlı olan Varzy, XVIII. yüzyılın başında ancak 2.000 kadar bir nüfusa sahiptir. Fakat burjuvazisiyle bal gibi bir kenttir: kanun adamları burada o kadar kalabalıktırlar ki, başkalarının kalemine başvurmaktan başka çareleri olmayan bir okumasız yazmasız köylü nüfusunun ortasında bile ne iş yapabileceklerini kendilerine sormaktadırlar. Fakat bu kanun adamları aynı zamanda mülk sahibidirler; başka burjuvalar dökümhane, tabakhane sahibidirler veya odun tüccarıdırlar, bu sonuncular bazen muazzam Paris iaşesiyle de ilgilenerek, nehirler boyunca süren “a bûches perdues" trafiği sayesinde palazlanmışlardır ve uzaktaki Barrois'ya kadar baltalıklara sahiptirler. Burada söz konusu olan, binlerce örneğine rastlanan, küçük bir Batı kentinin tipik örnek olayıdır.</p>
	<p class="block_4">Şeylerin aydınlık olması için, kentsel hayatın döşemesini belirleyecek tartışılmaz, aşikâr bir alt sınıra sahip olmak gerekir. Bu noktada kimse uyum halinde değildir, olamaz. Üstelik böylesine bir sınır, zamanla birlikte değişmektedir. Fransız istatiğine göre, bir kent en azından 2.000 nüfusu olan (bugün bile) bir yerleşim yeridir -bu bizzat Varzy'nin 1700'lere doğru olan nüfusudur-, İngiliz istatistikleri için kabul edilen rakam 5.000'dir. Öte yandan, 1801'de kentlerin İngiliz nüfusunun % 25'ini temsil ettikleri ileri sürülürken, eğer temel olarak 2.000'i geçen topluluklar alınsaydı, oranın % 40'a yükseleceğini bilmek gerekir.</p>
	<p class="block_4">Richard Gascon kendi hesabına ve XVI. yüzyılı düşünerek, “600 hanenin (kabaca 2.000-2.500 kişilik bir nüfus) kuşkusuz iyi bir alt sınır olacağını” kabul etmektedir. Bunun en azından XVI. yüzyıl için, sınırın fazla yukarıda saptanması olduğunu düşünüyorum (belki de Richard Gascon Lyon yörüngesinde salınan kentlerin nisbi kalabalıklığı tarafından etkilenmeye razı olmuştur). Her halükârda, Orta Çağın sonunda Almanya'nın tümü için, kent olma hakkım elde eden 3.000 yerleşim yerinde nüfus sayımı yapılmıştır. Oysa ortalama nüfus 400'dür. Demek ki bu rakam, Fransa ve kuşkusuz bütün Batı için (istisnalar kuralı teyid ederler) kentsel hayatın olağan döşemesinde yer alan Varzy'nin büyüklüğünün iyice altındadır. Böylece Champagne'da, bir tuz ambarı ile başdiyakozluk merkezi olan, 1. François tarafından 1546'da kendini surlarla çevrelemesine izin verilen Arcis-sur-Aube, XVIII. yüzyılın başında ancak 228 haneye (yani 900 kişi kadar) sahiptir; bir hastanesi ve bir koleji olan Chaource 1702'de 227 haneye; Eroy 265, Vendeuvre-sur-Barse 316, Pont-sur-Seine 188 haneye sahiptirler...</p>
	<p class="block_4">Kent tarihi, soruşturmasını işte bu alt sınırlara kadar yapmalıdır, çünkü Oswald Spengler'in işaret ettiği üzere, küçük kentler sonunda yakınlarındaki kırları “yenmek”te, onlara “kendilik bilincini” sokarken, kendileri de onlardan daha kalabalık ve daha faal yerleşim yerleri tarafından yutulmakta, boyunduruk altına sokulmaktadırlar. Bu kentler böylece, düzenli olarak bir güneş-kentin çevresinde dönen kentsel sistemlerin içine alınmış olmaktadırlar. Fakat hata, yalnızca güneş-kentleri hesaba katmak olacaktır, ister Venedik, Floransa, Nuremberg, Lyon, Amsterdam, Delhi, Nankin veya Osaka... olsun. Kentler heryerde hiyerarşiler oluşturmaktadırlar, piramidin yalnızca zirvesi, ne kadar önemli olursa olsun, her şeyi özetlememektedir. Çin'de kentsel hiyerarşiler, kentin adına eklenen parçalarda kendilerini kanıtlamaktadırlar (fu, birinci dereceden; çeu, ikinci dereceden; hien, üçüncü dereceden kent), tabii bunlara daha da alt bir düzeydeki, “otoritenin boyunduruğunu sabırsızca taşıyan yarı vahşi halkları zaptedebilme zorunluğu” nedeniyle fakir eyaletlerde kurulmuş olan ilkel kentler dahil değildir. Fakat, Çin'de olduğu kadar, Uzak Doğu'da da en az görebildiğimiz, köyler haresiyle temasta olan bu ilkel kentler tabanıdır. 1690'da Yedo (Tokyo) yolu üzerinde birçok küçük kentten geçen şu Alman tabip, burada dış mahallelerdekiler de dahil 500 ev (en azından 2.000 kişi) saymıştır, bu sonuncu ayrıntı tek başına, söz konusu olanın bir kent olduğunu kanıtlamaktadır. Fakat böylesine işaretler enderdir.</p>
	<p class="block_4">Ancak asıl önemli olan kentsel sistemlerin tüm kitlesini, bütünsel ağırlıklarım hesaplamak; yani hep alt sınırlarına, kentler ile kırlar arasındaki eklemleşmeye kadar inmek olacaktır. Tekil rakamlardan çok, bu bütüne ilişkin rakamlar işimizi göreceklerdir: terazinin bir kefesine tüm kentleri ve diğerine de ya bir imparatorluğu, ya bir ulusun, ya da bir ekonomik bölgenin tüm nüfusunu yerleştirmek, sonra da her iki ağırlık arasındaki oranı hesaplamak; bu, gözlenen birimin bazı ekonomik ve toplumsal yapılarını tartmanın oldukça güvenilir bir biçimidir. Ya da hiç değilse, eğer bu cins yüzdelerin hesaplanması kolay ve memnuniyet verici olsaydı, bu oldukça emin bir biçim olurdu. Josef Kulischer'in kitabının ileri sürdüğü rakamlar bu nedenle, bugünkü tahminlerle karşılaştırıldıklarında çok yükseğe, çok iyimsere benzemektedirler. Cantillon'un iddiasından ise hiç söz etmeyelim: “genellikle bir devletin halkının yarısının kentlerde geçindikleri ve evlerini orada yaptıkları, diğer yansının da kırlarda yer aldığı varsayılmaktadır” diye yazmaktadır. Cantillon dönemindeki Fransa için Marcel Reiiıhardt'ın yakınlarda yaptığı hesaplama, kentsel nüfusun yalnızca % 16 olduğu sonucuna varmaktadır. Üstelik, her şey taban olarak alınan düzeye bağımlıdır. Eğer nüfusu 400'den fazla olan yerleşim yerleri kent olarak sayılırlarsa, İngiltere 1500'de % 10 ve 1700'de % 25 oranında kentlileşmiştir. Fakat eğer taban 5.000 olarak saptanırsa, bu oranlar yalnızca, 1700'de % 13, 1750'de % 16 ve 1801'de % 25 olacaklardır. Demek ki, Avrupa'nın çeşitli bölgelerinin kentlileşme derecelerini geçerli bir şekilde kıyaslayabilmek için, önce bütün hesaplan aynı kıstasa göre yeni baştan yapmak gerekmektedir. Şu an için en fazlasından, özellikle yüksek ve düşük birkaç nokta saptamaktan başka bir şey yapılamaz.</p>
	<p class="block_4">Avrupa'da aşağı doğru en mütevazi rakamlar Rusya'ya ilişkin olanlarıdır (1630'da % 2,5; 1724'te % 3; 1796'da % 4; 1897'de % 13). Bu durumda 1500'ler Almanya'sının % 10'luk düzeyi, Rus rakamlanyla karşılaştırıldığında anlamsız olmaktan çıkmaktadır. Bu oran ayrıca, 1700'de Boston'm 7.000, Philadelphia'nın 4.000, Newport'un 2.600, Charlestown 'in 1.100, New York'un 3.900 kişilik nüfuslara sahip olduğu İngiliz Amerika'sındaki orandır. Ve bu arada, 1642'den itibaren, o sıralar adı Nieuwe Amsterdam olan New York'da “modern” Hollanda tuğlası evler ahşap binaları ikâme etmiştir, bu da aşikâr bir zenginleşme belirtisidir. Henüz küçük olan bu merkezlerin kentsel karakterini kim kabul etmeyecektir? Bunlar 1690'da, geniş bir mekânda yayılmış olan 200 bin küsur kişilik bir nüfusun toplam olarak % 9'unu oluşturarak, bu nüfusun izin verdiği kentsel basıncı temsil etmektedirler. 1750'lere doğru, daha o sıralar bile yoğun olan Japon nüfusu (26 milyon kişi) % 22 oranında kentsel olmalıdır.</p>
	<p class="block_4">Yukarıya doğru % 50'lerin aşılması en fazla Hollanda için muhtemeldir (1515'te toplam 274.810 kişilik bir nüfusun içinde 140.810 kentli, yani % 51; 1627'de % 59; 1795'te % 65). Bu 1795 sayımına göre, kuşkusuz bir öncü olmayan Overijssel eyaletinde bile oran % 45,6'yı bulmaktaydı.</p>
	<p class="block_4">Bu rakam gamlarını yorumlayabilmek için geriye, bir nüfusun kentleşmesinin ne zaman (belki % 10'a doğru?) ilk etkinlik düzeyine ulaştığını bilmek kalmaktadır. Daha sonra % 50'ler, % 40'İar, hatta daha altlarda, başka anlamlı bir eşik olmayacak mıdır? Sonuç olarak, onlardan itibaren her şeyin kendiliğinden dönüşme eğiliminde olacağı, Wagemann tarzı eşikler?</p>
	<h3 class="block_11" id="toc_id_175"> Her Zaman Yeniden Ele Alınması Gereken Bir İşbölümü</h3>
	<p class="block_4">Avrupa'da ve diğer yerlerde, kentlerin hayatının kökeninde ve sürecinde, esas sorun aynı olarak kalmaktadır: kırlar ile kentsel merkezler arasında asla tam olarak tanımlanmamış, her zaman yeniden ele alınan bir işbölümü söz konusudur. Tüccarlar, siyasal, dinsel ve ekonomik komuta işlevleri, zenaat faaliyetleri ilke olarak kent cephesinde geçmektedirler. Fakat yalnızca ilke olarak, çünkü paylaşım, oyun esnasında bir o yana, bir bu yana geçmeye son vermiş değildir.</p>
	<p class="block_4">Fiilen, bu cins sınıf savaşının, ipso facto taraflardan en güçlüsü olan kentin lehine sonuçlandığına inanmayalım, Olağan olarak söylendiği üzere, kırın zaman içinde kenti zorunlu olarak öncelediğine de daha fazla inanmayalım. Kuşkusuz “kırsal ortamın üretiminin gelişmesiyle” ilerlemesinin “kente izin vermesi” sık rastlanılan bir durumdur. Fakat kent her zaman ikincil bir ürün değildir. Jane Jacobs büyüleyici bir kitapta, kentin kırsal iskânla, eğer daha önce değilse, en azından aynı anda ortaya çıktığını savunmaktadır. Böylece İ.Ö. VI. Binden itibaren Jericho ve Küçük Asya'daki Çatalhöyük, etrafında modern denilebilecek, ilerlemiş kırlar yaratan kentlerdir. Kuşkusuz bu durum, toprağın o sıralar kendini boş ve serbest bir mekân olarak sunduğu, tarlaların hemen hemen, neresi olursa olsun orada oluşturulabildiği ölçüde olmaktadır. XI. ve XII. yüzyıllar Avrupa'sında bu konum yeniden belirlemektedir. Ve bize daha yakın bir tarihte, bu durum Avrupa'nın gerçekte boşluğa paraşütle indirilmiş gibi olan kendi kentlerini kurduğu ve sakinlerinin ya tek başlarına, ya da yerlilerle birlikte besleyici kırlar yarattıkları Yeni Dünya'da açıkça farkedilmektedir. 1580'de yeniden yaratılan Buenos Aires'te yerliler o kadar hasım veya ortadan kaybolmuş (bu daha az vahim değildir) durumdadırlar ki, kent sakinleri ekmeklerini kendi alın terleriyle kazanmak -bundan yakınmaktadırlar- zorundadırlar. Sonuç olarak, bunlar kırlarını, kendi ihtiyaçlarının ölçüsüne göre yaratmak zorundadırlar. Bu Morris Birkbeck'ın 1818’e doğru Illinois'te Batı'ya doğru “Amerikan” ilerlemesi vesilesiyle tasvir ettiği sürecin hemen hemen benzeridir. “Birçok yeni göçmenin birbirlerine komşu olarak, tarıma açmak üzere devletin elinden toprak satın aldıkları noktalarda, bölgenin ihtiyaçlarının ötesini ve gelecekteki gelişmelerini biraz daha iyi görebilen bir mülk sahibi, konumunun yeni bir kentin yerleşim yeri olarak uygun olduğunu varsayarak, toprağını (ona bırakılanı) uygun şekilde çizilmiş sokaklarla ayrılmış küçük parçalar halinde bölmekte ve fırsat çıktığında bunları satmaktadır. Buralara konutlar inşa edilmektedir. Önce bir dükkâncı (her tür eşyayı satan tüccara bu ad verilmektedir) birkaç kasa malla gelmekte ve bir dükkân açmaktadır. Yanında bir han yükselmekte ve bir tabip ile noter görevi gören bir kanun adamının ikâmetgâhı haline gelmektedir; dükkâncı yemeklerini burada yemekte ve bütün yolcular buraya inmektedirler. Kısa bir süre sonra bir demirci ve diğer zenaatçılar, ihtiyacın hissedildiği ölçüde gelmektedirler. Bütün hıristiyan mezhepleri için rahiplik görevini de gören bir öğretmen, doğmakta olan belediyenin de zorunlu üyesidir... Eskiden yalnızca derilere bürünmüş insanların görüldüğü yerde, şimdi kiliseye güzel mavi bir elbise ile gelinmektedir; kadınlar ise pamuklu elbiseleri ve hasır şapkalarıyla kendilerini göstermektedirler... Kent bir kez haşladıktan sonra, kültür (bunu tarım olarak anlayınız) çabucak yayılmakta ve çevrede çeşitlenmektedir. Ürünler aşırı bollaşmaktadır” diye açıklamaktadır. Şu diğer Yeni Dünya olan Sibirya'da da aynı şey olmamış mıdır? 1652'de Irkutsk kendini besleyecek olan civar kırlardan önce doğmuştur.</p>
	<p class="block_4">Bütün bunlar kendiliğinden olmaktadır. Kırlar ve kentler “perspektiflerin karşılıklılığına” boyun eğmektedirler: ben seni yaratıyorum, sen beni yaratıyorsun; ben sana egemen oluyorum, sen bana egemen oluyorsun; ben seni sömürüyorum, sen beni sömürüyorsun, ve birlikte yaşamanın kurallarına göre böylece sürüp gitmektedir. Kentlere yakın kırlar, Çin'de bile, bu komşuluğun sayesinde değerlenmiş değiller midir? 1645'te Berlin yeniden yaşamaya başladığında, Geheime Rat'ı şöyle demektedir: “bugün tahıl fiyatlarının çok düşük olması, tam da birkaç istisna dışında hemen hemen tüm kentlerin yerle bir olmasından ve kırlara hiçbir ihtiyaç duymayarak, birkaç tane olan sakinlerinin ihtiyaçlarını kendi topraklarından sağlamalarından kaynaklanmaktadır”. Bu kentsel toprak, Otuz Yıl Savaşlarının son yıllarında kent tarafından yeniden yaratılan bir kır değil midir?</p>
	<p class="block_4">Tamam, kum saati tersine dönebilir: şehirler kırları kentleştirmektedir, ama onlar da kentleri kırlaştırmaktadırlar. Richard Gascon “XVI. yüzyılın sonundan itibaren kır, kentsel sermayelerin gömülecekleri çukur haline gelmiştir” diye yazmaktadır, bu sermaye buralara toprak alımı, tarımsal malikâne oluşturulması veya sayılamayacak kadar çok kır evi yapımı için gelmektedir. Venedik XVII. yüzyılda denizin kârlarını terketmiş ve tüm servetini kırlara akıtmıştır. Dünyanın tüm kentleri bugün veya yarın böylesine aktarmalara tanık olmaktadırlar, Londra'da olduğu kadar Lyon, Milano, Leipzig, Cezayir veya İstanbul'da da.</p>
	<p class="block_4">Fiili durumda, kırlar ve kentler birbirlerinden hiçbir zaman su ve zeytinyağ gibi ayrılmamaktadırlar: aynı anda hem ayrılma hem de yakınlaşma; hem bölünme, hem de biraraya gelme bulunmaktadır. İslam dünyasında bile kent onu kırdan ayıran şiddetli kopuşa rağmen, kırı dışlamamaktadır. Civarında bostancılık faaliyetleri yaratmaktadır, kentsel sokaklar boyunca yer alan bazı kanallar, yakınlardaki vahaların bahçelerine kadar uzanmaktadırlar. Kırın kentin çöpleri ve pislikleri sayesinde şişmanladığı Çin'de de aynı birlikte yaşam söz konusudur.</p>
	<p class="block_4">Fakat bu kendiliğinden olan şeyi kanıtlamak ne işe yarar? Yakın zamanlara kadar her kent gıdalarını bizzat kapılarında edinmek zorundaydı. Hesaplamalara alışık bir iktisat tarihçisi, XI. yüzyıldan itibaren 3.000 nüfuslu bir merkezin yaşayabilmek için, 10 kadar köy toprağına, yani “tarımın düşük verimliliği hesaba katıldığında” kabaca 8,5 km<sup class="calibre7">2</sup>'ye ihtiyacı olduğunu tahmin etmektedir. Gerçekten de kır kenti, eğer bu sonuncusu geçimliği için her an endişe duymak istemiyorsa, onu taşımak zorundadır; büyük ticaret onu ancak nadiren besleyebilir. Ve bu yalnızca Floransa, Bruges, Venedik, Napoli, Roma, Cenova, Pekin, İstanbul, Delhi, Mekke gibi ayrıcalıklı kentlerin durumudur.</p>
	<p class="block_4">Zaten XVIII. yüzyıla kadar, büyük kentler bile kırsal faaliyetleri muhafaza etmişlerdir. Çobanlar, kır bekçileri, çiftçiler, bağcılar (Paris’te bile) barındırmaktadırlar; sınırlarının içinde ve ötesinde bir meyva ve sebze bahçeleri kuşağına ve daha uzakta da, Main-üzeri-Frankfurt, Worms, Bâle veya Münih’te olduğu gibi, bazen üç bölüme ayrılmış tarlalara sahiptirler. Orta Çağda felâketin söylentisi Ulm, Augsburg veya Nuremberg'de Rathaus yakınlarında duyulunca, domuzlar özgürlüklerine kavuşmuşlar ve sokaklarda öylesine pis ve çamur içinde dolaşmışlardır ki, bu sokaklarda karşıdan karşıya geçmek için ya ayaklara sopa takmak, ya da karşıya tahta atarak köprü kurmak gerekmiştir. Frankfurt’ta fuarların arefesinde ana caddeler çabucak saman ve talaşla kaplanmaklaydı. Venedik’te 1746’da bile “kent içinde ve manastırlarda” domuz yetiştirilmesinin yasaklanmasının gerektiğine inanılacak mıdır?</p>
	<p class="block_4">Sayılamayacak kadar çok sayıdaki küçük kente gelince, bunlar kırsal hayattan ancak ucu ucuna sıyrılabilmektedirler, hatta “kırsal kentler”den söz edilmiştir. Bağcılıkla geçinen Aşağı-Savabya’daki Weinsberg, Heilbronn, Stuttgart, Esslingen ürettikleri şarabı Tuna’ya kadar taşıma işini gene de fişlenmektedirler, ve zaten şarapçılık onların yegâne endüstrileridir. Sevilla’ya yakın olan Jerez de la Frontera, 1582'de yapılan bir soruşturmada “kentin yalnızca şarap, buğday, zeytinyağ, et ürünlerine” sahip olduğunu bildirmiştir, bunlar onun refahına ve ticaretiyle zenaatını canlandırmaya yetmektedirler. Cebelitarık 1540’ta Cezayirli korsanlar tarafından gafil avlandığında, bunun nedeni korsanların bölgenin adetlerinden haberdar olarak, bağbozumu zamanını seçmiş olmalarıdır: bütün kent halkı surların dışında, bağlarının içinde yatmaktadır. Avrupa'nın her yerinde kentler, kıskanç bir özenle tarla ve bağlarının üzerine titremişlerdir. Bavyera'daki Rothenburg veya Bar-le-Duc'te olduğu gibi, yüzlerce ve yüzlerce kâhyalık, her yıl “asma yaprakları, olgunlaşmayı haber veren şu sarı renge büründüklerinde” bağbozumu yasağını kaldırmaktadır. Ve bizzat Floransa, her sonbaharda binlerce fıçıyla boğazına kadar dolu bir halde, muazzam bir taze şarap pazarı haline gelmektedir.</p>
	<p class="block_4">O çağın kentleri ancak yarı yarıya şehirlidirler. Hasat zamanı zenaatkârlar, burjuvalar işlerini ve evlerini bırakarak, tarladaki işlerinin başına gitmektedirler. XVI. yüzyılın endüstriyel ve aşırı nüfuslu Flandre'ında böyledir. Endüstri devrimi arefesindeki İngiltere hâlâ böyledir; XVI. yüzyılda fazlasıyla önemli olan yün Arte'sinin, özellikle bir kış faaliyeti olduğu Floransa'da böyledir. Şu Reimsli marangoz ustası Jean Pussot hatıra defterinde, siyasal hayat ve zenaat olaylarından çok, bağbozumlarına, hasatlara, şarabın kalitesine, buğday ve ekmek fiyatlarına ilgi duymaktadır. Fransız din savaşları döneminde, Reimsli ve Epernayli insanlar aynı cephede yer almadıklarından, silahlı refakatçiler eşliğinde bağbozumuna gitmektedirler. Marangozumuz, fakat “Epernayli hırsızlar kentin (Reims'in) domuz sürülerini götürdüler..., onları Mart 1593'ün otuzuncu Salı günü adı geçen Epemay'ye götürdüler” diye kaydetmektedir.</p>
	<p class="block_4">Söz konusu olan yalnızca Birlikçilerin mi, yoksa Bearnlı'nın mı zafer kazanacağı değildir: eti kim tuzlayacak, kim yiyecektir? 1722'de işler hiç de değişmemiştir, çünkü ekonomik bir antlaşma, küçük kentlerde, hatta hükümdar kentlerinde bile, zenaatkârların köylülerin yerine tarıma bulaştıklarından yakınmaktadır. Herkesin “kendi küresinde kalması” daha iyi olacaktır. Hayvanlarından ve “koskoca gübre yığınlarından” kurtulan kentler daha temiz ve sağlıklı olacaklardır. Çözüm, “kentlerden... tarımı çıkartmak ve onu uygun ellere teslim etmektir”. Zenaat köylülere, onların kentte düzenli olarak sattıklarına oranlı olarak, satışını arttırma avantajına sahip olacaktır. Bu durumda herkes kazanacaktır.</p>
	<p class="block_4">Kent kırlara, ekim ve hayvancılık tekelini tamamen terketmemişse, bunun tersine kır da tüm “endüstriyel” faaliyetlerinden, civar kentler lehine olmak üzere, boşalmamıştır. Bunun aslında, ona bırakılan olmasına rağmen, o da endüstride pay sahibidir. Her şeyden önce, köyler hiçbir zaman zenaatkârdan mahrum kalmamışlardır. Arabanın tekerleği yerinde, bizzat köyde tekerlekçi tarafından imal ve tamir edilmektedir, demirci tarafından üzerine sıcak demir geçirilmektedir (bu teknik XVI. yüzyılın sonunda yayılmaktadır), her köyün kendi nalbantı vardır ve bu çalışmaların gösterimi Fransa'da XX. yüzyılın başlarına kadar sürmüştür. Daha da ötesi, XI. ve XII. yüzyıllarda kentlerin bir cins endüstriyel tekelin oluştuğu Flandre'da ve başka yerlerde, XV. ve XVI. yüzyıllardan itibaren kentsel endüstrilerin kırsal kıyılara doğru geniş bir cezir hareketi örgütlenmektedir, bu hareket daha ucuz ve kentsel locaların pimpirikli gözetiminin dışında bir emek-gücünün peşindedir. Kent bu olayda hiçbir şey kaybetmemiştir, çünkü sınırlarının ötesindeki bu sefil kırsal işçileri denetlemekte ve onları keyfince yönetmektedir. XVII. yüzyıldan itibaren, bundan da fazla olmak üzere izleyen yüzyılda, kırlar zenaat faaliyetlerinin çok büyük bir kısmını zayıf omuzlarına almış olacaklardır.</p>
	<p class="block_4">Başka yerlerde de aynı paylaşım vardır, fakat farklı bir biçimde yönetilmiş olarak: Rusya, Hind, Çin'de olduğu gibi. Rusya'da endüstriyel ödevlerin büyük bölümü, kendi üzerlerine kapanmış olarak yaşayan köylere düşmektedir. Kentsel yerleşimler onlara Batı'da olduğu gibi, ne egemendirler, ne de onları endişelendirmektedirler. Burada kentlilerle köylüler arasında henüz gerçek bir rekabet yoktur. Darbe indiren kazalara (Moskova 1571'de Tatarlar tarafından, 1611'de de Polonyalılar tarafından yakılmış olmasına rağmen, 1636'da 40.000'den daha az haneye sahip değildir) rağmen birkaç büyük kent vardır, fakat şehirleşmesi düşük bir ülkede, köyler her şeyi zorunlu olarak kendileri yapma durumundadırlar. Bunun dışında bazı büyük malikâne sahipleri, serfleriyle bazı verimli endüstriler örgütlemektedirler. Uzun Rus kışı bu köylülerin canlı faaliyetlerinin sorumluluğuna tek başına sahip değildir.</p>
	<p class="block_4">Aynı şekilde Hindistan'da da; canlı bir cemaat olan, çok sıkı bir baskı gibi, şu veya bu tehlikeden kurtulabilmek için gerektiğinde blok halinde yer değiştirebilen köy, kendine yetmektedir. Köy kente toptan bir vergi ödemekte, ama ona ancak nadir mamuller için (örneğin demir araçlar) başvurmaktadır. Çin'de de aynı şekilde, kır zenaatkârı ipek veya pamuk işçiliğinde, zor bir hayatı tamamlayıcı bir şey bulmaktadır. Köylünün düşük hayat düzeyi onu kentsel zenaatkârın korkulacak bir rakibi haline getirmektedir. Bir İngiliz seyyah (1793), Pekin civarındaki kadın köylülerin ister ipek böceği, isterse pamuk eğirme işlerinde sarfettikleri inanılmaz emek karşısında şaşırmış ve heyecanlanmıştır: “nihayet, onlar kendi kumaşlarını yapmaktadırlar, çünkü bu kadınlar imparatorluğun yegâne dokumacılarıdır”.</p>
	<h3 class="block_11" id="toc_id_176">Kent ve Yeni Gelenler, Özellikle de Sefiller</h3>
	<p class="block_4">Bir kent eğer artık yeni insan iaşesini sağlayamazsa, yaşayamaz hale gelir. Kent bu insanları cezbetmektedir. Ve bu insanlar çoğu zaman onun ışıklarına, gerçek veya görünüşteki özgürlüklerine, daha iyi ücretlerine doğru kendiliklerinden gelmektedirler. Ayrıca buraya, öncelikle kırların, ama aynı zamanda da başka kentlerin onları artık istemediklerinden ve bal gibi kovulduklarından ötürü de gelmektedirler. Sağlam ve geçerli ortaklık fakir bir göçmenler bölgesiyle faal bir kent arasında olanıdır: Venedik karşısındaki Friule (Furlani ona ağır işçiler ve hizmetçiler sağlamaktadır); korsanların Cezayir'i karşısındaki Kabililer: dağlılar kentteki ve kırlardaki bahçelerde çapa sallamaya gelmektedirler; Marsilya ve Korsika, Provence kentleri ve Alplerin gavotları-, Londra ve İrlandalIlar... Fakat her büyük kent aynı anda 10, 100 ayrı kaynaktan insan sağlamaktadır.</p>
	<p class="block_4">1788'de Paris'te “ağır işçi olarak adlandırılanların hemen hepsi yabancıdır (sic). Savualılar odun kesicisi, kabuk temizleyicisi ve zımparacısıdır; Auvergnelilerin ... hemen hepsi sakadır; Limousinliler duvarcıdır; Lyonlular olağan olarak sırt hamalı veya tahtırevan taşıyıcısıdırlar; Normanlar taş yontucu, kaldırımcı, fayans döşeyicisi, tavşan derisi satıcısıdırlar; Gaskonlar perukacı veya berber çırağıdırlar; Lorrenliler gezgin ayakkabı tamircisidirler. Savualılar dış mahallelerde oturmaktadırlar; herbiri bir şefin veya yaşlı bir Savualının yönetiminde olan odalara dağılmışlardır ki, bu kimse bu genç çocuklar kendilerini yönetecek yaşa gelene kadar onların mali yöneticisi ve velisidir”. Tıpkı perakende alarak toptan sattığı tavşan derilerini “öylesine yüklü bir şekilde götürdüğü [için] kafa ve kollarının [boşuna] arandığı” şu Auvergneli gibi. Ve tıpkı, her şeyin takas edildiği Ferraille veya Megisserie rıhtımlarındaki eskicilerden giyinen tüm şu fakirler gibi: “dükkâna bir karga kadar kara olarak [giren] ve oradan bir papağan gibi yeşil çıkan şu adam” gibi.</p>
	<p class="block_4">Kentler yalnızca sefilleri kabul etmemektedirler. Yakın veya uzak kentlerin burjuvazilerinin zararına olmak üzere, nitelikli kontenjanları da vardır: zengin tüccarlar, bazen hizmetleri için kavga verilen usta ve zenaatkârlar, paralı askerler, tekne kaptanları, ünlü hoca ve hekimler, mühendisler, mimarlar, ressamlar... Böylece Orta ve Güney İtalya haritasının üzerinde, XVI. yüzyılda Floransa'ya kadar gelen, onun Arte della Lana'sının usta ve işçilerinin nerelerden kaynaklandıklarını saptamak mümkündür, bunlar bir önceki yüzyılda, sürekli bir biçimde uzaktaki Alçak Ülkeler'den gelmekteydiler. Gene bir haritanın üzerinde, örneğin Metz veya hatta Amsterdam (1575-1614 arası) gibi canlı bir kentin yeni hemşehrilerinin kökenleri saptanabilir. Bu her seferinde, kentimizin yaşamına ortak olan geniş boyutlu bir mekânı açığa çıkartmak olacaktır. Belki de her şeyin sonunda, onun ölçü sistemini veya parasını veya her ikisini birden kabul eden veyahut da gerektiğinde onun özel ağzını konuşan köylerin, kentlerin, pazarların kaydedildiği ticari ilişkilerinin çapına göre sınırlandırılacak olan mekânın bizzat kendisi.</p>
	<p class="block_4">Zorunlu, kesintisiz insan sağlanması. XIX. yüzyıldan önce kent biyolojik olarak asla doğumların ölümleri aştığına tanık olmamıştır. Kentte aşırı ölümlülük vardır. Kent eğer büyüyorsa, bunu tek başına yapmıyor demektir. Toplumsal olarak da, aşağılık işleri yeni gelenlere bırakmaktadır; tıpkı bugünkü yüksek voltajlı ekonomilerimiz gibi, ona da hizmetlerde kullanacağı Kuzey Afrikalı veya Porto Rikolu, onun için çabucak tükenen ve bu çabucak yenilenmesi gereken bir proletarya lâzımdır. S. Mercier Paris hizmetçiliğine ilişkin olarak “kırların köpüğü kemlerinki haline gelmektedir” diye yazmaktadır, söylendiğine göre 150.000 kişilik bir ordu. Bu alt proletaryanın varlığı, her büyük kentte olan bir çizgidir.</p>
	<p class="block_4">Gene Paris'te 1780'li yılların ötesinde, her yıl ortalama 20.000 kişi ölmektedir. Bunların 4.000'i hayatlarını ya Hôtel-Dieu, ya da Bicétre'de olmak üzere hastanede bitirmektedirler; “kaba bezlerin içine dikilen” bu ölüler Clamart'da sönmemiş kireçle sulanan ortak bir çukurun içine karmakarışık bir şekilde gömülmektedirler. Gerçekte, her gece sürüklenen ve Hôtel-Dieu'den ölüleri güneye doğru taşıyan el arabasından daha ürpertici ne vardır? “Çamurlara bulanmış bir papaz, bir çan, bir haç”, fakirlerin gerçek konvoyu budur. Hastane “Tanrının Evi? Burada her şey sert ve kötüdür”; 5.000 veya 6.000 hasta için 1.200 yatak: “Yeni gelen, ölen birinin veya bir cesedin yanına yatırılacaktır...”.</p>
	<p class="block_4">Ve hayat, başlangıcında daha cömert değildir. Paris 1780'e doğru 30.000 kadar doğumdan 7-8.000 kadar terkedilmiş çocuk kaydetmektedir. Bu çocukları hastaneye bırakmak bir meslektir, adam bunları sırtında “içine üç tane alabilecek örtülü bir kutuda” taşımaktadır. Çocuklar kutunun içinde “kundaklanmış olarak ayaktadırlar, yukarıdan nefes almaktadırlar... [Taşıyıcı] kutusunu açtığında çoğunlukla bunlardan birini ölü bulmaktadır; yolculuğunu diğer ikisiyle tamamlamaktadır ve elindekiler- den kurtulmak için sabırsızlanmaktadır... Ekmek parası olan işine yeniden başlamak üzere hemen geri dönmektedir”. Bu terkedilen çocukların arasında çok sayıda taşralı vardır. Garip göçmenler!</p>
	<h3 class="block_11" id="toc_id_177">Kentlerin Mesafeli Tavrı</h3>
	<p class="block_4">Her kent ayrı bir dünyadır ve böyle olmak ister. Göze batan bir olgu: XV. yüzyıldan XVIII. yüzyıla kadar hepsi veya hemen hepsi surlara sahiptir. İşte zorlayıcı ve ayırıcı bir geometrinin içine hapsolmuşlar, aynı zamanda da onlara ait olan hemen yanlarındaki mekândan ayrılmışlardır.</p>
	<p class="block_4">Öncelikle söz konusu olan güvenliktir. Bu koruma ancak birkaç ülkede yüzeysel olmuştur, ama istisna kuralı teyid eder. Örneğin Britanya adalarında, uygulamada hemen hiç kentsel tahkimat yoktur; iktisatçılar, böylece bir sürü verimsiz yatırımdan kurtulunduğunu söylemektedirler. Londra'da kentin eski surlarının, 1643'te parlamentocuların bir anlık korkularının şehri aceleci tahkimatla çevrelemesine rağmen, ancak yönetsel bir rolleri vardır. Japon takımadalarında da tahkimat yoktur, çünkü o da denizle korunmaktadır veya tek başına bir ada olan Venedik'te. Surlarla çevrelenmiş kentleri ancak Macaristan'da Avrupa'nın karşısında ve Doğu Anadolu'da İran'ın karşısında tanıyan Osmanlıların geniş imparatorluğu gibi kendilerinden emin ülkelerde de sur yoktur. 1694'te az sayıda topun olduğu Erivan, dış mahalleleri tarafından sıkıştırılmış Erzurum, her ikisi de aslında taraçalanmış olan çifte surlarla çevrelenmişlerdir. Bunun dışında her yerde Pax Turcica eski surların yıkımına neden olmaktadır, bunlar terkedilmiş mülkler gibi harab olacaklardır, hatta Bizans'tan miras İstanbul'un güzel surları bile. Karşıda Galata'da 1694'te “surlar Türklerin onanma hiç niyetli olmadıkları bir şekilde, yarı yarıya harab olmuşlardır”. Edirne yolu üzerindeki Filibe'de, 1574'den itibaren artık “kapıya benzer herhangi bir şey” yoktur.</p>
	<p class="block_4">Fakat başka yerlerde bu güvenden iz bile yoktur. Kıta Avrupa'sı boyunca (Rusya'da az veya çok surlarla çevrelenmiş kentler, Moskova'nın Kremlin'i gibi bir kaleye yaslanmaktadırlar), sömürge Amerika'sı boyunca, İran, Hind, Çin'de tahkimat kendini bir kural olarak dayatmaktadır. Furetiere Sözlük'te (1690) kenti “oldukça kalabalık bir halkın olağan olarak surlarla kaplı oturma yeri” olarak tanımlamaktadır. Batı kentlerinin birçoğu için XIII. ve XIV. yüzyıllarda inşa edilmiş olan bu “taştan halka” Orta Çağın genişlemesini damgalamış olan “bağımsızlık ve özgürlüğe yönelik bilinçli çabanın dış simgesi”ydi. Fakat aynı zamanda Avrupa'da ve diğer yerlerde hükümdarın eseri, dış düşmana karşı korunmaydı da.</p>
	<p class="block_4">Çin'de yalnızca küçük ve başarısız olmuş kentlerin surları ya hiç, ya da artık yoktur. Olağan durumda surlar etkileyicidirler, bunlar o kadar yüksektirler ki “ev yapımını” gizlemektedirler. Bir seyyah (1639) kentlerin “hepsi aynı şekilde yapılmış ve sağlam tuğla surlarla çevrelenmişlerdir, bu tuğlaların toprağından porselen de yapmaktadırlar; bu toprak zamanla öyle bir sertleşmektedir ki, çekiçle kırmak olanaksızdır... Surlar çok geniştir ve adeta Romalılarınkiyle aynı antik tarzda inşa edilmiş kulelerle doldurulmuşlardır. Olağan olarak, geniş iki cadde kenti haç biçiminde bölmektedir ve bunlar öylesine düzdürler ki, bir kent ne kadar büyük olursa olsun, onun tüm boyunu meydana getirmektedirler ve kavşaktan dört kapıyı görmenin imkânı yoktur” demektedir. Aynı seyyah, Pekin surlarının, Avrupa kentlerininkilerden daha fazla “kalın [olduğunu]dır ki, burada on iki at karşı karşıya gemi azıya almış bir biçimde, birbirlerine çarpmadan koşabilirler” demektedir. (Bu seyyahın sözüne fazla inanmayalım, başka bir seyyah “aşağıda 20 ayak, yukarıda da 12 ayak genişlikten” söz etmektedir). “Sanki savaşın göbeğindeymiş gibi burada her gece nöbet tutulmakta, fakat gündüzleri kapılar, burada kentin güvenliğinden çok giriş resimlerini toplama maksadıyla bulunan hadımlardan başka hiçkimse tarafından korunmamaktadır”. 17 Ağustos 1668'de tufan gibi bir sel baskını başkent kırlarını boğmuş, “çok sayıda köy ve tatil evini... şiddetli bir hareketle sürüklemiştir”. Yeni Kent, bu olayda evlerinin üçte birini kaybetmiş ve “çok sayıda sefil boğulmuş veya yıkıntıların altına gömülmüştür”, fakat Eski Kent sağ salim kalmıştır: “kapılar çabucak kapatılmış ve tüm delikler ile tüm çatlaklar kireç ve bitüm karışımıyla doldurulmuştur”. Çin kentlerinin adeta su geçirmez olan bu sağlam kapanmalarının iyi bir resmi ve iyi bir kanıtı!</p>
	<p class="block_4">Garip bir şey olarak, kentleri artık dıştan hiçbir şeyin tehdit etmediği bu Pax Sinica yüzyıllarında, surlar adeta bizzat kentlilerin gözetim altında tutulmasına yarayan bir sistem haline dönüşmüştür. Bunlar geniş giriş rampalarıyla, surların tepesinden kente egemen olan asker ve süvarinin bir anda seferber edilmelerini sağlamaktadırlar. Bu surların sorumlu yetkililer tarafından sağlam bir şekilde tutulduklarından hiçbir kuşku yoktur. Zaten Japonya'da olduğu gibi Çin'de de her sokağın kendi kapıları, kendi iç hukuku vardır; herhangi bir olay, bir kötülük olduğunda sokağın kapıları kapatılmakta ve suçlu veya sanık hemen ve çoğu zaman da kanlı bir şekilde cezalandırılmaktadır. Çin'deki sistem çok daha katıdır, çünkü her Çin kentinin yanında Tatar kentinin karesi yer almakta ve her ikisi de birbirini gözetim altında tutmaktadır.</p>
	<p class="block_4">Surların kentle birlikte bir kısım tarla ve bahçeleri de kapsaması, sıklıkla rastlanılan bir durumdur. Bunun aşikâr nedeni, savaş halinde iaşe sağlamaktır. Kastilya'da XI. ve XII. yüzyıllarda birbirlerinden uzak ve aralarında, alarm durumunda sürü toplanabilecek kadar mekân bırakan bir köy grubunun çevresinde aceleyle yapılan surlar böyledirler. Bir kuşatma olasılığıyla surların, Floransa'da olduğu gibi, otlakları, bahçeleri veya XVII. yüzyılda bile hemen hemen Paris'inkiler kadar gelişkin surlara sahip olan Poitiers'de olduğu gibi tarla, meyva bahçesi ve bağları hapsettiği her yerde bu kural geçerlidir, fakat kent bu çok bol elbiseyi doldurmayı başaramamaktadır. Aynı şekilde Prag, “küçük kent”in evleri ile XIV. yüzyılın ortasında inşa edilen surlar arasındaki boşluğu dolduramayacaktır. 1400'lere doğru Toulouse böyledir; 1359'da çevresinde inşa edilen surlara (bunların yerinde bugünkü Ramblas bulunmaktadır) ancak iki yüzyıl sonra, 1550'lere doğru ulaşabilecek olan Barselona böyledirler; İspanyolların yaptıkları surların içindeki Milano da böyledir.</p>
	<p class="block_4">Çin'de de aynı manzara: Yang-çe-Kiang üzerinde “10 mil çevresi olan, tepeleri, dağları ve metruk ovaları kapsayan, çünkü çok az evi olan ve sakinlerinin daha çok, çok uzun olan dış mahallelerde yaşamayı sevdikleri” herhangi bir kent gibi; bu aynı 1696 yılında Kiang-Si başkenti yukarı kesiminde “çok tarla, bahçe, az insan” bulundurmaktadır.</p>
	<p class="block_4">Batı'da güvenlik, uzun süre az masrafla sağlanmıştır; bir çukur artı dikine bir duvar; bu kentsel genişlemeyi çoğu zaman söylendiğinden daha az rahatsız etmektedir. Kentin havaya mı ihtiyacı var, surlar tıpkı tiyatro dekorları gibi yer değiştirmektedir; Gand, Floransa, Strasbourg'da ve gerektiği her seferinde olduğu gibi. Sur ölçü üzerine bir korsedir. Kent büyümekte, yeni bir korse imal edilmektedir.</p>
	<p class="block_4">Fakat inşa edilen, yeniden inşa edilen sur, kenti sarmaktan, onu tanımlamaktan vazgeçmemektedir. Koruma olan sur aynı zamanda sınır ve nihayettir. Kentler zenaat faaliyetlerinin maksimumunu, özellikle can sıkıcı endüstrilerini çevrelerine atmaktadırlar, öylesine ki sur bu nedenle bir de ekonomik ve toplumsal ayırım hattı haline gelmektedir. Kent genişlerken genel olarak dış mahallelerinden bazılarını kendine eklemekte, tam olarak kentsel olan yaşamına yabancı faaliyetleri biraz daha uzağına atarak, onları dönüştürmektedir.</p>
	<p class="block_4">İşte, Batı'da yavaş yavaş genişlemiş olan kentler, bu nedenle o kadar karmaşık bir plana sahiplerdir ki, eğri büğrü sokaklar, öngörülemeyen eklemleşmeler, her şey, Antik düzenden çıkmış olan birkaç sitede yaşamaya devam eden Roma kentinin tam zıddındadır: Torino, Kolonya, Coblentz, Ratisbonne... Fakat Rönesans, dama tahtası veya eşmerkezli daireler halinde olan ve “ideal plan” olarak sunulan bir dizi geometrik planın çiçek açmasıyla, bilinçli bir şehirciliğin ilk atılımım vurgulamaktadır. Batı'da süregiden geniş kentsel serpilme, işte bu zihniyet içinde meydanları yeniden biçimlendirecek veya dış alanlardan kazanılan mahalleleri yeni baştan inşa edecektir: bu kentler dama tahtalarını, Orta Çağdan kalma eğri büğrü merkezin etrafında genişletmektedirler.</p>
	<p class="block_4">Bu tutarlılık, bu aklileştirme yeni kentlerde kendilerini kolaylıkla göstermektedirler, inşacılar burada serbest bir alanda iş görmektedirler. Zaten XVI. yüzyıl öncesine ait birkaç tane dama tahtası biçimli kent örneğinin iradi, ex nihilo inşalara ait olması ilginçtir; Saint Louis'nin satın alıp, Akdeniz'de bir merkeze sahip olmak için yeniden inşa ettirdiği küçük liman Aigues-Mortes gibi; XIII. yüzyılın sonunda İngiltere kralının emirleriyle kurulan minik Monpazier (Dordogne) kenti gibi: bu dama tahtasının karelerinden biri kiliseye, bir diğeri kemerlerle çevrelenmiş, bir kuyusu olan çarşı meydanına tekâbül etmektedir. Toskana'nın XIV. yüzyıldaki terre nuove'si, San Giovanni Valdarno, Terranuova Bracciolini, Castelfranco di Sopra da böyledir. Fakat XVI. yüzyıldan itibaren şehircilik şampiyonluğu hızla genişlemektedir; tıpkı yeni Livorno'nun 1575'den sonra olduğu gibi, geometrik bir plana göre inşa edilen bu kentlerin uzun bir dökümü verilebilir; Nancy 1588'den itibaren yeniden inşa edilmiştir veya Charleville 1608'den itibaren, ancak en olağan dışı örnek, ileride döneceğimiz St. Petersburg'unki olarak kalmaya devam etmektedir. Geç olarak kurulmuş olan Yeni Dünya kentlerinin hemen hepsi, aynı şekilde önceden hazırlanmış bir plana göre inşa edilmişlerdir: bunlar dama tahtası biçimli kentlerin en kalabalık ailesini meydana getirmektedirler. İspanyol Amerika'sındakiler özellikle karakteristik olup, dik açılı sokakları cuadras’ı kesmekte, iki ana cadde Plaza Mayor’s ulaşmakta ve bu meydanda katedral, hapishane, belediye binası, Cabildo yer almaktadırlar.</p>
	<p class="block_4">Dama tahtası biçimli plan dünya ölçeğinde ilginç bir sorun çıkartmaktadır. Bütün Çin, Kore, Japonya, Yarımada Hindistan'ı, Koloni Amerika'sı (Roma ve bazı Yunan sitelerininkini unutmayalım) kentleri dama tahtası biçimindedir. Yalnızca iki uygarlık arapsaçı biçiminde ve düzensiz kentleri büyük ölçekte oluşturmuştur: İslamiyet (Kuzey Hindistan da dahil) ve Orta Çağ Batı'sı. Bu uygarlık seçimleri hakkında estetik veya psikolojik açıklamalarda kaybolmak mümkündür. Batı için hiçbir kuşku yoktur ki, Roma kampı gereklerine XVI. Amerikan yüzyılıyla birlikte dönmemiştir. Batı'nın Yeni Dünya'ya yerleştirdiği, Modern Avrupa'nın şehircilik uğraşlarının bir yansıması, canlı köklerinin çok sayıda belirtisinin ötesinde aranmasının zahmete değer olduğu, emredici bir düzen gustosudur.</p>
	<h3 class="block_11" id="toc_id_178">Batı'da Kentler, Toplar ve Arabalar</h3>
	<p class="block_4">Batı kentleri XV. yüzyıldan itibaren büyük zorluklarla karşılaşmışlardır. Nüfusları artmış ve top eski surları yararsız hale getirmiştir. Kentlerin yarı yarıya toprağa gömülmüş, kuleler halinde genişlemiş olan kalın surları olabildiğince değiştirmeleri gerekmektedir. Yatay bir şekilde uzanan bu surlar, ancak muazzam masraflar karşılığında değiştirilebilirlerdi. Ve bu tahkimat katlarının önünde, savunma işlemleri için zorunlu olan boşluğu bulundurmak ve buna bağlı olarak burada inşaat yapılmasını, bahçe kurulmasını, ağaç dikilmesini yasaklamak gerekmektedir. Veya bazen de, Gdansk'ın 1520’de Toton savaşı sırasında veya 1576'da kral Stefan Batory'yla olan çatışmasındaki gibi, ağaçları ve evleri yıkarak boşluk oluşturmak gerekmektedir.</p>
	<p class="block_4">Böylece kentin genişlemesi kilitlenmiş olmaktadır ve bu durumda, eskiden olduğundan daha fazla dikine yükselmeye mahkûm olmaktadır: Cenova, Paris, Edinburg’la evler çok erkenden 5, 6, 8 hatta 10 katlı olarak inşa edilmişlerdir. Toprağın fiyatı sürekli arttığından, çok katlı evler heryerde kendilerini dayatmaktadırlar. Londra'da tahta uzun süre tuğlaya tercih edildiyse, bunun bir nedeni de 4-6 katlı evlerin genellikle iki katlı olan eski evlerin yerine geçtiğinde, ahşabın daha az kalın, daha hafif duvar yapılmasına olanak vermesidir. Paris'le “evlerin ölçüsüz yüksekliğini frenlemek gerekmiştir..., çünkü bazı özel kişiler gerçekten bir evin üzerine başka bir ev inşa etmişlerdir. Yükseklik çatı hariç (devrim arefesinde) 70 ayak (23 m. kadar) ile sınırlandırılmıştır”.</p>
	<p class="block_4">Surları olmama avantajıyla, Venedik keyfince genişleyebilirdi: birkaç gömülü tahta destek, kayıklarla getirilen taşlar ve lagüna üzerinde yeni bir mahalle yükselmektedir. Çok erkenden can sıkıcı endüstriler çevreye doğru uzaklaştırılmışlardır; 1255'ten itibaren hayvan parçalayıcıları ve debbağlar Giudecca adasına, Tersane yeni Castello mahallesinin ucuna, cam atelyeleri Murano adasına... Bu “zoning”in modernliğini kim takdir etmez ki? Ancak, Venedik kamusal ve özel ihtişamlarına, olağanüstü derin eski bir nehir vadisi olan Büyük Kanal üzerinde sahiptir. Yalnızca tek bir köprü, Rialto köprüsü ahşap ve açılır kapanır olarak (1587'de bugünkü taş köprü yapılana kadar) Fondaco del Tedeschi (bugünkü merkez postanesi) kıyısını Rialto meydanına bağlamakta ve böylece kentin San Marco meydanından, Merceria caddesinden geçerek köprüye ulaşan canlı eksenini önceden belirlemektedir. Bu durumda geniş, rahat bir kent ortaya çıkmaktadır. Fakat yapay duvarlı bir kent olan Yahudi mahallesinde, mekân kıttır ve evler beş veya altı katlı olarak havaya doğru fışkırmaktadırlar.</p>
	<p class="block_4">XVI. yüzyılda araba Avrupa'ya kitlesel girişini yaptığında, acil sorunlar çıkartmış, kentsel bir ameliyatı zorunlu kılmıştır. Roma'daki San Pietro'nun etrafındaki eski mahalleyi yıkan (1506-1514) Bramante, tarihin ilk baron Haussmann'larından biri olmuştur. Kentler zorunlu olarak biraz düzene, daha fazla havaya, en azından bir an için daha iyi bir trafiğe kavuşmuşlardır. Bu yeniden örgütlenme aynı zamanda, kral Ferrante'nin “dar sokaklar devlet için bir tehlikeydi” dediği Napoli'de birkaç geniş cadde açan (1536) Pietro di Toledo'nun; veya Cenova'da 1547'de görkemli ve kısa Strada Nuova'nın dümdüzlüğünün tamamlanmasının, veyahut da papa Sixtus Quintus'un iradesinin Roma'da Piazza del Popolo'dan itibaren açtığı şu üç ek- seninkidir de. Bu eksenlerden biri olan Corso'nun, Roma'nın en mükemmel tüccar caddesi haline gelmesi nedensiz değildir. Arabalar, kısa bir süre sonra da hızlı binek arabaları kentlere nüfuz etmişlerdir. Londra'nın ilk dönüşümlerine tanık olan John Stow 1528'de “tekerlekli evren” kehanetinde bulunmuştur. İzleyen yüzyılda Thomas Dekker aynı şeyi tekrarlamaktadır: “[Londra'nın] her sokağında yük ve binek arabaları gökgürültüsü çıkartmaktadırlar, öylesine ki dünyanın tekerlekler üzerinde yürüdüğü sanılabilir”. </p>
	<h3 class="block_11" id="toc_id_179">Coğrafya ve Kentsel Bağlantılar</h3>
	<p class="block_4">Her kent belli bir yerde büyür, onunla evlenir ve onu çok nadir istisnalar dışında hiç terketmez. Bu yerleşim yeri az veya çok uygundur, başlangıç avantaj ve sakıncaları sürer. 1648'de, o sıralar Brezilya'nın başkenti olan Bahia'ya (Sao Salvador) yanaşan şu seyyah kentin ihtişamını, köle sayısını işaret etmektedir ve bunların “son derece barbarca muamele gördükleri”ni ilâve etmektedir; ayrıca kentin yerleşim yerindeki bozuklukları da işaret etmektedir: “sokakların bayırı o kadar diktir ki, arabalara koşulan atlar buralarda tutunamamaktadırlar", demek ki araba yoktur, ama yük hayvanları, eğerli atlar vardır. Bundan da vahim eksiklik, sert bir düzey farkının asıl kenti, tüccarların deniz kıyısındaki kentinden ayırmasıdır, öylesine ki “malları limandan kente çıkartmak ve indirmek için bir cins varagele” kullanmak gerekmektedir. Bugün asansörler bu iniş çıkışı kısaltmakta, ama bu işin yapılma zorunluğu sürmektedir.</p>
	<p class="block_4">İstanbul da aynı şekilde, Haliç üzerinde, Marmara'da ve Boğaz'da çok büyük deniz mekânları tarafından bölünmüştür ve her zaman tehlikesiz olmayan sürekli geçişler için sandalcılar ve perameciler beslemek zorundadır.</p>
	<p class="block_4">Fakat bu sakıncalar ciddi avantajlarla telâfi edilmektedir, yoksa bu boşluklara ne razı olunurdu, ne de yükü taşınırdı. Bu avantajlar genelde uzak yerleşim yerine ait olanlardır -coğrafyacılar, kentin komşu bölgelere nazaran “konumu” deme adetini edinmişlerdir-. Tütün gibi kıyılmış sahiller boyunca, Haliç muazzam güzergâhlar üzerindeki yegâne sığınaklı limandır. Aynı şekilde, Sao Salvador'un karşısında geniş Bütün Azizler Koyu minyatür bir Akdeniz olup, adalarının arkasında iyice korunaklıdır, ve Avrupa'dan gelirken, bir yelkenli için Brezilya kıyılarında en kolay ulaşılacak noktalardan biridir. Başkent ancak 1763'te güneyde Rio de Janeiro'ya doğru yer değiştirecektir, ve bunun nedeni Minas Geraes ve Goyaz altın madenlerinin gelişmesidir.</p>
	<p class="block_4">Bu uzun mesafeli avantajlar, tabii ki kaybedilebilir niteliktedir. Malacca etkin tekel yüzyıllarına tanık olmuştur, “boğazından geçen tüm teknelere komuta etmektedir”; oysa Singapur, 1819'da birgün aniden boşluktan çıkacaktır. Fakat 1685'te Sevilla'nın Cadiz ile ikâme edilmesi (ki Sevilla XVI. yüzyıldan beri “Kastilya Hindleri" ile olan ticaretin tekeline sahipti) daha iyi bir örnektir, böyle olmuştur, çünkü büyük su çekimine sahip tekneler Guadalquivir ağzındaki San Lucar de Barrameda engelini artık aşamamaktadırlar. Belki teknik bir neden ve akılcı bir değişmenin mazereti, fakat fazlasıyla geniş Cadiz, körfezinde uluslararası canlı kaçakçılığa da şans verecektir.</p>
	<p class="block_4">İster kaybedilebilir, ister edilmez nitelikte olsunlar, bu konum ayrıcalıkları her halükârda kentlerin refahı için vazgeçilmez niteliktedirler. Kolonya (bugün Köln) Ren üzerinde biri denize, diğeri nehrin kaynağına doğru olan ve onun rıhtımları boyunca birbirlerine kavuşan iki ayrı seyrüseferin buluşma noktasında yer almaktadır. Tuna üzerindeki Ratisbonne Ulm'dan, Augsburg'dan, Avustarya'dan, Macaristan'dan, hatta Eflâk'ten gelerek ona ulaşan çok fazla su çekimi olan teknelerin artık ilerleyemedikleri bir noktadadır.</p>
	<p class="block_4">Uzun ve kısa mesafede belki de dünya'da, Kanton'unki kadar elverişli hiçbir yerleşim yeri yoktur. “Denizden 30 fersah uzakta” olan kent “birçok su kaynağında med-cezirin nabız atışlarını hâlâ duymaktadır. Demek ki deniz teknelerinin, Avrupa'nın üç yelkenli gemilerinin, Çin'in içlerine kadar bütün bölgelerine kanallar yardı-</p>
	<p class="block_4"> </p>
	<p class="block_4">mıyla ulaşan sampanların burada buluşmaları mümkündür”. Brabanth J. F. Michel 1753'te “burada çoğu zaman Avrupa'daki Ren ve Meuse nehirlerinin görüntülerini hayranlıkla seyrettim, fakat bu iki bütün birarada, bu Kanton nehrinin hayran bıraktığı şeylerin çeyreğini sunamazlar” diye yazmaktadır. Ancak Kanton talihini, XVIII. yüzyılda Mançu imparatorluğunun Avrupa ticaretini güneyde mümkün olduğunca uzağa atma arzusuna borçludur. Avrupalı tüccarlar davranma serbestliğine sahip olsalardı, Ning Po ve Yang-çe-Kiang'a ulaşmayı tercih ederlerdi; Şanghay'ı ve Çin'e ortasından ulaşmanın avantajını seziyorlardı.</p>
	<p class="block_4">Hıza veya daha doğrusu dönemin ulaştırma yavaşlıklarına belli tarzda bağlı olan coğrafya da, sayılamayacak kadar çok küçük kentin varolmasını açıklamaktadır. Almanya'nın sahip olduğu her boydan 3.000 kentten herbiri ülkenin güney ve batısında birbirlerinden 4 veya 5 saatlik; kuzey ve doğuda da 7 veya 8 saatlik yol uzaklıklarında yer alan menzillerdir. Ve bu kopukluklar yalnızca limanlarda, Cenova'da söylendiği gibi venufa terrae ile venufa marts arasında değil, bazen de araba ile nehir teknesi, “dağ yollarında kullanılan yük eğeri ile ovalarda kullanılan at arabası” arasında da bulunmaktadır. Her kentin hareketi kabul ettiği, onu yeniden yarattığı, malları ve insanları yapıp, sonra başkalarını yeniden topladığı ve bunun böyle sürüp gittiği de doğrudur.</p>
	<p class="block_4">Gerçek bir kenti işaret eden, surların içindeki ve önündeki harekettir. Carreri 1697'de Pekin'e varırken “Pekin'e giden ve oradan dönen bu araba, deve ve katır kalabalığı yüzünden bugün büyük sıkıntı çektik, bu kalabalık o kadar büyük ki, ilerlemekte zahmet çekiliyor” diye yakınmaktadır.</p>
	<p class="block_4">Bu hareket işlevini, kentsel pazar heryerde elegelir hale sokmaktadır. 1693'te bir seyyah, İzmir hakkında “bir pazar ve bir fuardan başka bir şey değil” diyebilmiştir. Fakat ne olursa olsun, her kent önce bir pazardır. Bunun olmaması halinde bir kent düşünülemez olur; tersine, bir pazar bir köyün yanında, hatta bir orman açıklığındaki boşlukta, basit bir yol kavşağında, yanında bir kent yükselmeksizin varolabilir. Fiili durumda her kent kök salmak, toprak tarafından beslenmek ve kendini çevreleyen insanlara sahip olmak ihtiyacındadır.</p>
	<p class="block_4">Gündelik hayat kısa çap içinde, kemin haftalık veya gündelik pazarlarından beslenir; kelimeyi çoğul haline, örneğin Marino Sanudo'nun Cronachetta'sında ayrıntıları verilen çeşitli Venedik pazarlarını düşünerek getiriyoruz. Rialto meydanında büyük çarşı vardır, bunun yanında her sabah, kendileri için yapılmış olan loggia'da tüccarlar toplanmaktadır: burada meyva, sebze, av hayvanı kaynamaktadır; biraz ötede balık satılmaktadır. San Marco meydanında başka bir pazar kurulmaktadır. Fakat her mahallenin ana meydanında kendi pazarı bulunmaktadır. İaşe civar köylüler, Padovalı bahçıvanlar ve Lombardiya'dan koyun peynirine kadar her şeyi getiren nehir gemicileri tarafından sağlanmaktadır.</p>
	<p class="block_4">Yalnızca Paris Hali ve Valee rıhtımında, av hayvanlarına ayrılmış olan şubesi hakkında, büyük kentin sabahın köründe Gonesse fırıncıları tarafından istilası ve her gecenin ortasında arabalarının üzerinde yarı uykulu bir vaziyette gelen, “sebze, meyva ve çiçek getiren”, artı şu seyyar ve çığırtkan satıcılar “canlı balık, geliyor, geliyor! Taze balık, közlenmiş patates! Karides. Portakal! Portakal!" diye bağıran satıcılar hakkında koskoca bir kitap yazılabilir. Yukarı katların hizmetçileri bu gürültülerin arasında, yanlış zamanda aşağıya inmeyecek kadar idmanlı kulaklara sahiptirler. Kutsal Hafta'nın Sah günü kurulan Jambon Fuarı esnasında “sabahtan itibaren Paris çevresi köylüleri kilise meydanında ve Neuve-Notre-Dame sokağında toplanmaktadırlar, beraberlerinde muazzam miktarda jambon, sosis, kan sucuğu vardır, bunlar yaprak taçlarla süslenmiş ve bezenmiştir. Cesar ve Voltaire'in taçlarının ne kadar da aşağılanması!” Tabii ki Sebastien Mercier konuşmaktadır. Fakat Londra ve yavaş yavaş düzene sokulan çarşıları hakkında da koskoca bir kitap yazılabilir; Daniel Defoe ve izleyicileri tarafından yazılan rehbere (A Tour through the Island of Great Britain) bu market'ların sayılması dört sahifeden fazla yer kaplamaktadır, rehber 1775'te 8. kere yayınlanmıştır.</p>
	<p class="block_4">Leipzig'de olduğu gibi ona kokulu elmaların veya ünlü kuşkonmazların geldiği kente yakın ilk mekân, onu çevreleyen birçok dairenin yalnızca birincisidir. Gerçekten de, herbirinin kent etrafındaki, çoğunlukla da büyük mesafeler içindeki özel bir mekânı gündeme getiren büyük insan ve çeşitli mal gruplanmalarının olmadığı hiçbir kent yoktur. Kentsel hayatın, birbirleriyle yalnızca kısmen örtüşen farklı mekânlara bağlı olduğunun kanıtı, her seferinde gösterilmiştir. Güçlü kentler, çabucak, kesinlikle de XV. yüzyıldan itibaren, ölçüsüz mekânları gündeme getireceklerdir; bunlar canlandırdıkları ve kâr sağladıkları bir Weltwirtschaft'in, bir dünya ekonomisinin sınırlarına kadar uzanan uzun mesafeli ilişkilerinin aletleridir.</p>
	<p class="block_4">Bütün bu genişlemeler, birbirlerine akraba bir sorunlar ailesinin içinde yer almaktadırlar. Kent, günlerin getirdiklerine göre, büyüklüğüne uygun olarak değişken mekânlar üzerinde hareket etmektedir; işte varlığının ritmine göre, sırasıyla önce şişmiş, sonra da sönmüş bir durumdadır. XVII. yüzyılda “olağan günlerde az nüfuslu olan” Vietnam şehirleri, ayda iki kere kurulan büyük pazar günlerinde çok büyük bir hareketlilik göstermektedirler. O sıralar adı Ke-ço olan Hanoi'de “tüccarlar alanlarına göre farklı sokaklarda toplanmaktaydılar; ipek, bakır, şapka, kenevir, demir satmaktaydılar”. Böylesine bir kalabalığın içinde ilerlemek olanaksızdır. Bu ticari sokaklardan bazıları, birçok köyün insanları arasında paylaşılmıştı ve “sadece bunlar burada dükkân işletme ayrıcalığına sahiptiler”. Bu kentler “kent olmaktan çok pazar”dılar, veya kent olmaktan çok fuardılar, fakat kentler veya pazarlar, pazarlar veya kentler, fuarlar veya kentler, kentler veya fuarlar aynı şeydir: yoğunlaşma hareketleri, sonra dağılma ki, bunlar olmazsa birazıcık hızlı bir ekonomik hayat ne Vietnam'da, ne de Batı da yaratılamazdı.</p>
	<p class="block_4">Batı'dakilerden başlamak üzere, tüm dünya kentleri dış mahallelere sahiptirler. Filiz vermeyen canlı ağaç, dış mahalleleri olmayan kent yoktur. Bunlar onun gücünün belirtileridir, hatta sefil banliyöler “gecekondular” söz konusu olsa bile. Cüzzamlı dış mahalleler, hiç olmamasından daha iyidir.</p>
	<p class="block_4">Dış mahalleler fakirler, zenaatkârlar, denizciler, gürültülü pis kokulu endüstriler, ucuz hanlar, posta atları için menziller, ahırlar, sırt hamalları barınakları demektir. Bremen XVII. yüzyılda deri değiştirmektedir, tuğla evleri kiremitle kaplamakta, sokaklarına kaldırım taşı döşemekte, birkaç geniş cadde açılmaktadır. Bunların çevresinde, dış mahallelerdeki evler saman damlarını korumuşlardır. Dış mahalleye gitmek, ister Bremen'de, ister Londra'da, isterse başka yerde olsun, hep bir basamak aşağı inmektir.</p>
	<p class="block_4">Sevilla'nın Cervantes'in sıklıkla sözünü ettiği dış mahallesi veya daha doğrusu uzantısı Triana'da, kulağı kesiklerin, kaka çocukların, fahişelerin, namussuz polislerin buluşma yeri oluşmaktadır, yani tabii ki kara bir polis romanı çerçevesi. Bu dış mahalle Guadalquivir'in sağ kıyısında, nehri yukarı doğru kesen tekne köprüsünün, yani tüm oranların korunmasıyla Londra köprüsünün Thames'i kestiği gibi, olduğu yerde başlamaktadır. San Lucar de Barrameda, Le Puerto de Santa-Maria veya Cadiz'den gelip Sevilla'ya giden deniz tekneleri medcezir tarafından sürüklenince, burada iyi niyetle durmaktadırlar. Eğer Sevilla onun yanında, yabancılarıyla “Flaman” veya diğerleriyle, yeni zenginleriyle, Yeni Dünya'dan buraya servetlerinin tadını çıkartmak üzere geri dönen şu peruleros'uyla onun ulaşabileceği yerde olmasaydı, Triana kuşkusuz bu renkliliğe, ne de bağ asmalarının hemen dibindeki meyhanelere sahip olabilirdi. 1561 tarihli bir sayım Triana için 1.664 ev ve 2.666 aile rakamını vermektedir, aile başına dört kişiden 10.000'den fazla insan ile oldukça büyük bir ev yığını ortaya çıkmaktadır, yani bir kentin özü. Bu kenti yaşatmak için namuslu olmayan işler yetmemektedir, Triana cilalı fayans karolan, geometrik desenleriyle islamdan esintiler taşıyan mavi, yeşil, beyaz, azulejos (bu azulejos İspanya'nın tümüne ve Yeni Dünya'ya ihraç edilmektedirler) imal eden zenaatkârlara sahiptir. Ayrıca sabun, beyaz sabun, kara sabun, arap sabunu imal eden zenaatkâr imalathanelerine de sahiptir. Gene de bir dış mahalleden ibarettir. 1697'de oradan geçen Carreri, Triana hakkında şöyle bir kayıt düşmüştür: kent “bir kadın manastırı, Engizisyon Sarayı ve zindanlarından başka kayda değer bir şeye sahip değildir”.</p>
	<h3 class="block_11" id="toc_id_180">Kentsel Hiyerarşiler</h3>
	<p class="block_4">Büyük merkezlerden bir miktar uzakta, zorunlu olarak küçük kent zuhur etmektedir. Mekânı biçimlendiren taşımacılık hızı, bir dizi düzenli menzile sahip olmuştur. Stendhal büyük İtalyan kentlerinin orta ve küçüklerine karşı olan hoşgörülerinden şaşkınlık duymuştur. Eğer büyük kentler bu tutkuyla bağlı oldukları rakiplerini yok etmedilerse -Floransa 1406'da yarı yarıya ölü Piza'yı ele geçirmiştir; Cenova 1525'te Savone limanını doldurmuştur-, bunun en mükemmel nedeni, bunu yapamayacak durumda olmaları, onlara ihtiyaç duymaları, büyük bir kentin biri kumaşları dokuyan, boyayan, diğeri araba taşımacılığını örgütleyen, Floransa'nın kara içine fazla gömülmüş ve hasım Piza'ya tercih ettiği Livorno veya Kahire için Süveyş; Halep için Trablusşam veya İskenderun; Mekke için Cidde gibi deniz kapısı gören bir ikincil kentler haresini zorunlu olarak gerektirmesidir.</p>
	<p class="block_4">Avrupa'da bu olgu özellikle vurguludur ve küçük kentler çok sayıdadır. Buradaki kentlerin aralarında ve bundan da fazlası, XV. yüzyılda Bruges'e, sonra da Anvers'e bağlı olduklarını gösterirken Rudolf Hâpke, Flandre hakkında güzel “kentler takımadası” deyimini kullanmıştır. Henri Pirenne “Alçak Ülkeler Anvers'in banliyösüdür” diye tekrarlamaktaydı, faal kentlerle dolu bir banliyö. Aynı şekilde, daha küçük bir ölçekte olmak üzere, XV. yüzyılda Cenevre'nin etrafındaki pazarlar; aynı dönemde Milano çevresindeki yerel fuarlar; XVI. yüzyılda Berre bataklığı üzerindeki Martigues'den Frejus'ye kadar, Marsilya'ya bağlanmış Provence kıyısı limanları silsilesi; veya Sevilla'ya San Lucar de Barrameda, Puerto de Santa Maria ve Cadiz'i ortak eden, büyük unsurlardan oluşan kent kompleksi; veya Venediği çevreleyen kentsel hare; veya Burgos'un, mükemmel olmasa bile denetimini sürdürdüğü ön limanlan (özellikle Bilbao); veya Londra ile Thames ve Manş üzerindeki limanlar; nihayet veya Hansa kentlerinin aşırı klasik örneği. Alt sınırda, 1500'de tek uydusu Pierrefonds ile Compiegne; veya yalnızca Crepy'ye sahip olan Senlis örnek gösterilebilir. Ayrıntı tek başına, Compiegne veya Senlis'nin boyutu hakkında yargıya varma olanağı vermektedir. Böylece bu işlevsel bağlantı ve bağımlılıkların bir dizi örgüt şeması çıkartılabilir: düzgün daireler, çizgiler veya çizgi kesişmeleri, basit noktalar.</p>
	<p class="block_4">Fakat bu şemalar ancak belli bir süreye sahiptirler. Dolaşım bu tercihli yollan değiştirmeden bile, gidiş hızlarını artırmakta, menziller patlamakta, işe yarar olmaktan çıkmakta ve sönmektedirler. Sebastien Mercier 1782'de “ikinci veya üçüncü mertebeden kentler” başkentin lehine olmak üzere “nüfuslarını hissedilmeyen bir şekilde kaybetmektedirler” diye kaydetmektedir. François Mauriac Güney-Batı Fransa'da ağırladığı İngiliz konuğu için şöyle demektedir: “Langon'da Altın Arslan otelinde yattı ve gece uykuya dalmış küçük kentte dolaştı. Bana İngiltere'de bunun benzerlerinin artık bulunmadığını söyledi. Taşra hayatımız aslında bir kalıntı, kaybolmakta olan ve zaten kaybolmuş olan bir dünyadan bize intikâl etmiş bir şeydir, İngilizimi Bazas'a götürüyorum. Bu uykulu kasabacık ile, Bazadais merkezinin çiçeklerini açan bir piskoposluk makamı olduğu zamanın tanığı büyük katedral arasında nasıl bir zıtlık var.</p>
	<p class="block_4">Her eyaletin bir dünya oluşturduğu, kendi dilini konuştuğu, kendi anıtlarını inşa ettiği, Paris'i ve modalarını bilmeyen incelmiş ve hiyerarşik bir toplum oluşturduğu bu çağı artık hayal edemiyoruz. Canavar Paris bu hayranlık verici özden beslenecek ve onu tüketecektir”.</p>
	<p class="block_4">Paris görünüşte Londra'dan daha fazla suçlu değildir, ekonomik hayatın genel hareketi tek başına sorumlu olarak, kentsel ağların ikincil noktalarını, esas noktaların lehine tüketmektedir. Fakat bu noktalar, bu sefer kendi aralarında, büyütülmüş dünya ölçeğinde yeni ağlar biçimlendirmektedirler. Ve oyun yeniden başlamaktadır. Thomas Morus'un Utopia adasında bile, başkent Amaurote 53 kent ile çevrelenmiştir. Ne kadar da güzel bir kentsel ağ! Bunlardan herbiri komşularından 24 milden daha az, yani bir günlük yolculuktan daha az bir uzaklıktadır. Eğer taşımacılık biraz hızlanırsa tüm bu düzen değişecektir.</p>
	<h3 class="block_11" id="toc_id_181">Kentler ve Uygarlıklar: İslam Örneği</h3>
	<p class="block_4">Aslında derin çehre farklılıklarının kökeninde olan, tüm kentlerin ortak bir çizgisi de, bunların hepsinin uygarlıklarının ürünü olmalarıdır. Herbiri için bir pototip vardır. Peder de Halde bunu istekle tekrarlamaktadır (1735): “başka yerde daha önce de söylediğim gibi, Çin'in birçok kenti arasında hemen hiç fark yoktur ve birini görünce diğer hepsi hakkında fikir edinecek kadar birbirlerine benzemektedirler”. Bu hızlı, oldukça cüretli sözleri Moskof devleti, Sömürge Amerika'sı, İslam (Türkiye veya İran), hatta çok kere tereddütlü olsa bile Avrupa için, kim kendi hesabına geçirmez ki?</p>
	<p class="block_4">İslam dünyası boyunca, Cebelitarık'tan Sonda adalarına kadar bir İslam kenti tipi olduğunda hiçbir kuşku yoktur ve bu örnek tek başına, kentlerle uygarlıklar arasındaki şu bağlantıların imgesi olarak bize yetebilir.</p>
	<p class="block_4">Genelde bunlar birbirlerinden uzak, muazzam kentlerdir. Basık evler bu kentlerde nar taneleri gibi sıkışık bir haldedirler. İslamiyet (Mekke, limanı Cidde veya Kahire gibi istisnalar bir yana), lanetlenesi bir gurur işareti olan yüksek evleri yasaklamaktadır. Binalar yükselemedikleri için, İslam hukukunun iyi koruyamadığı kamusal yolları istila etmektedirler. Sokaklar sokakçık haline gelmekte, yüklü iki eşek, fırsat çıktığında bunları tıkayabilmektedir.</p>
	<p class="block_4">Bir Fransız seyyah İstanbul'da (1766) “sokaklar eski kentlerimizdekiler gibi dardır; genellikle pistirler ve iki kenardaki kaldırımlar olmaksızın, kötü havalarda çok kullanışsız hale gelirler. İki kişi karşı karşıya geldiğinde, birinin sokağa inmesi veya kapı eşiğine çıkması gerekir. Burada yağmurdan korunulur. Evler genellikle zeminde çıkıntı yapan tek bir kata sahiptirler; hemen hepsi badanalıdır. Bu süsleme, duvarları daha az karanlık ve hüzünlü hale getirmektedir, ama hemen her zaman uğursuz bir görünüştedir. Padişahınki ve en zengin Türklerinkileri de istisna etmeksizin, bütün bu evler ahşap ve kiremit ile yapılmış ve kireçle kaplanmıştır. Yangının kısa zamanda büyük felâketler doğurması bundan kaynaklanmaktadır” demektedir.</p>
	<p class="block_4">Çok büyük bir yerleşim yeri farklılığına rağmen, Volney'nin 1782'de tasvir ettiği biçimiyle Kahire veya bundan bir yüzyıl önce (1660) başka bir Fransız, Raphael du Mans tarafından çok iyimser olmayan bir şekilde seyredilen şu İran şehirlerinde manzara aynıdır: “Kent sokakları inişli çıkışlı... kambur, şurada burada çukurlarla doludur, bunlar yasalara göre, bu sefiller buralara işerlerken, sidik üstlerine sıçrayıp da onları kirletmesin diye yapılmıştır”. Gemelli Careri'nin 30 yıl kadar sonraki (1694) izlenimi aynıdır: İran'ın tümünde olduğu gibi, İsfahan'da da sokaklar taş kaplı değildir, bunun sonucunda kışın çamur, yazın toz olmaktadır. “Bu büyük pislik, meydanlara hayvan leşi ve kasapların kestikleri hayvanların kanlarını atma ve herkesin ihtiyacını önüne gelen heryerde herkesin gözü önünde giderme alışkanlığı yüzünden daha da artmaktadır...”. İleriye sürülebileceği gibi burası Palermo, “en kötü evin İsfahan'daki en iyi evden daha iyi” olduğu Palermo değildir.</p>
	<p class="block_4">Her müslüman kentinin, kötü bakımlı, çözülmez bir sıkışıklıklar düğümü olduğu çok doğrudur. Yağmurların ve sellerin yollardan kendiliklerinden boşalması için, en iyi olasılıkla bayırlar kullanılmaktadır. Fakat bu karmaşık topografya oldukça düzenli bir plan gerektirmektedir. Ortada Büyük Cami, bunun tüm çevresinde ticari sokaklar (suk), hanlar veya kervansaraylar, sonra eşmerkezli daireler halinde, sürekli olarak saf ve saf olmayan kavramlarına bağlı kalan geleneksel bir düzene göre, zenaatkâr silsilesi. Böylece “şeriat alimlerine göre, kutsal bir işle uğraştıklarından ötürü saf olan” koku ve buhur satıcıları Büyük Camiye yakındırlar. Onların yanında ipek dokumacıları, mücevherciler vb. yer alır. Kentin dış sınırlarında deveciler, demirciler ve nalbantlar, çömlekçiler, semerciler, boyacılar, yalın ayak ve uluyarak dolaşan eşekçiler yer almaktadır. Sonra bizzat kemin kapılarında et, odun, ham tereyağ, sebze, “yeşil ot”, emeklerinin veya “küçük hırsızlıklarının” ürünlerini satmaya gelen köylüler bulunmaktadır. Düzenli bir başka çizgi de, dinlerin ve ırkların mahalleler itibariyle ayrılmasıdır; hemen her zaman bir hıristiyan mahallesi, biryahudi mahallesi bulunmaktadır, bu sonuncusu genellikle hükümdarın koruması ve otoritesi altındadır ve bu nedenle de, Tlemsen'de olduğu gibi, kentin ortasında yer almaktadır.</p>
	<p class="block_4">Tabii ki her kent bu tema üzerinde birazıcık değişmektedir, bu onun kökeninden ve ticari veya zenaatsal öneminden kaynaklanıyor olabilir. İstanbul'da başlıca çarşı, iki kâgir bedesten kent içinde kenttirler. Hıristiyan mahalleleri olan Pera ve Galata Haliç'in öte yanında uzanan başka bir kent oluşturmaktadırlar. Edirne'nin merkezinde “Borsa” yükselmektedir. “Bu 'Borsa'nın yakınında (1693) iyi dükkânlar, her türden mallarla dolu ve bir mil uzunluğunda 'Serachi' caddesi bulunmaktadır; birbirinin üzerine konulmuş tabakalarla üstü örtülüdür ve ışık girmesi için aralarında birçok delik bırakılmıştır”. Caminin yanında “mücevhercilerin olduğu üstü kapalı sokak” vardır.</p>
	<p class="block_45" id="calibre_pb_31"> </p>
</body></html>
