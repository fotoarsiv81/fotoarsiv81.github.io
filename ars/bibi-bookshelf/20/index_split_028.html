<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="block_10" id="toc_id_167">KÂĞIT PARALAR VE KREDİ ARAÇLARI</h2>
	<p class="block_4">Madeni paraların yanısıra, kâğıt paralar (banknotlar) ve kaydi paralar (senet, hesap nakli yoluyla, Almancanın güzel bir kelimeyle buchgeld, defter parası dediği şey: iktisat tarihçileri için, XVI. yüzyıldan itibaren buchgeld enflasyonu olmuştur) tedavül etmektedir.</p>
	<p class="block_4">Net bir sınır parayı (tüm biçimleriyle) krediden (tüm araçları itibariyle kabul edilmiş olarak) ayırmaktadır. Kredi, zaman içinde farklılaşan iki ödentinin değiştirilmesidir: ben sana hizmet veriyorum, sen bana daha sonra ödeyeceksin. Hasatta ödemek üzere, bir köylüye ödünç tohumluk veren senyör bir kredi açmaktadır; aynı şekilde, müşterisinden tüketiminin karşılığını hemen istemeyerek, bunları içkicinin hesabına, duvara tebeşirle çizdiği bir çizgiyle işaret eden meyhaneci de kredi açmaktadır (buna tebeşir parası) denilmektedir. Veya ekmeği verdikten sonra, bunun bedelini çifte bir tahta parçasının üzerine bir çentik atarak belirten fırıncı da (tahtalardan biri verende, diğeri alıcıda kalmaktadır) aynı şekilde davranmaktadır. Ve “kambiyo senetlerinin” dayandığı ilke de budur: herhangi bir piyasada, örneğin XVI. yüzyılda Medina del Campo'daki bir fuarda bir kambiyo senedi satan bir kişi, parasını hemen almaktadır, senedi alana ise, ödeme üç ay sonra, o anın kambiyo kurları üzerinden ve başka bir piyasada da yapılacaktır. Kârı sağlamak ve risklere katlanmak ona ait bir şeydir.</p>
	<p class="block_4">Eğer o çağ insanlarının çoğu için para, “az sayıda kişi tarafından anlaşılan bir sır” idiyse, bu paralar, para olmadıkları halde öyle olan nesneler ve basit bir yazıya karışan bu para oyunları, onunla aynı şey haline gelerek, yalnızca karmaşık değil, aynı zamanda şeytani olarak gözükmekte ve her zaman yenilenen bir apışıp kalma kaynağı olmaktadırlar. 1555'e doğru bir masa ve yazı takımıyla Lyon'a yerleşen ve servet kazanan İtalyan tüccarı, para ile oynamasını bilen ve kambiyo oyunlarından oldukça iyi anlayanların gözünde bile, tam bir rezalet görüntüsü oluşturmaktadır. 1752'de bile, entelektüel sınıftan biri olan David Hume (1711-1776) gibi biri bile; düşünür, tarihçi ve üstelik bir de iktisatçı olup, “yeni icat kâğıtlar”ın ve “tahvil, banka senedi ve maliye bonoları”nın kesin karşıtı olan David Hume, kamu borçlanmasına da karşıdır. İngiltere'de 18 milyon nakit sterlinin yanısıra, dolaşımda olduğunu varsaydığı 12 milyon sterlinlik değerli kâğıdın iptalini önermektedir; bu ona göre, krallığa yeniden değerli maden akışının emin bir yolu olacaktır. Şu Law karşı-sisteminin denenmemiş olması, merakımız için ne kayıptır (tabii ki İngiltere için değil!). Sebastien Mercier kendi hesabına, Paris'in “Londra bankasına göre biçimlendirilmediği”nden yakınmaktadır. Paris'te kullanışsız ve eski yöntem olan nakit ödemeleri görüntüsünü tasvir etmektedir: “Her ayın onunda, yirmisinde, otuzunda, sabah saat ondan öğlene kadar, içi para dolu deri çantaların altında iki büklüm olan hamallar görülmektedir: sanki düşman ordusu kenti gafil avlayacakmış gibi koşuşmaktadırlar; bu da bizde şu madenlerin yerine geçecek mutlu siyasal işaretin (yani banka senedi) yaratılmadığını kanıtlamaktadır; (eğer böyle olursa) bu madenler kasadan kasaya yolculuk yapmak yerine, yalnızca hareketsiz işaretler haline geleceklerdir. O gün ödenecek bir kambiyo senedi olup da, hiçbir kaynağı olmayanın vay haline!”. Bu manzara, Mercier'nin kaydettiğine göre, “kentin geri kalanından daha fazla para bulunan” tek bir Vivienne caddesinde yoğunlaştığından ötürü, daha da etkileyici olmaktadır; “burası başkentin cebidir”.</p>
	<h3 class="block_11" id="toc_id_168"> Bunlar Eski Uygulamalardır</h3>
	<p class="block_4">Kelimenin dar anlamında; paradaki “artmalar", eski, hatta çok eski şeyler olup, bunlar zamanın karanlıklarında kaybolan icatlardır. Bunlar en fazlasından, yeniden keşfedilmeleri gerekmiş olan tekniklerdir. Fakat sonuçta, bunlar bizzat eskiliklerinden ötürü, göründüklerinden daha “doğal”dırlar.</p>
	<p class="block_4">Aslında, insanlar yazabildiklerinden ve işlem yapacak çil çil paralara sahip olduklarından beri, bu sikkelerin yerine yazılar, senetler, sözler, ödeme emirleri ikâme etmişlerdir. İsa'dan 20 yüzyıl önce, Babil'de piyasadaki tüccarlar ile bankacılar arasında senetler ve dehalarına hayran olmak üzere, modernliklerini abartmanın gerekmediği çekler kullanılmaktaydı. Aynı oyunlar Eski Yunan'da veya İskenderiye'nin “uluslararası transit ticaretin en çok uğranılan merkezi haline” geldiği Helenistik Mısır'da da oynanmaktaydı. Roma cari hesabı, ve argentarii'nin muhasebe defterlerindeki borç ve alacak hanelerini bilmektedir. Nihayet, X. yüzyıldan itibaen, çoğu Eski Kahire havzasında bulunan ve geniza belgeleri denilen yazılı kaynakların gösterdikleri üzere, bütün kredi araçları -kambiyo senedi, hamiline senet, kredi mektubu, banka senedi, çek- İslam aleminin müslüman veya gayrimüslim tüccarları tarafından bilinmektedir. Ve Çin IX. yüzyıldan itibaren banka senedini kullanmıştır.</p>
	<p class="block_4">Bu uzak önceller bizi bazı safdil hayranlıklara karşı güvenceye almalıdır. Bu durumda, Batı'nın bu eski araçları yeniden bulduğunda, bunun Amerika'nınki gibi bir keşif olmadığını söyleyelim. Gerçekte, değerli madenlerin dolaşım sürecinde kendini bir darboğazda bulan her ekonomi, adeta mantıki olarak, sanki bu onun doğasında, hareketinin yönünde varmışçasına, kendiliğinden oldukça hızlı bir şekilde kredi araçlarına açılır: bu araçlar onun yetersizliklerinden olduğu kadar, yükümlülüklerinden ötürü de fışkırmaktadırlar.</p>
	<p class="block_4">Demek ki, Batı XIII. yüzyılda uzun mesafeli bir ödeme aracı olan ve Akdeniz'i Haçlıların başarısıyla uzunlamasına kat'eden kambiyo senedini yeniden keşfetmiştir. Bu senet, çoğu zaman sanıldığından daha erken bir tarihte ciro edilecektir; senedi elinde tutan onu imzalamakla ve devretmektedir. Bilinen ilk ciro olan 1410 tarihlisi, tabii ki daha sonra tanık olunacak olan dolaşıma konu olmamıştır. Yeni gelişme: kambiyo senedi, artık ilk kullanımlarında olduğu gibi, bir yerden başka bir yere yaptığı basit bir yolculukla yetinmeyecektir. İş adamları onu piyasadan piyasaya, fuardan fuara koşturup duracaklardır, Fransa'da buna değişim (kambiyo) ve yeniden değişim (tekrar kambiyo) denilmekte, İtalya'da ise ricorsa adını almaktadır. Kredinin uzatılmasının işareti olan bu usuller, XVII. yüzyıldaki güçlüklerle birlikte genelleşeceklerdir. O tarihlerde koskoca bir “süvari birliği” iş adamlarının suç ortaklığıyla koşturup durmaktadır, hatta kendine senet çekmek olağan hale gelmiştir, bu birçok suistimale açık kapı bırakmaktadır. Gerçekte bunlar XVII. yüzyıldan önceki suistimallerdir: 1590'larda Fuggerlerin lehine yapılan, 1592'de Lyon piyasasındaki tekrar değiştirme işlemlerini; bundan da iyisi, yenilikler kenti olan Cenova'da XV. yüzyıldan itibaren yapılanları biliyoruz.</p>
	<p class="block_4">Banka senedini 1661'de Stockholm bankası gişelerinde -zaten bu 1668'de çabucak sona ermiştir- veya daha gerçek olarak, 1694'te İngiltere Bankası gişelerinde ortaya çıktığını da söylemeliyim. Senet vardır, senetçik vardır. Her şeyden önce, İngiltere'de 1667'den itibaren banka senetlerinin ilk örnekleri olan hükümet order'ları çoğalmıştır ve bundan daha önceleri, yüzyılın ortasında daha sonra banker's note olarak adlandırılacak olan goldsmiths' notes cari bir uygulama haline gelmiştir. Londralı kuyumcular mevduat halindeki gümüşten, senet karşılığında almaktadırlar. 1666'da bu kuyumculardan tek bir tanesi, tedavülde senet halinde 1.200.000 sterline sahipti.</p>
	<p class="block_4">Cromwell bile bu krediye başvurmuştur. Banka senedi, adeta kendiliğinden olmak üzere, ticari kullanımın sonucu olarak ortaya çıkmıştır. Ölüm kalım sorunu: Kral I. Charles 1640'ta, City tüccarlarının Londra kulesine emanet ettikleri külçelerden bir kısmına el koyduğu için, tüccarlar goldsmith's sığınağına başvurmuşlar ve İngiltere Bankasının kuruluşuna kadar onları servete garketmişler.dir.</p>
	<p class="block_4">Fakat İngiltere bu alanlarda erkencilik tekeline sahip olmamıştır. Casa di San Giorgio en azından 1586'dan itibaren biglietti'ye sahip olmuştur ki, bunlar 1606'dan itibaren, karşılıkları olan mevduatın cinsine göre altın veya gümüş sikke cinsinden ödenebilir hale gelmişlerdir; Venedik'te XV. yüzyıldan itibaren di scritta (yazılı) bankaları, değiştirilebilen veya ödenen senetlere sahip olmuşlardır.</p>
	<p class="block_4">Fakat İngiltere Bankasının getirdiği yenilik, bankanın mevduat, ciro gibi işlevlerine, bilinçli bir şekilde örgütlenen gerçek bir para ihracını da katmış olmasıdır; böylece İngiltere Bankası, tutarı gerçek mevduatı geniş ölçekte aşan, senet biçiminde büyük bir kredi olanağı sunabilir hale gelmiştir. Law, banka bunu yaparken, ticarete ve devlete en büyük iyiliği etmiştir, çünkü “para miktarını artırmıştır” demektedir.</p>
	<p class="block_4">Kaydi paraya gelince, bu konuya geri döneceğiz; bu para cinsi, bizzat bankacılık mesleğiyle birlikte ortaya çıkmıştır: müşterinin isteğine göre bir hesap bir başkasını karşılamaktadır; hatta, bankanın rıza göstermesi durumunda, bizim açık hesap diyeceğimiz işlemler bile bulunmaktadır. Demek ki bu para, bu kitabın eşiğinden itibaren yerli yerindedir.</p>
	<h3 class="block_11" id="toc_id_169">Paralar ve Kredi</h3>
	<p class="block_4">Senetler ve kâğıtlar tabii ki her zaman geniş bir kitleye ulaşmamışlardır. D. Hume'un düşüncesi akılda tutulmalıdır. Fransa'da Fransa Bankasının (1801) gecikmeyle kurulmasından sonra bile, bu senetler ancak birkaç Parisli tüccar ve bankacıyı ilgilendirmekte, taşrada adeta hiç kimsenin ilgisini çekmemektedir. Herhalde Law iflasının hâlâ etkisi süren, yürekler acısı anısından ötürü.</p>
	<p class="block_4">Ancak, değerli kâğıt ve kredi, bazen bir biçimde, bazen diğerinde olmak üzere, para dolaşımına katılmaya ara vermeyerek, suyun akışının içindeki yerini almaktadır. Ciro edilmiş bir kambiyo senedi (eski sahibi tarafından, yeni sahibinin adı yazılıp imza atıldıktan sonra devredilmesi; bu iş bugün bizim çeklere yaptığımız gibi arkaya değil de, kâğıdın önüne yapılmaktadır), artık gerçek bir para gibi tedavül etmektedir. Hatta, devlet borçlarının senetleri bile, karşımıza çıktıkları heryerde, Venedik, Floransa, Cenova, Napoli, Amsterdam, Londra'da satılmaktadırlar. Aynı şekilde, Fransa'da da Paris belediyesine çekilen rant senetleri satılmaktadır; bunlar 1522'de ortaya çıkmış olup, çok sayıda değişime uğramışlardır. Ahırlar nazırı Montmorency 1 Kasım 1555'te bir toprak (Marigny senyörlüğü) satın almış ve karşılığını da belediye rant senetleriyle ödemiştir. II. Felipe ve ardılları, bir keresine karşılık on kere olmak üzere, iş adamlarını juros cinsinden, yani çift sayılan devlet rantlarıyla memnun etmişlerdir. Ödemeleri böyle yapılan iş adamları da, kendi ödemelerini bu aynı “para”yla yapmaktadırlar, böylece hem borçlarından kurtulmakta, hem de mesleklerinin risk ve sıkıntılarını üçüncü kişilere aktarmaktadırlar. Onların açısından söz konusu olan, kısa vadeli borçlan (krala verdikleri borçlar, asientos) hayat boyu geçerli veya sürekli konsolide borçlara dönüştürmektir. Fakat asientos'a ortaklık hakları da devredilmekte, miras bırakılmakta ve bunlar ne kadar gizli olursa olsun, piyasada işlem görmektedirler. Amsterdam borsası “tahvilleri” de kendi zamanlarında böyle olmuşlardır. Kentlere ait paraların köylü tarlaları, bağları veya evleri üzerinde yarattığı ve tüm Batı ülkelerini kapsamına alan, sayılamayacak kadar çok rant da, nihayetsiz bir şekilde aynı şeylere tanık olmuşlardır. Bu muazzam bir seyirlik unsurdur ve gözlemin biraz kesin olduğu her seferinde karşımıza çıkmaktadır. Sicilya caricatori'sinin (buğday depoları), buraya tahıllarını bırakan mal sahiplerine verdikleri cedole'ler bile satılmaktadır; ve üstüne üstlük, sahte cedole'ler, depo görevlilerinin ve yüksek memurların suç ortaklığıyla tedavül etmektedirler. Sonuncu ayrıntı: Napoli'de kral naibi tratte, tahıl hatta sebze ihracına izin veren belgeler çıkartmıştır; bunlardan çok fazla çıkardığı için, Venedikli tüccarlar bunları üzerlerindeki kurun altından satın alıp, böylece indirimli gümrük resmi ödemeyi bir oyun haline getirmişlerdir. Bu dans ve karşı danslarda, çok çeşitli adlar ve talimatlar taşıyan diğer kâğıtların muazzam kitlesini de zihnimizde canlandıralım. Madeni paranın arızaya uğradığı her seferinde, her türlü tahta parçasını yakmak şart olduğundan, kâğıtlar koşuşmakta veya icat edilmektedirler.</p>
	<p class="block_4">Paris'te “1647, 1648, 1649 yıllarında, ticarette paranın kıt olduğu o kadar dikkate değer bir şeydir ki, bir ödeme yapabilmek için, tutarın çeyreği nakit ve üç çeyreği de senet veya kambiyo senedi cinsinden verilmekteydi; bunlar ciro edilebilsin diye imzasız olup, ödeme emirleri değillerdi. Böylece tüccarlar, toptancılar ve bankacılar, birbirlerine olan karşılıklı ödemelerinde bu usulü adet haline getirmişlerdi”. Bu metin yorum gerektirmektedir (örneğin boş imza gibi), fakat belgenin önemi burada değildir; nakit kıttır ve krediye başvurulmaktadır: doğaçlamadan ortaya çıkmaktadır. Ve William Petty'nin garip Quantulumcumque concerning money (1682) adlı kitabında önerdiği de budur; bu kitabın adını serbestçe çevirelim, “para hakkında söylenebilecek en az şey”, bu kitapta soru-cevap yöntemi benimsenmiştir. Soru 26, what remedy is there if we have too little money? Cevap, we must erect a bank... Bir banka; krediyi artıracak, varolan paranın etkisini artıracak bir makine yaratmak gerekmektedir. Başı sürekli savaşlarla dertte olan XIV. Louis bir banka kurmayı başaramadığı için, ona kambiyo senetleriyle avans veren “mültezim veya parti halinde borç veren” finansörlerin yardımlarıyla yaşamak, ve sınırların dışındaki ordularının muazzam harcamalarını karşılamak zorunda kalmıştır. Fiili durumda bu borç verenler, kendi paralarını ve onlara üçüncü kişilerin mevduat olarak bıraktıkları paraları avans vermektedirler. Daha sonra, alacaklarını krallık gelirlerinden tahsil etmek onlara ait bir iştir. Krala gelince, krallığı değerli maden açısından tükenmiş durumdayken, nasıl başka türlü davranabilirdi?</p>
	<p class="block_4">Çünkü farketmemiz gereken nokta, ağır aksak, görevlerini yerine getirmede yavaş veya ortalıkta olmayan (işsiz) paranın öne çıkartılmasının veya olabildiğince ikâme edilmesinin söz konusu olduğudur. Boşluk oluşturan alanlarda, gerekli olduğu için sürekli hale gelen bir çalışma meydana gelmiş ve nakit paranın arızaya geçtiği durumlar, bu arızayla birlikte, paranın bizzat kendi hakkında düşüncelere, varsayımlara yol açmıştır. Söz konusu olan nedir? Fakat kısa bir süre sonra, paranın yapay olarak imali, bir para ersatz'ı veya öyle söylemek istenirse “manevra edilebilir” bir manevra edilmiş para söz konusu olacaktır. Bütün bu para öncüleri ve sonunda İskoç John Law, “paranın -ve kelimenin parasal anlamında sermayenin- istendiği kadar imal edilebileceği bu keşfin ekonomik olanaklarını” giderek artan bir şekilde keşfetmişlerdir. Burada sansasyonel bir keşif söz konusudur (simyacılarınkinden daha fazla) ve ne cazibe! Ve bizim için ne kadar aydınlatıcı! Eğlenmek için, ağır aksak madeni para aydınlatmadaki görevini yerine getirmedeki yavaşlığından ötürü, ekonomik hayatın şafağından itibaren, zorunlu bankacılık mesleğini yaratmıştı denilebilir. Bu bankacı arızalı motoru onaran, veya onarmaya uğraşan kişilerdir.</p>
	<h3 class="block_11" id="toc_id_170">Schumpeter'i İzlemek: Her şey Paradır, Her şey Kredidir</h3>
	<p class="block_4">İşte tartışmalarımızın sonuncusuna ve en güç olanına ulaştık. Acaba madeni paralar, tamamlayıcı paralar ve kredi araçları arasında gerçekten mutlak bir cins farkı var mıdır? Bunların işin başında birbirlerinden farklı olduklarını anlamak olağandır; daha sonra onları birbirlerine yaklaştırmak, hatta karıştırmak uygun olmayacak mıdır? Birçok zıtlaşmaya kapı açan bu sorun aynı zamanda, bu alanlarda açılıma uğrayan, araçlarını buralarda bulan, hatta onları “kendi özvarlığının bilinci” olarak tanımlayan çağdaş kapitalizmin de sorunudur. Tabii ki, sınırlarına olabildiğince varmak kastı taşımadan, bu tartışmayı yalnızca açmakla yetiniyoruz. Buna daha sonra geri döneceğiz.</p>
	<p class="block_4">En azından 1760'lara kadar, bütün iktisatçılar, ilk görüntüleri itibariyle kavranan parasal olgunun çözümlemesi karşısında dikkatli olmuşlardır. Daha sonra, tüm XIX. yüzyıl boyunca ve hatta Keynes dönüşümüne kadar, parayı ekonomik değişimlerin tarafsız bir unsuru, daha iyisi bir örtü olarak görme eğiliminde olmuşlardır: örtüyü yırtmak ve gizlediği şeyi gözlemek, “reel” bir ekonomik çözümlemenin alışılmış konumlarından biri olacaktır, artık parayı kişisel oyunlarıyla değil de, ona bağlı gerçeklikler halinde görmek söz konusudur: mal, hizmet mübadeleleri, gelir ve harcama akımlan...</p>
	<p class="block_4">İlk devre: 1760 öncesine ait olan eski (nominalist) bakış açısını hemen hemen benimseyelim, birçok yüzyıllık olan merkantilist bir optik içinde kalalım. Bu bakış açısı paraya çok özel bir dikkat yöneltmekte ve onu bizatihi bir zenginlik; gücünün tek başına mübadeleleri harekete geçirip, nihayete erdirdiği ve kitlesinin de bu mübadeleleri hızlandırıp veya yavaşlattığı bir nehir olarak düşünmektedir. Para veya daha doğrusu para miktarı, aynı zamanda hem kitle hem de harekettir. Kitle artarsa veya bütünsel hareket hızlanırsa, sonuç aşağı yukarı aynıdır: her şey (fiyat, ücretler daha yavaş, mübadele hacmi) yükselecektir. Tersi durumda ise, her şey gerileyecektir. Bu durumda, malların doğrudan mübadelesi (takas) meydana gelirse, yardımcı bir para, asıl paraya başvurmadan bir sözleşmenin bağlanmasını sağlarsa, kredi bir mübadeleyi kolaylaştırırsa, hareket halindeki kitlenin bal gibi arttığı sonucuna varmak gerekir. Kısacası, kapitalizmin kullandığı tüm araçlar, bu şekilde parasal oyuna katılmaktadırlar; bunlar para benzerleri, hatta gerçek paralardır. Bunun sonucunda Cantillon'un konu hakkında ilk dersi verdiği, genel bir uzlaşma olmaktadır.</p>
	<p class="block_4">Fakat eğer her şeyin para olduğu ileri sürülebilirse, bunun tersine her şeyin kredi olduğu da, yani bir söz, vadeli bir gerçeklik olduğu da iddia edilebilir. Hatta şu altın louis bile bana bir söz olarak, tıpkı bir çek gibi (belli bir hesaba çekilen gerçek çeklerin İngiltere'de yaygın uygulamaya ancak XVIII. yüzyılın ortasında ulaştıkları bilinmektedir) verilmiştir; bu louis benim ulaşabileceğim ve sonunda, yarın veya daha sonra, içlerinden seçim yapacağım mal ve hizmet bütünü üzerine çekilmiş bir çektir. İşte ancak o zaman, bu sikke benim hayat sürecim içinde, kaderini tamamlamış olacaktır. Schumpeter'in dediği gibi, “para da kendi hesabına, bir kredi aracından, örneğin tüketim mallarının karşılığını nihai olarak ödemeye ulaştıran bir belgeden başka bir şey değildir. Bugün (1954) tabii ki birçok şekle bürünmeye yatkın olan ve çok miktarda geliştirme isteyen bu teori diğerlerinden öne çıkma sürecindedir denilebilir...”. Sonuçta dosya bir bu yanda bir öteki yanda savunma yapabilir. Ama artırmaya gitmeden.</p>
	<h3 class="block_11" id="toc_id_171">Para ve Kredi Bir Dildir</h3>
	<p class="block_4">Açık deniz gemiciliği veya matbaa gibi, para ve kredi de kendiliklerinden üreyen ve devam eden tekniklerdir. Bunlar her toplumun kendi tarzına göre konuştuğu, her bireyin öğrenmek zorunda olduğu tek ve aynı dildir. Okuma ve yazma bilmemek mümkündür: yalnızca yüksek kültür yazının damgasını yemiştir. Fakat hesap yapmayı bilmemek, kendini ayakta kalmamaya mahkûm etmek demektir. Gündelik hayat, rakamın zorunlu okulundan geçmektedir: alacak ve vereceğin, takasın, fiyatların, pazarın, dalgalanan paraların kelime hazinesi, biraz gelişmiş her toplumu kuşatmakta ve zorlamaktadır. Bu teknikler bu toplumlarda, örnek ve deney yollarından zorunlu olarak aktarılan miraslar haline gelmektedirler. Bunlar insanların hayatını, ömürleri boyunca, kuşaklar ve yüzyıllar boyunca belirlemektedirler. Bunlar insanların tarihinin, dünya ölçeğindeki bir çevresini meydana getirmektedirler.</p>
	<p class="block_4">Gene bu şekilde olmak üzere, bir toplum aşırı kalabalık hale gelip de; talepçi kentler, artan mübadeleler ile ağırlaşınca, dil ortaya çıkan sorunları çözmek üzere karmaşıklaşmaktadır. Bunun anlamı, bu istilacı tekniklerin her şeyden önce kendi üzerlerinde etkili oldukları, kendiliklerinden doğdukları, kendi öz hareketleriyle dönüştükleridir. Kambiyo senedi IX.-X. yüzyılların muzaffer İslam dünyasında uzun zamandan beri biliniyorsa da, Batı'da XII. yüzyılda ortaya çıkmıştır, çünkü para bu sıralarda, tüm Akdeniz boyunca ve İtalyan kentlerinden Champagne fuarlarına kadar olan muazzam mesafeler üzerinde taşınmak zorunda kalmıştır. Eğer kaçınılmaz senet, ciro, borsalar, bankalar, iskonto daha sonra birbirlerinin ardısıra ortaya çıktılarsa, bunun nedeni, sabit tarihlere rastgetirilen aralıklı vadeleriyle fuar sisteminin, hızlanan bir ekonomiye gereken esnekliğe ve sıklığa sahip olmamasıdır. Fakat bu ekonomik basınç Avrupa'nın doğusunda çok daha geç ortaya çıkmıştır. 1784'e doğru, Marsilyalıların Kırım'daki ticaretlerini başlatmaya çalıştıkları sıralarda, bunlardan biri <i class="calibre36">de visu</i> şunu farketmektedir: “sikke halinde gümüş Cherson ve Kırım'da kesinlikle yok: buralarda yalnızca bakır sikkeler ve iskonto araçları olmadığından ötürü tedavül etmeyen kâğıtlar görülüyor”. Çünkü Ruslar Kırım'ı yalnızca işgal etmişler ve Osmanlının Boğazları açık tutmasını sağlamışlardır. Ve Ukrayna buğdayının Karadeniz üzerinden ihracı için daha yıllarca beklemek gerekecektir. O zamana kadar, kim Cherson'da iskonto işini düzenlemeyi düşünsün ki?</p>
	<p class="block_4">Demek ki para teknikleri de, tüm teknikler gibi, acele, ısrarlı, uzun süre tekrarlanan bir taleb'e cevap vermektedirler. Bir ülke ekonomik olarak ne kadar gelişmişse, parasal alet ve kredi araçları yelpazesini o kadar genişlemektedir. Gerçekten de, uluslararası para birliği içinde, her toplumun bir yeri vardır, bunların bazıları ayrıcalıklıdır, bazıları da nal toplamaktadır, diğer bazıları da ağır cezalar ödemektedirler. Para dünyanın hem birliği, hem de adaletsizliğidir.</p>
	<p class="block_4">Bu bölüşüm ve kendi hesabına yol açtığı sonuçlar (çünkü para, para tekniklerinin hizmetine koşmaktadır) konusunda insanlar, sanıldığından çok daha fazla bilinçlidirler. Van Ouder Meulen adlı bir denemeci, 1778'de devrinin yazarlarını okuduktan sonra işaret etmektedir: “denilebilir ki, zaman içinde aşırı güçlü hale gelecek uluslar ve tamamen fakirleşecek başkaları vardır”. Ve bir buçuk yüzyıl önce, 1620'de Scipion de Gramont şöyle yazmaktaydı: “Eski Yunan'ın yedi bilgesi paranın insanların kanı ve ruhu olduğunu söylüyorlardı, ve ona hiç sahip olmayan, canlıların arasında ölü olarak dolaşır”.</p>
	<p class="block_2" id="calibre_pb_30"> </p>
</body></html>
