<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="block_3" id="toc_id_61">BÖLÜM 3 - GEREĞİNDEN ÇOK VE OLAĞAN: YİYECEK VE İÇECEKLER</h1>
	<p class="block_4">İnsanların çoğunluğu için esas yiyecekler olan buğday, pirinç, mısır ancak nisbeten basit sorunları temsil etmektedirler. Fakat daha az olağan olan (ve daha şimdiden et) yiyecekler, sonra da elbise, konut gibi, şu daha çeşitli ihtiyaçlar gündeme getirildiğinde, her şey karmaşıklaşmaktadır. Çünkü bu alanlarda gerekli olanla gereğinden fazla olan yan yana bulunmakta ve nihayetsiz bir şekilde zıtlaşmaktadırlar.</p>
	<p class="block_4">Eğer daha başlangıçtan itibaren, biri diğerinin karşısında olmak üzere ana çözümler -herkesin yiyeceği, herkesin konutu, herkesin elbisesi- ve lüksün damgasını yemiş olan, ayrıcalıklıların yararına ikincil çözümler belirmeseydi, belki sorun daha açık olurdu. Ortalamanın ve istisnanın paylarını belirlemek, gerekli ama tabii ki sıkıntılı bir diyalektiği benimsemek demektir. Bu, insanın kendini siyah-beyaz, beyaz- siyah ve hep böyle gidiş-gelişlere zorlaması demektir, çünkü sınıflandırma hiçbir zaman mükemmel değildir: doğası gereği değişken, elden kaçan, çoklu, çelişkili olan lüks, bir keresinde ebediyen belirlenememektedir.</p>
	<p class="block_4">Örneğin şeker XVI. yüzyıldan önce lükstür; karabiber XVII. yüzyıl sona ererken hâlâ bir lükstür; alkol ve ilk “aperetif”ler Catherine de Medicis zamanında; kuş- tüyü yataklar veya Rus boyarlarının gümüş kupaları Büyük Petro'dan önceki dönemde lükstürler; XVI. yüzyılda 1. François'nın 1538'de Anversli bir kuyumcuya ısmarladığı ilk düz tabaklar da lükstür; ilk kez 1653'te kardinal Mazarin'in mallarının envanterinde işaret edilen, İtalyan tarzı denilen lk çukur tabaklar da lükstür; XVI. ve XVII. yüzyıllarda, her ikisi de Venedik'ten kaynaklanan çatal (çatal diyorum) veya olağan pencere camı da lükstürler. Fakat pencere camı imalatı -XV. yüzyıldan itibaren artık potastan değil de sodadan yapılacaktır, çünkü soda daha şeffaf ve düzlenmesi kolay bir malzeme sunmaktadır- izleyen yüzyılda kömürün ısıtmada kullanılması sayesinde İngiltere'de yayılmıştır, öylesine ki, bugünün bir tarihçisi biraz hayal gücüyle, Venedik çatalının Fransa üzerinde İngiliz camıyla buluştuğunu kabul etmektedir. Başka bir sürpriz, alışılmamış bir lüks olan, bugün bile İslam dünyasında ve Hind'de nadir olan iskemledir. İkinci Dünya Savaşı sırasında Güney İtalya'ya çıkan Hind askerleri, bölgenin zenginliği karşısında heyecana kapılmışlardır; düşünün bir “bütün evlerde iskemle vardır!” Mendil de lükstür: Erasmus bu durumu Medenilik adlı eserinde açıklamaktadır: “burnunu külahına veya kol yenine temizlemek köylülere; koluna veya dirseğine sümkürmek pastacılara aittir; ele sümkürüp, o sırada elini tesadüfen elbisene götürürsen çok medeni bir iş olmaz. Fakat burnunun akıntılarım, şerefli insanlara biraz dönerek bir mendil ile almak çok dürüst bir iştir.” Aynı şekilde, Stuartlar zamanında bile portakal İngiltere'de lükstür: Noel civarında ortaya çıkan bu değerli meyvalar Nisan ve Mayısa kadar muhafaza edilmektedirler. Ve bitmez tükenmez bir bölüm olan elbiseye dair bir şey söylemeyelim!</p>
	<p class="block_4">Böylece lüks, ele alınan dönemlere, ülkelere veya uygarlıklara göre birçok çehreye sahiptir. Buna karşılık hiç değişmeyen şey: sosyologlar, psikanalistler, iktisatçılar, tarihçiler için aynı ânda hem tercih edilen seyirlik hem de kazanılacak şey ve konu olan; ne başı ne de sonu olan toplumsal komedidir. Tabii ki ayrıcalıklıların ve seyircilerin, yani onları seyreden kitlenin belli bir suç ortaklığı içinde anlaşmaları gerekir. Lüks yalnızca nedret, boşuna bir gurur olmayıp, aynı zamanda toplumsal başarı ve teskindir, fakirlerin de birgün ulaşacaklarını gördükleri bir düş, ama ulaştıklarında tüm parlaklığını yitiren bir şeydir. Bir tıp tarihçisi son olarak şunları yazmıştır: “uzun zamandan beri ender ve arzulanır olan bir yiyecek, nihayet kitlelerin ulaşabildiği hale gelince, hemen bir tüketim artışı ortaya çıkmaktadır. Adeta uzun zamandan beri bastırılmış bir iştahın patlaması denilebilir. Bu yiyecek bir kere avam hale gelince (bu terimin çifte anlamı içinde: 'prestij kaybı' ve 'yaygınlaşma'), cazibesini çabucak kaybedecektir... ve belli bir doygunluk ortaya çıkacaktır." Zenginler böylece, fakirlerin gelecekteki hayatlarını hazırlamaya mahkûmdurlar. Bu her şeyden sonra onların meşrulaştırılmalarıdır: kitlelerin er veya geç elde edecekleri zevklerin denemesini yapmaktadırlar.</p>
	<p class="block_4">Bu oyunlarda kofluklar, iddialar, kaprisler aşırı bir bollukta yer almaktadırlar. “XVIII. yüzyıl İngiliz yazarlarında kaplumbağa çorbasının aşırı methine rastlanmaktadır: bu çorba çok lezzetlidir ve vücuttan düşme ile zafiyete çok iyi gelmekte, iştah açmaktadır. Hiçbir şatafatlı akşam yemeği (Londra kentinin lord belediye başkanının örneği içinde) yoktur ki, kaplumbağa çorbası olmasın.” Londra'dan ayrılmak üzere, kendimize geriye yönelik olarak bir roast mutton stuffed with oysters sunalım. Ekonomik açıdan bir zirzopluk: İspanya Kuzeyin şeytani ülkelerinin kendi için imal ettiği perukaların karşılığını gümüş sikkelerle ödemektedir. Ustariz 1717'de “ama ne yapabiliriz ki?” diye işi fark etmektedir. İspanyollar aynı anda, Brezilya'nın siyah tütününe karşı Kuzey Afrikalı birkaç şeyhin sadakatlerini satın almaktadır. Ve eğer IV. Henri'nin danışmanı Laffemas'ya inanılacak olursa, birçok Fransız, bu konuda vahşilere benzer bir şekilde “servetlerini verme pahasına yabancı ıvır zıvırı ve malları almaktadırlar."</p>
	<p class="block_4">Aynı şekilde Hindiçini, Filipinler ve Endonezya altın tozlarını, baharatlarını, değerli santal veya gül ağacı kerestelerini, kölelerini ve pirinçlerini Çin ıvır zıvırları karşılığında vermektedirler: taraklar, lake kutular, kurşun bakır karışımı paralar... Fakat rahatlayalım, Çin de Tonkin, Koşenşin ve Java kırlangıç yuvaları veya “ona tuzlanmış olarak Siyam, Kamboç veya Tataristan'dan gelen ayı veya çeşitli yabani hayvan pençeleri” karşısında aynı deliliklere sahiptir. Nihayet Avrupa'ya geri dönersek: Sebastien Mercier 1771'de “şu porselenlerinki de ne sefil bir lüks” diye haykırmaktaydı. “Bir kedi tek bir pençe darbesiyle, 20 arpent toprakta meydana gelebilecek olandan daha fazla zarar meydana getirebilir.” Fakat bu tarihten itibaren Çin porseleni fiyatı düşme halindedir ve kısa bir süre sonra Çin'den Avrupa'ya dönen gemilerde adi safra olarak kullanılacaktır. Şaşırtıcı olmayan bir kıssadan hisse: yaşlanan her lüks, dünyadan göçer. Fakat lüks kendi küllerinden, hatta başarısızlıklarından yeniden doğmaktadır. Aslında hiçbir şeyin dolduramadığı, her hareketin yeniden yarattığı bir düzey farkının yansımasıdır. Bitmez tükenmez bir “sınıfsavaşı”dır.</p>
	<p class="block_4">Sınıflar, ama aynı zamanda uygarlıklar. Bunlar bitimsiz bir şekilde birbirlerine göz atmakta, bazıları diğerlerine karşı, tıpkı zenginlerin fakirlere karşı oynadıkları gibi, bir lüks oyunu oynamaktadırlar. Ama bu kez oyunlar karşılıklı olduğundan, akımlar yaratmakta, uzun veya kısa mesafelerde hızlanmış mübadeleleri tahrik etmektedirler. Marcel Mauss'un yazdığı gibi, kısacası “toplum atılımını üretimde bulmamıştır; lüks büyük sürükleyici olmuştur.” Gaston Bachelard'a göre, “gereksiz olanın fethi, gerekli olanın fethinden daha büyük bir zihni tahrik yaratmaktadır. İnsan bir ihtiyaç varlığı olmayıp, bir arzu varlığıdır.” İktisatçı Jacques Rueff ise “üretim arzunun kızıdır” diyecek kadar ileri gitmiştir. Kuşkusuz hiç kimse bizim bugünkü toplumlarımızda bile ve onları eline geçiren kitle lüksü karşısında, bu atılımları, bu gere- kirlikleri inkâr etmeyecektir. Fiili durumda, farklı düzeyleri olmayan hiçbir toplum yoktur. Oysa en ufak bir toplumsal engebe lükse yol açmaktadır; dün olduğu gibi bugün de.</p>
	<p class="block_4">Fakat acaba, Batı'nın hükümdar sarayları tarafından başlatılan lüksün (bunların arasında Avignon papalık sarayı prototip olmuştur) modern kapitalizmin başlangıcının mimarı olduğunu, dün ateşli bir şekilde savunmuş olan Werner Sombart'ın peşine takılacak mıyız? XIX. yüzyıldan ve icatlarından önce, lüks çok çeşitli biçimler altında, bir gelişme unsuru olmaktan daha çok, boşuna dönen bir motorun, birikmiş sermayesini etkin kullanamayan bir ekonominin işareti olmamış mıdır? Buna dayanarak, belli bir lüksün, endüstri devriminden önce ve bazen de sonra, gelişmesi acımasızca sınırlandırılmış bir toplumda üretilen “artığın" adaletsiz, sağlıksız, parlak, anti-ekonomik kullanımı olan Eski Rejim'in bir gerçeği veya hastalığı olduğu ve bundan da başka bir şey olamayacağı ileri sürülecektir. Lüksün ve yaratıcı kapasitenin koşulsuz savunucularına karşı bir Amerikalı biyolog, Th. Dobzhansky şöyle cevap vermektedir: “kendi hesabıma göre, yığınları, tıpkı ince ve narin bir ziraatin nadir ve cezbedici çiçeklerini elde etmek üzere ekilen, iyice gübrelenmiş bir tarla gibi kullanan toplumsal örgütlenmelerin yok olması beni üzmemektedir.”</p>
	<p class="block_4"> </p>
	<p class="block_2" id="calibre_pb_15"> </p>
</body></html>
