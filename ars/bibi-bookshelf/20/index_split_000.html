<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="block_3" id="toc_id_1">ÇEVİRMENİN ÖNSÖZÜ</h1>
	<p class="block_4">Bütün bilimler gibi tarih de önce ele en kolay gelenlerle işe başlamıştır. İnsani değişmenin alanı ve bu alanı inceleyen, incelediği için de düzene sokan disiplin olan tarih, edebi bir tür olmaktan, bilimsel bir anlama çabası haline gelmeye kadar uzanan uzun soluklu macerası esnasında, değişim sürecinin derin nedenlerine ulaşabildiği ölçekte bilimsel bir içerik kazanmıştır. Aslında edebiyat da, bilim de bir düzenleme ve belki de bir senaryolaştırma faaliyetidir, ama bunları nihayette birbirinden ayıran temel nokta, malzeme karşısındaki özgürlükleridir. Malzemeye karşı özgürlük edebiyata, kölelik ise bilime götürmektedir.</p>
	<p class="block_4">İnsanı değişme süreci içinde hemen ele gelen, gözle görünür olan, olaysal veya siyasal tarih dediğimiz kesimdir. Bu alanda yer tutan tarihçi, nedenlere uzanma gibi gayretler içinde olsa da, sonuç olarak bir betimlemeden öteye pek fazla gidememektedir. Zaten edebi tür olarak tarihçiliğin ilk ürünleri olarak Batı'da kronik, Doğu'da da olay anlatıcılığı biçiminde ortaya çıkan ilk tarihçiliğin esas uğraş alanının siyasal tarih olması bunun en açık kanıtını oluşturmaktadır. Braudel'in sevdiği terimlerle söylersem, yüzey hareketlerinin görülmesinden ibaret olan bu tarihçilik, bu mesleğin tarih öncesidir. Ya dip dalgaları, yüzeyin hareketlenmesine neden olan ve o anda hemen görülmeyen daha derindeki nedenler?</p>
	<p class="block_4">İşte bilimsel tarih bu noktadan itibaren başlamakta ve çözümleme ne kadar bütünsel hale getiriliyorsa, varılan sonuçlar yanlış da olsa, bilimsel tarih kapılan açılmaya başlamaktadır. Başka terimlerle söylenmesi halinde, tarihsel süreç nihayette bileşik kaplar gibidir. Ne sektörel ne de mekânsal soyutlanmışlıklar söz konusu olabilir. O halde olaysal tarihin alanında yer alan her türlü kesit tarihçiliği kısmiliklerinden ötürü peşinen yanlış bir tabana oturmanın kaçınılmazlığıyla karşı karşıyadır. Aynı şekilde belli bir ulusun, yani kendi de tarihsel ve kategorik olan toplumsal bir kuruluşun işlevinde tarih yapmak da, sakat bir yaklaşım olacaktır. Bu açıdan kısmilik- ten bilimselliğe yaklaşıldığı ölçüde, tarihi anlama çabaları da geçerli bir tabana oturtulmuş olacaktır. Çünkü her kısmi tarih, nedenselliklerin aranmasına ve anlaşılmasına değil, icad edilmesine, a priori konulmasına yol açar. Başka bir ifadeyle, her kısmi tarih aksiyomatik olmak zorundadır ve kanıtlamaya ihtiyaç duymadığı bazı “apaçık gerçekler"den yola çıkar. Oysa asıl anlaşılması, bağlantılarının kurulması ve kanıtlanması gerekenler bu apaçık gerçek sayılan aksiyomlardır. Aksiyomatik bir tarih anlayışı ne yazık ki bilimsel değil, dinsel olmak zorundadır.</p>
	<p class="block_4">Fernand Braudel ilk anıtsal eseri Akdeniz'den beri global tarihin peşinde koşmaktadır. Bu amacına ulaşmak için geliştirdiği, tarihi üç katlı olarak inşa etme yöntemi, bugün bu disiplinin ulaştığı en yetkin yöntem olarak kabul edilmektedir. Braudel Akdeniz’den daha büyük ve tutkulu olan Maddi Uygarlık adlı eserini de üç katlı olarak inşa etmiştir. Birinci cilt, insanların gündelik hayatlarına, yani en yavaş değişenin alanına; ikinci cilt veya kat, onun deyimiyle ekonomiye, yani mübadeleye, pazara ve nihayet sonuncu cilt/kat da en hızlı değişmekte olan kapitalizmin alanına ayrılmıştır.</p>
	<p class="block_4">Braudel'in ekonomi ile kapitalizmi birbirlerinden kesin sınırlarla ayırması Türk okuyucusunu şaşırtacak niteliktedir. Ama aynı okuyucu bu devasa eserin çok sayıdaki önerme ve çözümlemesi karşısında da benzeri şaşkınlıklara düşecektir. Çünkü ülkemizde, gerçeğin bir kerede ebediyete kadar geçerli olmak üzere bulunabileceği inancı hâlâ sürmektedir. Ve zaten zorlukla bazı şeylerin şöyle ucundan öğrenilebildiği bir ülkede, bilginin son derece zahmetle elde edildiğine inanıldığı bu ülkede, bir de son zamanlarda toplumun tümüne araz olan biriktirme ve edinme tutkusunun birleşmesi halinde, insanlarımız zorlukla, zahmetle elde ettikleri ve biriktirdikleri bilgi kırıntılarının birden bire hiçbir değerinin olmadığını gördüklerinde buna kesinlikle tahammül edemeyecekler ve tedavülden kalkmış paralarının hâlâ değerli olduğunu sonuna kadar savunacaklardır. Türkiye'nin entellektüel ortamının derin dramlarından birinin kökleri bu olgunun içindedir. Bu durumda, Braudel'in ülkemizde yerleşmiş sıradan ve çoğu zaman da desteksiz olan kanaatleri iskambil kartları gibi yere saçması önce şaşırtma, sonra da tepki doğuracaktır. İnsanlar alıştıktan gibi düşünmekten hoşlanırlar ve çoğu zaman sanıldığının tersine bilinmeyeni öğrenmekten korkarlar, çoğumuz için bilmek değil, alışılanı bilmek önemlidir. Ve alışılmamış ise bir dehşet alanıdır.</p>
	<p class="block_4">Braudel'in otuz yılını verdiği bu çalışma esas olarak bir iktisat tarihi olarak ortaya çıkmaktadır. Ama üstadın yaklaşımını bilenlerin bildiği üzere, iktisat onun gözünde diğer “bütün”lerden daha ayrıcalıklı bir yere sahip değildir; o halde bu kitap aynı zamanda kültür, toplum ve zihniyet tarihi de olmaktadır. Ve zaten Braudel'in global tarih yaklaşımı için de bunlar ayrı ayrı değil de, kesişme terimleri içinde incelenmeleri gereken, insani tarihin oluşturucu kesimleridir.</p>
	<p class="block_4">Bu hacimde bir kitabı, ülkemizde önsözlerden esas beklenenin bu olmasına karşılık, kalın çizgileri itibariyle sunmak olanaksızdır. Her cümlenin, her önermenin, her alıntının, her akıl yürütmenin teker teker önem taşıdığı bu kitabı özetlemeye kalkışmak, onu yaralamaktan başka bir sonuç doğurmayacaktır. Bu kitap kendi kendinin yargıcıdır ve bu nedenle de ancak bütünü hakkında gene bütünü itibariyle bilgi verebilir. Bu eserin şurasında veya burasında yapılacak keşif gezileri, okuyucunun sadece yolunu kaybetmesine neden olur. Çünkü üstat geçmişe tuttuğu feneri karanlıklarda gezdirmemekte, her yeri birden aydınlatmaktadır. Bu durumda ancak bütünü görmek mümkündür. O zaman okuyucuyu zahmetli ve ağır bir iş beklemektedir.</p>
	<p class="block_4"> Otuz yıllık bir çalışmanın ürünü olan ve Braudel'in dünya ölçeğindeki büyük ününün ona uluslararası tarihçiler cemaati içinde sağladığı inanılmaz destekle, tek bir kişinin başka koşullarda tek bir ömre sığdırmasının mümkün olamayacağı miktarda bir bilgi, kaynak, belge ve malzeme dağı olarak ortaya çıkan bu eseri okumak ve ondan da önemlisi özümlemek ve daha da zoru, oluşmuş düşünce ve kanaatleri değiştirebilmek için bizim insanlarımızın genelde alışık olmadıkları bir çaba, entellektüel faaliyet ve öğrenme heyecanı gerekmektedir.</p>
	<p class="block_4">Bu kadar hacimli bir eserin çevirisinin sorunlardan arınmış olması beklenemez. Bu sorunların başında Türkçenin modern toplum bilimleri alanında, uluslararası düzlemde meydana gelen değişme ve gelişmelere uyum sağlamanın, ne yazık ki iyice uzağında kalması gelmektedir. Batı dillerinde nüans, fark, hatta zıtlık belirleyen çok sayıda kelime ve kavramın Türkçede çoğu zaman yalnızca tek bir kelimeyle, o da yaklaşık olarak karşılanabilir olması, eserin aslındaki ifade ve anlam zenginliğini sınırlayıcı, devasa bir engel olarak karşımıza çıkmaktadır. Bu durumda ben, bu zenginlikten yararlanmanın Türk okuyucunun da hakkı olduğu inancıyla, mümkün olabilen bir kelime ve kavram serbestisi uygulamaya çalışarak, mümkün tüm nüansları vermeye çalıştım. Bunun yanı sıra, giderek hızlanan bir şekilde şekilci bir toplum haline gelmemiz süreci içinde, herkes durduğu yere göre bazı kelime tercihleri yapmakta ve bu tavır içinde zarf öne çıkmakta, içerik, yani anlam ıskalanmaktadır. Ben bu tuzağa düşmedim, kafamın gerisindeki yegâne kaygı, anlam aktarımı oldu. Veya daha açık bir ifade ile, belli bir kelime tercihinin kimlik cüzdanı olarak kullanılmasının Türkçenin katli olmasına karşı çıktım.</p>
	<p class="block_4">Çeviri sorunları Türkiye'nin zihniyet ve kabuk değiştirme sürecinin “kaçınılsaydı iyi olurdu, ama kaçınmak da mümkün değildi" cinsinden yan ürünlerinden biridir. Bu yüzden ülkemizde zaten her konuda olduğu gibi, herkes kendini bu konularda da söz söylemeye ehil saydığı için, daha uzun bir süre sağırlar diyalogları sürdüreceğiz. Ancak bugünü düne taşıyarak tarih alanında çeviri yapılabileceğini sanan ve iddia edenleri (bu iddianın ne anlama geldiğinin pek farkında olmadan) uyarmak zorundayım. Bir örnek konuyu açık hale getirecektir. Fransızcası Pays Bas olan kelime, bugün belli bir devleti, bizim Hollanda dediğimiz ülkeyi ifade etmektedir. Ama bu aynı Pays Bas kelimesi, tarihte Ren, Escaut ve Meuse nehirleri arasında kalan ve çoğu yerde de deniz yüzeyinden daha alçak Kuzey Avrupa topraklarını ifade etmektedir. Tarihsel Pays Bas, bugün Fransa, Belçika, Almanya ve Hollanda arasında paylaşılmış durumdadır. Bu durumda, ortada henüz Hollanda diye bir devlet yokken (ilk Hollanda devleti 1648'de bağımsız olan Birleşik Eyaletler'dir, bölgeye Hollanda adı tıpkı İsviçre için de olduğu gibi, devleti oluşturan eyaletlerden birinin adından alınarak 1808'de verilecektir) ve üstelik bu devlet, bu bölgenin ancak belli bir kısmını kapsarken, tümünü belirtmek üzere Hollanda veya Birleşik Eyaletler'i ifade eden Felemenk demek açık bir yanlış olacaktır. Öte yandan, Braudel'in eseri okunduğu zaman Pays Bas ile kastedilen bölgenin tümünün bugünkü Belçika ve Fransa'nın Nord ili sınırları içinde kalan alan olduğu görülecektir. Ancak bunun böyle olması bana burayı Belçika kelimesiyle karşılama hakkını da vermemektedir. Çünkü Belçika terimi de sonradan çıkmıştır. Bu nedenlerle ben çeviride bu bölgeyi Alçak Ülkeler terimiyle karşıladım. Tabii ülkemiz entellektüel hayatı, büyük kesimi itibariyle kendi dar kalıplarından çıkarak dünyayı kucaklayacak bir düzeye gelemediği için, ezici çoğunluk böyle bir bölgeden haberdar bile değildir ve bazıları da yanlış bir çeviri karşısında olunduğunu düşünecek kadar güncellik-tarih diyalektiğini anlayamayacak bir konuma mahkûm olmuşlardır.</p>
	<p class="block_4">Çeviride Türkçenin yeteri kadar yoğrulmamışlığından ve entellektüel hayatımızın darlığından ve sığlığından kaynaklanan sorunlar yer adlarıyla sınırlı olsaydı, öpüp başımıza koymamız gerekirdi. Ama asıl sıkıntı, Batılı kavramların hemen tamamının Türkçe karşılıklarının oluşturulmamış olmasından kaynaklanmıştır. Ben bir dil devrimcisi veya dil oluşturucusu olmadığım için, Türkçede karşılığı oluşmamış, oturmamış veya henüz tartışmalı olan terimler konusunda kendi tekliflerimi getirerek ve bol parantez kullanarak garip bir kitap oluşturmak yerine, terimleri asıl halleriyle bırakmanın sakıncalı olmadığı yerlerde, böyle yapmaktan kaçınmadım. Örneğin anamalcılık demedim, derebeylik demedim; kapitalizm ve feodalite dedim. Çünkü bu daha doğruydu. Veya doğrusu buydu. Ötekini yapsaydım, Türkçeye hizmet etmemiş olmanın yanı sıra, bir de yanlış yapmanın zulünü taşımam gerekirdi. Böylece okuyucu Braudel'in anlatmak istediklerinin saptırılmadığı bir metne sahip oldu. Ama daha önce söylediğimi tekrarlıyorum, bu eserin okunması zaman, ondan daha fazla sebat gerektiriyor. Ve küçük bir uyarı, bu eser okuyucuda yetersizlik duygusu uyandırabilir; gerek benimsenen kapsamlı tarih anlayışından, gerek kullanılan kavramların zengin içeriğinden ve gerekse yığılan malzemeden ortaya çıkartılan sentezlerden. Bu durumda suçlu aranmamalı ve Braudel'in temsil ettiği tarihçilik zirvesiyle, bizim şu andaki konumumuz arasındaki farklar kimseye fatura edilmemelidir. Çünkü açık kapatılamazsa artmaya devam edecektir. Yitirilen bunca zamandan sonra, tarihe daha sağlıklı bakmanın fırsatını sunan bu eseri de Türk okuyucusuna tanıştırma gururunu taşımam, bana bu uyarının sorumluluğunu da veriyor.</p>
	<p class="block_5">Mehmet Ali Kılıçbay</p>
	<p class="block_5">Mart 1990</p>
	<h1 class="block_3" id="toc_id_2">BRAUDEL’DEN HAREKETLE GÜNCELLİK OLARAK TARİH</h1>
	<p class="block_4">Fernand Braudel'in üç ciltlik kitabının tümünü çok spesifik bir açıdan ele almak istiyorum.</p>
	<p class="block_4">Tarihi inşa etmek, şimdiki zamanı yorumlamaktır. Kabul gören tarihleri yeniden inşa etmek, çağdaş egemen teşhisleri yeniden değerlendirmeyi talep etmenin bir biçimidir. Fernand Braudel çağdaş insanın bütünsel tarihini gözden geçirmek için harcadığı otuz yılını, çabucak tozlu çekmecelere kaldıracak parlak ve “entellektüel” bir Noel armağanı hazırlamakla geçirmemiştir. Bütün iyi tarihçiler gibi, o da keyfine göre fetva vermek istiyordu. Eğer bazen bunalımlı olarak gözüküyorsa, bunun nedeni birçok insanın ona şeref taçları sunmalarına rağmen, onu hiç anlamamalarıdır.</p>
	<p class="block_4">Braudel kendini geleceğin peygamberi olarak gördüğünden bunalmamaktadır. O bunun uzağındadır. O daha serinkanlı bir biçimde, kendini geçmişin araştırıcısı, belgelerde, mühürlerde, kitaplarda bir ışık arayan biri gibi sunmakta ve bu ışığı bulduğunda da, evin başka alaca karanlıklarına doğru ilerlemek üzere ışığı veren mumu kavramaktadır. Karanlıktan korkmamaktadır, en azından bu durum, onu birçok meslektaşından farklılaştırmaktadır.</p>
	<p class="block_4">Bu eserin esas noktasını kavramak için başlığını okumak gerekir: Maddi Uygarlık, Ekonomi ve Kapitalizm. Bize eserin üçlü yapısından, kendinin de söylediği gibi, toplumsal hayat evindeki üç kattan, birbirlerini aynı anda hem destekleyen hem batıran hem güçlendiren hem de zıtlaşan üç ekonomik eğilimden söz etmektedir. Farklı yönetim iplerini ayıklamak, basınç düğümlerini çözmek, temel ve sürekli çatışmaları keşfetmek, işte Braudel'in kendine yüklediği ince görev budur.</p>
	<p class="block_4">Braudel'in şeması görünüşte çok basittir. Ekonomik hayatın, insanların maddi hayatlarının (genel olarak mı? Sadece modern dünyada mı? En azından modern dünyada) ömürlerini sürdürdükleri veya biçimlendirdikleri üç bölge veya üç kat/düzey bulunmaktadır. İlk önce “ekonomi-dışı'nın zemin katı" veya birinci cildin başlığında dediği gibi (çünkü her cilt bu “katlar"dan birine tahsis edilmiştir), “Gündeliğin yapıları" bulunmaktadır. Yani insanların üretilenleri nasıl kullanıp tükettikleri. Bir anlamda burası, bugünlerde “toplumsal tarih” adı verilen şeyin gerçek özel alanını meydana getirmektedir (ve bu da zaten Ekonomik ve Toplumsal Tarih Yıllıklarının (Armies) biraradalığını meşrulaştıran şeydir).</p>
	<p class="block_4">Bu gündeliğin yapılarının üstünde, muhtemelen tüketilecek olan malların dolaştığı pazardaki “mübadele oyunları" yer almaktadır.</p>
	<p class="block_4">“(Pazar) ilkel olsa dahi, arz ve talebin seçtikleri yer, başkasına başvurulan yerdir; eğer pazar olmasaydı, kelimenin olağan anlamında ekonomi olmaz, yalnızca kendine yeterlik veya ekonomi-dışı'na hapsolmuş bir hayat olurdu. Pazar bir kurtuluş, bir açılış, başka bir dünyaya giriştir. Pazar suyun yüzeyine ulaşmaktır (II, 12).</p>
	<p class="block_4">Braudel'e göre, çıkartılan bütün engellere rağmen, pazarın varlığını sürdürmesi modern dünyanın harikalarından biridir. Ve pazar her şeye rağmen, özgürleştirici bir güç olarak kalmaya devam etmektedir.</p>
	<p class="block_4">Üstüne basarak söylüyorum: her şeye rağmen Braudel özgürleştirci-karşıtı gücün nereden geldiğini açık bir şekilde söylemektedir. Bu onun “pazar-karşıtı bölgesi” olarak tanımlayıp, “kapitalizm" adını verdiği ve anahtar mekanizmasının da tekeller olduğu, üçüncü katından gelmektedir. “Başlangıç olarak tekeller kendilerini fuarların yanı sıra inşa etmektedirler. Bu fuarlarda kendilerini ‘para avansları ve ilkel_kredi oyunları sayesinde pazar fiyatlarının dışına yerleştirmeyi başarabilen' mikro kapitalistler bulunmaktadır” (11,354). Bu mütevazi başlangıçlardan hareketle kapitalistlere, toptancılara, bankacılara ve borsacılara ulaşılmaktadır.</p>
	<p class="block_4">Gerçek ekonomisi yani Pazar ekonomisi, kapitalizmin bizatihi zıddıdır.</p>
	<p class="block_4">“Ekonomi... herkesin ortak deneyle eğitilmiş olarak, önceden mübadele sürecinin nasıl cereyan edeceğini bilebileceği saydamlık ve düzenlilik dünyasıdır... Büyük kapitalist oyunları tasnif dışının, alışılmamışın dışında; veya aylar hatta yıllarla ölçüden uzak bağlantıların içinde yer almaktadırlar” (II, 403).</p>
	<p class="block_4">Bir yandan “saydamlık”, öte yandan “spekülasyon”. Kimse Braudel'in gönlünün hangi yana yöneldiğinden kuşku duyamaz: birincisinden yana, İkincisine karşı. Fakat bu arada, 15. ilâ 18. yüzyıllar arasında “dünyanın zamanı”nın çehresini verenin ekonomi değil de, kapitalizm olduğunu iyi bilmektedir. Demek ki, gerçek bir tarihsel açıklamanın birincil elektrik teli kapitalizm olacaktır, ama bu arada diğer iki büyük gücün gerçekliklerini, yani gündeliğin taleplerini ve özellikle de insanların “yüzeye ulaşmak” için bir pazar arama konusundaki öncelikli eğilimlerini unutmaksızın.</p>
	<p class="block_6">Şemanın görünüşte basit olduğunu söylemiştim. Zengin ve bazen de yoğun, ama çoğunlukla aniden ufuk açıcı olan delillendirmenin karmaşıklıklarını ve inceliklerini burada tekrarlayacak değilim. Bunun lezzetine kendi hesabına ve kendi zevkine göre varmak, okuyucuya aittir (çünkü bu eserde seyahat etmek için yeteri kadar zaman ve enerji gerekmektedir). Ben daha çok, Braudel'in zaten kendinin de açığa çıkardığı bazı soru işaretlerine yönelmek istiyorum.</p>
	<p class="block_4">Belki şimdiye değin maddi hayatın kartlarını Braudel'in tasvir ettiği biçimiyle sunmam sırasında, üretimin hiç söz konusu edilmediğinin farkına varılmıştır. Bu cephedeki bir deliktir. Kapitalist sistemin savunucularına göre, üretim en büyük meşrulaştırıcıdır. Onların söylediklerine göre, tarihte üretimin böylesine serpilmesi, insan verimliliğinin böylesine artışı asla görülmemiştir. Pasta hiçbir zaman böyle iştah açıcı olmamıştır. Ve sistemin büyük artışlarına, Marksistlere göre kapitalizm diğer “üretim tarzları”ndan özellikle üretim küresinde farklılaşmaktadır. İşçi sınıfının sömürülmesine, artık değerin burjuvazi lehine sahiplenilmesine izin veren bağlantılar atelyedeki (veya daha kesin olarak, fabrikadaki) üretim ilişkileri içinde dokunmaktadırlar.</p>
	<p class="block_4">Braudel kuşkusuz, üretimin ve özellikle de endüstriyel denilen üretimin ve aynı zamanda başkalarının buna atfettikleri önemin bilincindedir. Fakat o bu faaliyete, verimlilik veya_kâr açısından yaklaşmak istemiştir. Ve işte bir ilk soru işareti burada şekillenmektedir: Bu sektör her zaman bu kadar önemli olmuş mudur? Örneğin tamamen Avrupa mübadele zincirinin halkaları arasına katılmış bir ürün olan şekerden söz ederken, “15. yüzyıldan itibaren Venediklilerin elindeki Kıbns şekerinin veya 17. ve 18. yüzyıla kadar Antil şekeri Hollandalı, İngiliz ve Fransızlar arasında paylaşıldığında, birbirini izleyen aşamalarında şeker üretimi'nin asla büyük kâr kesimi olmadığı”nı fark etmektedir (II, 164). Fakat kapitalizm “yatırım ve yüksek sermaye verimliliği alanı” olduğu için (II, 200) Braudel bundan şu mantıksal sonucu çıkartma noktasına ulaşmıştır: “Kârın çok yüksek voltajlara ulaştığı yerlerde ve dün olduğu gibi bu- gün de, sadece burada kapitalizm vardır. 18. yüzyılda Avrupa'da hemen her yerde ticarî büyük kârın endüstriyel ve "tarımsal büyük kâra nazaran çok yüksek olduğu kesindir”(II, 378).</p>
	<p class="block_4">Demek ki, endüstriyel denilen devrim sırasında meydana gelen, bazı nedenlerden ötürü, endüstriyel üretimin daha rantabl hale gelmiş olmasıdır. Her halükârda eskisinin olduğundan daha fazla büyük kâr olanakları tanımakta; ve dolayısıyla kapitalistlerin yoğun ilgisini celbetmektedir. Olayları bu şekilde görmek, bize söylendiği üzere, onu biraz farklı bir paradigmanın karşısına koymaktadır. Artık birbirlerinin yerine geçen bir kapitalizm biçimi veya kapitalistler söz konusu değildir. Daha çok, kapitalistler başka yerlerde de aynı tekelleri, aynı pazar-karşıtlarını yaratmak için mübadele veya büyük toptancılığa nazaran daha kârlı buldukları bir alana doğru, yatırım yerlerini hemen değiştirmektedirler. “Endüstri devrimi”ni serbest teşebbüsün tahta çıkışı olarak gömenin uzağında kalınca, demek ki onu tekel ve spekülasyonun üreticiler arasına ulaşması olarak görmek mümkündür. 1800’den itibaren, Braudel'in kitabı sona erdiğinde, üretimin pazar bölgesinden sökülerek pazar-karşıtı alana taşındığı dönem başlamaktadır. Üretim araçlarının merkezileşmesini anlamanın bir başka biçimi; devlet teşebbüsleri bir girişimin mantıki genişlemesinin sonucu olarak bu alanda yuvalarını bulmaktadırlar.</p>
	<p class="block_4">Kapitalist enerjilerin endüstriyel üretim aktarımı böylece konulunca, ne bir üretim tarzı tanımlaması ne sürecin geriye döndürülmez nihai aşaması gibi ortaya çıkmakta; tersine, bu aşama birikimin en çoklaştırılmasının fonksiyonunda tercih edilmiş bir alternatif safha (bir raslantı?), eğer koşullar değişseydi çabucak terk edilecek bir tercih olarak ortaya çıkmaktadır. Önceki aşamalara inanmanın gereği artık yoktur; bütün bu köşe dönmeler aslında kâr arayışına yönelik sürekli gel-gitlerden ibarettirler.</p>
	<p class="block_4">Bu bizi güncelliğe getirmektedir. Bu süreç sona ermiş midir. Ben kendi hesabıma bundan çok kuşkuluyum. Fakat, acaba bu hiçbir şey değişmedi demek midir? Bundan da kuşkuluyum. Sistemin gerçek karmaşıklık ve çelişkilerinin açıklanmasının kapitalist ekonomi dünyanın birbirlerini izleyen aşamalarını şeyleştirerek yapılamayacağının, ne de bu eski araçları kullanarak bugün içinde bulunduğumuz sistemin dışındaki yapısal geçişi anlayabilmek için iç evrimi kavrama noktasına ulaşamayacağımızı fark etmek gerekmektedir.</p>
	<p class="block_4">Braudel'in bize sunduğu birinci büyük hizmet, bizi pazardaki kapitalist ilişkiler üzerinde yeniden düşünmeye itmesidir. Kapitalizmi pazar-karşıtı (ve buna bağlı olarak bütün kapitalist ideolojiyi, en yırtıcı karşıtlarının bile sıklıkla ortak oldukları, muazzam bir mistifikasyon) olarak görme konusunda Braudel ilk değildir, fakat o bize bunu bütün tarihselliği içinde göstermektedir ki, bu da bu delillendirmeyi özellikle ikna edici hale getirmektedir.</p>
	<p class="block_4">Braudel burada durmamaktadır. Kapitalizm bırakın pazarın lehine olmayı, yalnızca aleyhine işlemekle bile kalmamaktadır. Ayrıca, kapitalizm işbölümüne karşı garip bir şekilde mütereddit olarak gözükmektedir. İşte, hepimizi şoke edecek bir konuşma tarzı. Adam Smith kitabının bütününü, kapitalizmin giderek daha geniş hale gelen bir işbölümü tabanı üzerinde meydana geldiği fikri üzerinde temellendirmemiş midir? Karl Marx, Adam Smith'in eğer yanlış yola girdiyse, bunun nedeninin onun özellikle ve sadece atelye düzeyindeki teknik adı verilen işbölümünü görmesinden kaynaklandığını, oysa gerçek işbölümünün ekonomi ölçeğinde toplumsal olduğunu ilân etmemiş midir?</p>
	<p class="block_6">Yaşlı ukalâ Braudel, bütün bunların karşısında biraz kuşkulu kalmaktadır:</p>
	<p class="block_4">“Uzmanlaşma, işbölümü burada (Batının her yerinde ve bütün dönemlerde) olağan olarak aşağıdan yukarı doğru işlemektedir. Görevlerin farklılaştırılması ve işlevlerin parçalanmasına değer modernleştirme ilk önce ekonominin tabanında tezahür etmiştir. Mübadeledeki bütün atılımlar dükkânların artan uzmanlaşmalarım ve ticaretin çok sayıdaki yardımcılarının arasında özel mesleklerin doğuşunu belirlemişlerdir.</p>
	<p class="block_4">Buraya kadar hiçbir sapkınlık yok, ama Braudel son sözü söylemekten kendini alakoymayı bilememektedir: “Fakat toptancıya gelince, onun ancak çok nadiren uzmanlaşarak, kuralı izlemesi ilginç değil midir? Servet yapan dükkâncı bile toptancı haline dönüşerek uzmanlaşmadan hemen uzmanlaşmamaya geçmektedir” (II, 334).</p>
	<p class="block_4">Gerçeği söylemek gerekirse, bu çok ilginçtir. Bugün de çok uluslu şirketlerin kuralı izlemeyerek, ancak nadiren uzmanlaştıklarını görmek ilginç değil midir? Hatta servet yapan ulusal şirket de hemen uzmanlaşmadan uzmanlaşmamaya geçerek holding haline gelmektedir. Braudel cüretini ileri götürmektedir.</p>
	<p class="block_4">“Kuşkusuz 19. yüzyılda, seyirlik bir şekilde muazzam endüstriyel yenilik alanına daldığında, kapitalizm uzmanlaşıyora benzemiştir; ve genel tarih endüstriyi, kapitalizme nihayet 'hakiki' çehresini veren en son nokta olarak sunma eğilimindedir. Bu o kadar kesin midir? Bana öyle geliyor ki, makineleşmenin ilk boom'undan sonra çok yüksek kapitalizm eklektizme, sanki bu egemen noktalarda bulunmanın karakteristik avantajı tam da Jacques Coeur'ün zamanında olduğu gibi, bugün de (Ah Bay Braudel gerçekten çok ileri gidiyorsunuz!) tek bir tercih içine hapsolmak olan bir cins bölünmezliğe geri dönmüştür; bu geri dönüşle kapitalizm yüce bir şekilde uyum sağlamayı, yani uzmanlaşmamayı yeğlemiştir” (11, 335).</p>
	<p class="block_4">Kuşkusuz bunlar cüretli sözlerdir, ama daha da ileri gitmek gerekmez mi? Uzmanlaşmaya doğru olan eğilim (ama sürekli olarak zorluk çıkartan kapitalistlerin eklektizmine rağmen) oyunu bozmakta değil midir ve dünya kapitalist sistemini bozmakta değil midir? Çünkü “egemen noktalar”ın peşinde olan çok sayıdaki rekabetçi tekel, insanların asırlık “yüze çıkmak” eğilimlerini kullanmak, pazarı yeniden yaratmak ve uzmanlaşmak zorundadır. Büyükler güçlüdür; ne mutlu ki iktidarları tam değildir. Hayatın tek bir katı yoktur. Hayat hâlâ üç katlıdır. Ve Braudel bunu iyi bilmektedir: “Kısaca söylemek gerekirse, kendi altında yer alan hakiki olmayan kapitalizmle çelişki halinde olan kapitalizmin canlı bir diyalektiği vardır” (II, 546).</p>
	<p class="block_4">Bu diyalektikte devlet hakem mi yoksa katılımcı mıdır? Bu alışılmış konu hakkında Braudel'in de söyleyecek sözü bulunmaktadır. Özellikle liberal denilen ekonomilere sahip devletlere bakalım. Braudel bize açıkça karanlık bir dönemi nakletmektedir. Büyük borçlarda uzmanlaşmış bir Amsterdam firması olan Hope'lar 1784'te, lüks dokumaların boyanmasında kullanılan Yeni İspanya kırmız böceği üzerinde bir spekülasyona girişmiştir. Öngörülen teknik en eskisi, en eminidir: aynı anda dünyada var olan stokun büyük kısmını düşük fiyattan alarak, fiyatları yükseltmek ve yeniden satmaktır. Kırmız böceği muhafaza edilebildiğinden, hurda tehlikesi yoktur, hatta operasyon sırasında belli bir sürenin geçmesi gerekse bile. Proje araç hataları yüzünden başarıya ulaşamamıştır.</p>
	<p class="block_4">Braudel bu öyküyü büyük kapitalistlerin tipik bir savunusunu, (Hollanda ve Belçika'nın bazı eyaletlerini bir araya getiren) Birleşik Eyaletler'in parlak döneminin devlerinden biri olan Trip firmasının tarihçisi Peter Klein'ın tezini tartışmak üzere kullanmaktadır ve Braudel, Klein aracılığıyla Schumpeter'i hedeflemekledir. Gerçekten de, Klein Trip'lerin tekellerini ekonomik gelişmenin koşulu ve rizikolara karşı akıllıca bir sigorta olarak meşrulaştırmaktadır; bu durum pazarın genişlemesini ve teknolojik iyileşmeyi sağlayacaktır.</p>
	<p class="block_4">Bu tezi kabul etmek için (Braudel söylüyor), başından itibaren girişimcinin sadece onda olan erdemlere sahip olduğu konusunda ikna olmak gerekir. Fakat ekonomik gelişme, teşebbüs zihniyeti ve teknik iyileşme her zaman yukarıdan mı gelir? Hope'ların kesin örneğinde, bunlar kırmız böceğinin tekelinin peşindeyken acaba hangi güvenliği aramaktaydılar? Hangi tekniği iyileştiriyorlardı? Genel çıkara nasıl hizmet ediyorlardı?</p>
	<p class="block_4">Buraya kadar, Braudel sadece ekonomik dünyanın “büyükleri”nin saik ve açıklamaları hakkındaki oldukça yaygın kuşkuları ilân etmektedir:</p>
	<p class="block_4">“P. W. Klein aslında Amsterdam’ın konumunun bütününün bizatihi bir tekel olduğunun ve bu tekelin bir güvenlik arayışı olmayıp, egemenlik peşinde olmak olduğunu fiilen görmemektedir” (11, 372). Eğer bu 17. yüzyılın ortalarındaki Amsterdam için doğruysa, bu mantık 19. yüzyılın ortasındaki Büyük Britanya'ya ve 20. yüzyılın ortasında Birleşik Amerika'ya da aynı şekilde uygulanır. Hiçbir tekel, serbest ticaret, liberalizme ve dünya kapitalizminin derinleştirilmesine uygun hegemonik bir devletinki kadar büyük ve etkin değildir. Tekel yasallaşmak ihtiyacında değildir. Hatta bunun tersi bile söylenebilir. Tekellerin hukukileşmesi ancak ve yalnızca fiili tekellerin yokluğu halinde meydana gelir. Devletin rolü gizlidir; dışta olduğu gibi, içte de ancak gerektiğinde, müdahale etmek üzere hazır durmaktadır.</p>
	<p class="block_4">Bunlar bizi güncellikle cayır cayır yanan bir konuya ulaştırmaktadırlar: kapitalist ekonomi-dünya ve dünya ölçeğinde, onun içinde tezahür eden eşitsizlikler. Bu eşitsizlikler, başlangıcından itibaren sistemin tamamlayıcı bir parçasını meydana getireceklerdir.</p>
	<p class="block_4">“Dünya ölçeğinde (veya bir ekonomi-dünya ölçeğinde) işbölümü eşit ortaklar arasında müzakere edilerek alınmış ve her an gözden geçirilebilir bir anlaşma değildir. Bu işbölümü, birbirlerini belirleyen bir bağımlılık zincirinin halkaları olarak tedricen yerleşmiştir. Dünya eşitsizliğinin yaratıcısı olarak eşitsiz mübadele ve bunun mütekabili olarak da inatçı bir şekilde mübadele yaratıcısı olarak dünya eşitsizliği, eski gerçeklerdir” (111, 36).</p>
	<p class="block_4">Fakat bu eşitsizlikleri, olaylar olarak değil de, süreçler olarak görmek gerekmektedir. Braudel, bize Fransa ve onun Büyük Britanya'ya nazaran ünlü ekonomik “gecikme”sinin örneğini vermektedir. 19. yüzyıl boyunca aşikâr olan bu gecikmeyi Fransız devrimini ve Napoleon savaşlarının birbirlerine eklenen etkilerine mi bağlanmak gerekmektedir? Peki, daha önceden kaybedilmiş şanslar ne olacak? 1762'de Kanada'nın kaybıyla "veya 1722'de Law başarısızlığıyla veyahut da 1713’te İspanyol Amerika'sı gümüşüne serbest girişin sona ermesiyle mi?</p>
	<p class="block_4"> “Kıssadan hisse: Asla tek bir kerede kaybedilmez. Aynı şekilde tek bir kerede kazanılmaz. Başarı belli bir dönemin sunduğu şansların birbirlerine yapışmalarına, tekrarlarla, birikimlere bağımlıdır. İktidar da para gibi birikir. Geçmişin her zaman söyleyecek sözü vardır. Dünyanın eşitsizliği, meydana gelişleri çok yavaş olan, silinmeleri de çok yavaş olacak olan yapısal gerçeklere bağlıdır” (111, 38).</p>
	<p class="block_4">Ne kadar da doğru! Ve adına sosyalist denilen çağdaş ülkelerin “revizyonizmleri”ni de ne kadar güzel aydınlatmakta! Boyunduruktan kurtulmak o kadar da kolay değildir. Tabii ki, özgürlük talep edilmektedir, ama karşı-iktidar biriktirilerek dünya hiyerarşilerinin alt-üst edilmesi gerekmektedir. Bu yapılabilir, ama bir günlük bir iş değildir.</p>
	<p class="block_4">Böylesine bir okumanın kritik anma ulaşılmış olunmaktadır. Kim yapıdan bahsederse, yavaşlıktan söz etmiş olmaktadır, ama ne hareketsizlikten ne tedricilikten bahsetmiş değildir. Yapılar sınırlılıklarından ötür çatırdarlar. Çatırtıları duymak önceleri zordur; daha sonra dönüşü olmayan nokta gelir, ancak yapı var olmaya devam eder; ve bir gün, dönüşü olmayan noktadan çok sonraları, yapı çöker. Bu bir benzetmedir, fakat belli bir tarih bilgisinden beslenen bir benzetme.</p>
	<p class="block_4">Kanaatime göre, Braudel'in kapitalist sistemin çatırdamasını dönüşü olmayan noktayı aştığı konusunda benimle hemfikir olduğundan emin değilim. Kapitalistler birikimlerinin anahtar mekanizması olan tekellere sadık kalmaya devam ederek mezarlarını kazmaktadırlar. Bunun nedeni, onların hiçbir zaman “Smithgil” siyaset izlemekten kuşku duymamış olmaları ve burada tuzağa düşmeleridir. Bir Ronald Reagan'ın ileriye yönelik tavırlarına bakmak, bundan emin olmak için yeterlidir. Ama, Allahım bu iş ne kadar da sürüncemede kaldı! Bu olayda daha net görebilmek için 19. yüzyıldan galip çıkan Britanyalıların bütün tarih yazınlarından, görüşümüzü yanıltan bu tarih yazınından kurtulmamız gerekmektedir: Tarihsel sistemimizin, kapitalist ekonomi-dünyanın mekânsal-zamansal sınırları, bu sistemin yapıları, bağrındaki (çelişkili) eğilimler. İşte bu nedenlerden ötürü Braudel'in bu kitabı sürekli ve düşünceli bir okuma zahmetine değmektedir. Bu kitap bizi bu tarihyazınsal gerçekler karşısında tereddüte sürüklemektedir; demek ki, davranmayı düşünen ve düşünerek kavrananlar için bu araçtır.</p>
	<p class="block_7">Immanuel Wallerstein</p>
	<h1 class="block_3" id="toc_id_3">GİRİŞ</h1>
	<p class="block_4">Lucien Febvre, kurmuş olduğu Dünyanın Kaderleri dizisinde yer almak üzere, 1952'de, elinizdeki bu eseri yazma işini bana verdiğinde, hiç kuşkusuz hangi bitimsiz bir maceranın içine atıldığımı hayal bile edememiştim. İlke olarak, yalnızca endüstri- öncesi Avrupa'nın iktisat tarihine ilişkin çalışmaların basit bir derlemesi söz konusuydu. Araştırmalar ilerledikçe, XV. ve XVIII. yüzyıllar arasındaki döneme ilişkin, ekonomik denilen doğrudan gerçeklerin gözlenmesi sonucu altüst olduğumu itiraf ediyorum. Çok basit bir nedenden ötürü; bunlar, gerek aşırı sayıda kanıtlarla bezeli Werner Sombart'ın (1902), gerek Josef Kulischer'in (1928) geleneksel ve klasik şemalarıyla da; gerekse de ekonomiyi homojen bir gerçeklik olarak gördüklerinden ötürü çerçevelerinden bu şemayı çıkartmanın mümkün olduğu ve bu durumda, sayının dışında her şeyin anlaşılmaz hale gelmesinden ötürü ölçmenin mümkün, hatta zorunlu olduğu, iktisatçıların şemalarıyla da iyi bir uyum sağlamamaktaydı. Endüstri-öncesi Avrupa'nın gelişmesi (dünyanın geri kalanının, sanki hiç yokmuş gibi dışarıda bırakılarak ele alınmasıyla), onun insanların tarihini ikiye bölen endüstri devri- minin ortaya çıkmasına kadar, pazar, işletme, kapitalist yatırım rasyonelliklerine giderek artan bir şekilde girmesi olacaktır.</p>
	<p class="block_4">Fiili durumda, XIX. yüzyıldan önceki gözlenebilir gerçeklik çok daha karmaşık idi. Tabii ki bu evrimi, daha doğrusu birbirleriyle çarpışan, birbirlerine omuz veren, aynı zamanda birbirlerine ters düşen evrimleri izlemek mümkündür. Bu da tek bir ekonomi değil de, ekonomiler anlamına olduğunu kabul etmek anlamına gelmektedir. Diğerlerine öncelikle tercih edilerek tasvir edileni pazar ekonomisi denilenidir; bundan kırsal faaliyetlere, dükkanlara, atelyelere, mağazalara, borsalara, bankalara, fuarlara ve tabii ki pazarlara bağlı olan üretim ve değişim mekanizmalarını anlayınız. İktisat biliminin kurucu söylemi işte bu açık, hatta “saydam” gerçeklikler ve onları harekete geçiren kavranılması kolay süreçler hakkında olmak üzere başlamıştır. Böylece iktisat bilimi, yola çıktığı andan itibaren kendini, diğerlerini dışta bırakan ayrıcalıklı bir seyirin içine hapsetmiştir.</p>
	<p class="block_4">Oysa yeterli bir tarihsel belgelemenin yokluğundan ötürü, çoğu zaman gözlenmesi güç olan bir donukluk alanı, pazarın üstüne yayılmaktadır; bu her yerde rastlanılan ve hacmi basit bir ifadeyle bile muazzam olan, temeldeki basit faaliyettir. Zeminde yer alan bu kalın alanı ben, daha iyisi olmadığından maddi hayat veya maddi uygarlık olarak adlandırdım. İfadenin ikircikliliği aşikârdır. Fakat eğer benim bakış biçimim, bazı iktisatçıların bugün için sahip olduklarına benzeyen bir şekilde, geçmiş için de paylaşılacak olursa, bir gün veya bir başkasında bu ekonomi-altı'nı, ekonomik faaliyetin biçimsel olmayan bu diğer yarısını, yani çok kısa bir çap içindeki kendine yeterliğin, ürünlerin ve hizmetlerin takasının alanını işaret etmek üzere daha uygun bir etiket bulunacağını hayal ediyorum.</p>
	<p class="block_4">Öte yandan, pazarların geniş yüzeyinin artık altında değil de, üstünde, faal toplumsal hiyerarşiler yükselmiştir: bunlar değişimi kendi çıkarlarına olmak üzere bozmakta, kurulu düzeni şaşalamaktadırlar; isteyerek ve hatta bilhassa istemeyerek kuraldışılıklar, “karışılıklıklar” yaratmakta ve işlerini çok özel yollardan yürütmektedirler. Bu yukarı katta, XVIII. yüzyılda Amsterdamlı veya XVI. yüzyılda Cenovalı birkaç büyük tüccar, Avrupa, hatta dünya ekonomisinin koskoca sektörlerinin tamamını, uzaktan altüst edebilmektedirler. Böylece, ayrıcalıklı aktörlerin gruplan, sıradan insanların bilmedikleri mecraların ve hesapların içine girmişlerdir. Örneğin uzak mesafe ticaretine ve karmaşık kredi oyunlarına bağlı olan kambiyo, en fazlasından birkaç ayrıcalıklıya açık olan ince bir sanattır. Pazar ekonomisinin berraklıklarının üzerinde, onun bir cins üst sınırı olan bu ikinci donukluk alanı, ileride görüleceği üzere, benim açımdan kapitalizmin en mükemmel alanını temsil etmektedir. Bu alan olmaksızın kapitalizm düşünülemez niteliktedir, orada barınmakta, orada serpilmektedir.</p>
	<p class="block_4">Gözlem unsurlarının âdeta kendiliklerinden sınıflanmalarıyla karşımızda yavaş yavaş taslağı ortaya çıkan bu şema, bu üç bölümlülük, hiç kuşkusuz okuyucularımın bu eserde en tartışmalı olarak bulacakları noktadır. Bu piyasa ekonomisi ile kapitalizmi, fazlasıyla net bir şekilde birbirlerinden ayırmak, hatta her noktası itibariyle birbirleriyle zıtlaştırmak değil midir? Ben bile, işe başlarken bu bakış biçimini tereddütsüz bir şekilde kabul edemedim. Daha sonra pazar ekonomisinin XV. yüzyıldan XVIII. yüzyıla kadar, hatta daha erkenden, zorlayıcı bir düzen olduğunu ve tüm zorlayıcı düzenler gibi (toplumsal, siyasal ve kültürel) hem yukarıda hem de aşağıda muhalefetler, karşı iktidarlar getirdiğini kabul etme noktasına vardım.</p>
	<p class="block_4">Bakış açım içinde, yüreğime gerçekten su serpen, bizatihi bu parmaklığın içinde, şimdiki toplumların eklemleşmelerini oldukça çabuk ve oldukça açık bir şekilde fark etmem oldu. Pazar ekonomisi bugünün toplumlarında da, istatistiklerimizin denetledikleri değişim kitlesini hâlâ yönetmektedir. Fakat ayırıcı işareti olan rekabet, şimdinin ekonomisine egemen olmanın uzağındadır -kim bunu inkâr edebilir ki?-. Tıpkı dün olduğu gibi bugün de bir istisna kapitalizminin, hep çokuluslu olmayı sürdüren, büyük Hind kumpanyalarının ve eskiden var olup, ilkeleri itibariyle bugünün tekellerinin benzeri olan, hukuken veya fiilen ortaya çıkmış her boydan tekellerin akrabası olan, bana göre hakiki kapitalizmin barındığı ayrı bir evren var olmaktadır. Fugger ve Welser firmalarının, Avrupa'nın tümüyle ilgilendiklerinden ve aynı zamanda hem Hindistan'da hem de İspanyol Amerikasında temsilcilere sahip olduklarından ötürü, bugün denileceği gibi, uluslarüstü olduklarını savunma hakkı yok mudili? Jacques Coeur'ün işleri, o tarihten bir yüzyıl önce, Hollanda'nın Doğu Akdeniz'de sahip olduğuna benzer boyutlarda olmamış mıdır?</p>
	<p class="block_4">Fakat benzerlikler daha da uzağa gitmektedir, çükü 1973-1974 bunalımından kaynaklanan ekonomik depresyonun izinde olmak üzere, bu sefer pazar dışı olan modem bir biçim yayılmaya başlamıştır: ancak gözlenebilen takas, doğrudan takas edilen hizmetler, denilen şekliyle “korsan çalışma”, artı evde çalışmanın birçok biçimi ve “ne iş olursa yapma”. Pazarın dışında ve altındaki bu faaliyet örtüsü, bazı iktisatçıların dikkatini çekecek kadar şişmiştir. Bu alan endüstrileşmiş ülkelerde bile, tüm istatistiklerden kurtularak, ulusal hasılanın en azından % 30-40'ını temsil etmekte değil midir?</p>
	<p class="block_4">Böylece üç parçalı bir şema; bilinçli bir şekilde teorinin kıyısında bırakarak, yalnızca somut gözlemin ve karşılaştırmalı tarihin rehberliği altında olmasını düşündüğüm bir eserin atıf tablosu haline geldi. Bu karşılaştırmalı tarih, hiçbir zaman hayal kırıklığına uğratmamış olan uzun süre'nin ve şimdiki zaman-geçmiş zaman diyalektiğinin diline uygun olarak, zaman içinde karşılaştırmalıdır; bu karşılaştırmalı tarih mümkün en geniş mekân boyunca karşılaştırmalıdır; çünkü incelemem, ulaşabildiğim ölçüde, dünyanın tümünü kapsamına almış, “dünyasallaştırılmış”tır. Her halükârda, doğrudan gözlem ilk safta olmayı sürdürmektedir. Amacım, bizzat hayatın damgası olan, seyirlik şeylerin, kalınlıkların, karmaşıklıkların, türdeş olmamalarını kendilerine bırakarak görmek ve göstermekti. Eğer yaşarken çözmek ve üç katı soyutlamak (bunların yararlı bir sınıflama olduğunu düşünüyorum) mümkün olsaydı, tarih objektif bir bilim olurdu ki, bu hiç de aşikâr değildir.</p>
	<p class="block_4">Bu eseri oluşturan üç cilt şöyle adlandırılmaktadır: Gündelik Hayatın Yapıları: mümkün olan ve mümkün olmayan; Mübadele Oyunları; Dünyanın Zamanı. Sonuncu cilt uluslararası ekonominin biçimlerinin ve birbirlerini izleyen otorite üstünlüklerinin kronolojik bir incelemesidir. Tek kelimeyle, bir tarih'tir. Çok daha basit olan ilk iki cilt, geniş ölçekte tipolojik bir araştırmaya tahsis edilmişlerdir. Birinci cilt (daha 1967’de yayınlandı), Pierre Chaunu'nün dediği gibi, bir cins “dünyanın tartılmasıdır, endüstri öncesi dünyadaki mümkünün sınırlarının tanınmasıdır. Bu sınırlardan biri, o sıralar muazzam olan “maddi hayat”ın yeridir, ikinci cilt, Mübadele Oyunları ekonomi ile kapitalizmin üst faaliyetini karşı karşıya getirmektedir. Bu iki üst örtüyü birbirlerinden ayırmak birini diğeriyle, karışmalarıyla olduğu kadar, zıtlaşmalarıyla da açıklamak gerekmekteydi.</p>
	<p class="block_4">Acaba herkesi ikna edebilmiş olabilir miyim? Hiç kuşkusuz hayır. Ama bu diyalektik oyunda en azından emsalsiz bir avantaj buldum: her zaman infilâk eden kapitalizm kelimesinin doğurduğu, fazlasıyla tutkulu kavgalardan yeni ve bir bakıma huzurlu olan bir yol sayesinde kurtulmak ve onları aşmak. Zaten üçüncü cilt kendini önceleyen açıklama ve tartışmalardan yarar sağlamıştır; kimseye çarpmayacaktır.</p>
	<p class="block_4">Böylece tek bir kitap yerine, bal gibi üç tane yazmış oldum. Ve bu eseri “dünyasallaştırma” konusundaki tavrım, beni Batı'nın tarihçisi olarak, en azından iyi hazırlıklı olmadığım ödevlere yöneltti. İslam ülkesindeki (Cezayir'de on yıl) ve Amerika'daki (Brezilya'da dört yıl) ikâmetler ve uzun çıraklıklar bana çok yararlı oldular. Fakat Japonya'yı Serge Eliseeff in açıklamaları ve özel öğretimi boyunca, Çin'i Etienne Balasz. Jacques Gernet, Denys Lombard'ın sayelerinde gördüm. Her iyi niyetli kişiyi Hind alemi araştırmalarına başlatacak yeteneğe sahip olan Daniel Thorner, dayanılmaz canlılığı ve cömertliğiyle elimden tuttu. Herhangi bir sabah kahvaltılık çörekler, ekmekler ve bana okutması gereken kitaplarla beliriveriyordu. Onun adını, borçlu olduklarımın listesinin başına yerleştiriyorum; eğer tam olsaydı, bu liste bilimsiz olurdu. Bütün dinleyicilerim, öğrencilerim, meslektaşlarım, dostlarım bana yardım sundular. Alberto ve Branislava Tenenti'nin bir kez daha evlâtça olan yardımlarını; Michael Keul ve Jean-Jacques Hemardinquer'nin işbirliğini unutamam. Marie-Therese Labiguette bana arşiv araştırmalarımda ve bibliyografik atıfların bulunmasında, Aurie Duchesne nihayetsiz not çıkartma çalışmalarımda yardım ettiler. Josiane Ochoa, benim birbirlerini izleyen yeniden kaleme almalarımı, belki de on kereden fazla ve sabırla daktilo etti. Armand Colin yayınevinde çalışan Roselyne de Ayala yayın ve sahife düzeni sorunlarıyla etkin ve düzenli bir şekilde uğraştı. Bu hemen yanı başımda olan yardımcılarım, burada onlara şükran borcundan daha fazla olan dostluğumun ifadesini bulsunlar. Nihayet, araştırmama her gün ortak olan Paule Braudel olmasaydı, bu eserin birinci cildini yeniden yazma ve onu izleyen iki bitmez tükenmez cildi tamamlama cesaretini, açıklamaların ve ortaya konulanların mantığının ve gerekli niteliklerinin sağlamasını yapma cesaretini kendimde bulamazdım. Bir kez daha, uzun süre omuz omuza çalıştık.</p>
	<p class="block_8">16 Mart 1979</p>
	<p class="block_6"> </p>
	<p class="block_9" id="calibre_pb_2"> </p>
</body></html>
