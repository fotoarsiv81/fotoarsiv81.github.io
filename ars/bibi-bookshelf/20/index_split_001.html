<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="block_3" id="toc_id_4">ÖNSÖZ</h1>
	<p class="block_4">İşte, bu eserin üç cildinin en karmaşığı olan birinci kitabın eşiğindeyim. Bu karmaşıklık, kitabın her bir bölümünün okuyucuya basit olarak gözükmemesinden değil de, güdülen amaçların çokluğundan, hepsini birden tutarlı bir tarihin içine yerleştirmenin gerektiği, alışılmamış temaların güç bir şekilde keşfinden, bunların başta anlaşılmayan bir tuzak meydana getirmesinden kaynaklanmaktadır; bu karmaşıklık fiili olarak, olağan durumda birbirlerinden soyutlanmış ve geleneksel anlatıların kıyısında gelişmiş olan tarih dışı söylemlerin -nüfus, beslenme, kıyafet, konut, teknikler, para, kentler- sıkıntılı bir şekilde biraraya getirilmelerinden kaynaklanmaktadır. Ama bunlar neden biraraya getirilmektedirler?</p>
	<p class="block_4">Esas olarak, endüstri öncesi ekonomilerin faaliyet alanını çerçevelemek ve onu tüm kalınlığı içinde kavramak için. İnsanların bütünsel hayatını sınırlayan bir hudut, bir tavan, bu hayatı tıpkı az veya çok geniş bir sınır çizgisi gibi çevreleyerek kapsayan, her zaman ulaşılması güç, aşılması bundan da güç bir limit yok mudur? Bu, her dönemde, hatta bizimkinde bile mümkün olan ile mümkün olmayan arasında, ulaşılabilecek olanla -hiç de çabasız değil-, dün yiyecekleri yetersiz olduğundan, sayılan çok az veya çok fazla olduğundan (kaynaklarına oranla), işgüçleri yeteri kadar üretken olmadığından, doğanın evcilleştirilmesinin taslağı henüz çizilmişken insanlara reddedilmiş olmayı sürdürenlerin arasında meydana gelen sınırdır. XV. yüzyıldan XVIII. yüzyılın sonuna kadar, bu sınırlar hiç değişmemişlerdir. Ve insanlar olanaklarının uç noktasına hiç gelememişlerdir.</p>
	<p class="block_4">Bu yavaşlık ve ataletin üzerinde duralım. Örneğin kara taşımacılığı, mükemmelleştirilmesini sağlayacak unsurlara çok erkenden sahip olmuştur. Zaten, şurada veya burada, çağdaş yolların yapılması, mal ve yolcu taşıyan arabaların iyileştirilmesi, posta menzillerinin devreye sokulması sayesinde, hızların arttığı görülmektedir. Fakat bu gelişmeler ancak 1830'lar civarında, yani demiryolları devriminin arefesinde genelleşeceklerdir. Ancak bu tarihlerde kara taşımacılığı artmakta, düzenli hale gelmekte, hızlanmakta ve nihayet demokratikleşmektedir -ancak o sıralar mümkünün sınırlarına ulaşılmıştır-. Ve bu, gecikmenin sağlamasının yapıldığı tek alan değildir. Sonunda, mümkün olan ile mümkün olmayanın geniş hattı üzerinde kopuş, yenilenme, devrim ancak XIX. yüzyılla ve dünyanın bütünsel altüst oluşuyla birlikte ortaya çıkacaktır.</p>
	<p class="block_4">Bunun sonucunda, kitabımız için belli bir birim ortaya çıkmaktadır; bu birim, şimdiki hayatın bize bol bol sağladığı kolaylıkların ve alışkanlıkların dışında uzun bir yolculuktur. Bu birim, fiili olarak bizi başka bir gezegene, başka bir insanlar evrenine yöneltmektedir. Hiç kuşkusuz, Ferney'de Voltaire'e gidebilirdik ve bir hayal hiçbir şeye mal olmadığından, fazla bir şaşkınlığa düşmeden, onunla uzun uzadıya sohbet edebilirdik. XVIII. yüzyıl insanları fikir düzleminde bizim çağdaşlarımızda. Fakat Ferneyli üstat bizi evinde birkaç gün konuk ederse, gündelik hayatın tüm ayrıntıları, hatta üstadın kendi kişisine yönelik özeni bizi çok fazla şaşırtacaktır. Onunla bizim aramızda korkunç mesafeler belirecektir: gece aydınlatması, ısıtma, taşıma, gıdalar, hastalıklar, ilaçla tedaviler. Demek ki, yüzyılların akışına karşı olan bu yolculuğu yapabilmek, dünyayı, eğer sonradan ortaya çıkacak olan göz kamaştırıcı sıçrama akla getirilirse, oldukça zor bir şekilde açıklanabilen, fazlasıyla uzun süreli bir durağanlığın içine hapsetmiş olan kuralları yeniden bulabilmek için, gerektiği üzere, bir kereliğine günümüzün geçeklerinden arınmak gerekmektedir.</p>
	<p class="block_4">Mümkün olanın bu envanterini çıkartırken, giriş'te “maddi uygarlık” olarak adlandırdığım şeye oldukça sık rastladık. Çünkü mümkün olan yalnızca yukarı doğru sınırlı değildir; mübadele hareketlerine tamamiyle katılmayı reddeden, üretimin şu “diğer yarısı”nın kitlesi tarafından aşağıya doğru da sınırlandırılmıştır. Her yerde var olan istilacı, tekrarlayıcı bu maddi hayat, rutin tarafından damgalanmıştır: buğday her zaman ekildiği gibi ekilmektedir; mısır her zaman dikildiği gibi dikilmektedir; pirinç tarlası her zaman yapıldığı gibi düzlenmektedir; Kızıldeniz'de her zamanki gibi seyredilmektedir. İnatçı bir şekilde şimdide var olan, ne bulursa yiyen bir geçmiş, insanların narin zamanını monoton bir şekilde yutmaktadır. Ve bu durağan tarih örtüsü muazzamdır: kırsal hayat, yani dünya nüfusunun % 80-90'ı, çok büyük çoğunluğu itibariyle ona aittir. Tabii ki ince ve çevik pazar ekonomisinin nerede bittiğini ve nerede başladığını belirlemek çok güç olacaktır. Ekonomiden kuşkusuz, suyun zeytinyağdan ayrıldığı gibi ayrılmamaktadır. Zaten iyice gözlenen şu aktörün, şu ajanın, şu eylemin engelin şu veya bu tarafında yer aldığına, tartışılmaz bir şekilde karar vermek olanaksızdır. Ve maddi uygarlık, ileride yapacağım üzere, onun yanında yer alan, onu rahatsız eden ve onun zıddına giderek onu açıklayan ekonomik uygarlıkla (eğer böyle denilebilirse) aynı anda sunulmak durumundadır. Fakat muazzam sonuçlarıyla birlikte, engelin var olduğundan kuşku duymak mümkün değildir.</p>
	<p class="block_4">Çifte sicil (ekonomik ve maddi) fiilen birçok yüzyıllık bir evrimden ortaya çıkmıştır. XV. ile XVIII. yüzyıllar arasındaki maddi hayat, çok yavaşça, fark edilmeden dönüşmüş olan eski bir toplumun, bir ekonominin uzantısıdır ve tahmin edilen başarı ve başarısızlıklarla, onların üstünde, zorunlu olarak onlar tarafından taşınan bir üst toplum inşa etmişlerdir. Ve yukarı ile aşağının ezelden beri bir arada yaşamaları söz konusudur; karşılıklı hacimlerdeki nihayetsiz değişmelerle birlikte XVIII. yüzyılda Avrupa’da maddi hayat ekonominin daralmasından kazançlı çıkmamış mıdır? Maddi hayat hiç kuşkusuz gözlerimizin önünde, 1973-1974'te başlayan gerilemeden kazançlı çıkmaktadır. Böyle olmaktadır, çünkü zemin kat ile birinci kat, doğası gereği belirsiz olan bir sınırın iki tarafında bir arada yaşamakta, biri öndeyken diğeri geri kalmaktadır. Çok iyi tanıdığım bir köy, daha 1929'da veya ona çok yakın bir tarihte, XVII. veya XVIII. yüzyılın saatinde yaşamaktaydı. Böylesine gecikmeler gayri iradi veya iradidir. Pazar ekonomisi XVIII. yüzyıldan önce, çoğu zaman mesafe ve soyutlanmışlık tarafından korunmakta olan ekonomi-altının kitlesini istediği gibi kavrayacak ve biçimlendirecek güce sahip olmamıştır. Buna karşılık, bugün eğer pazar dışında, “ekonomi” dışında geniş bir sektör varsa bile, bunun nedeni, devlet veya toplum tarafından örgütlenen mübadelenin mükemmel olmamasından veya ihmalden kaynaklanmayan, daha çok temele doğru bir atmadır. Ancak sonuç birçok örnek itibariyle aynı olmaktadır.</p>
	<p class="block_4">Aşağının ve yukarının birarada yaşamaları, her halükârda tarihçiye aydınlatıcı bir diyalektiği dayatmaktadır. Kırlar olmaksızın kentler, takas olmaksızın para, çoklu lüks olmaksızın çoklu sefalet, fakirliğin kara ekmeği olmaksızın zenginlerin beyaz ekmeği nasıl anlaşılabilir?<span class="tab">      </span></p>
	<p class="block_4">Geriye sonuncu bir tercihi doğrulamak kalmaktadır: eksiği veya fazlası olmaksızın, gündelik hayatı tarih alanına dahil etmek. Bu yararlı mıydı? Gerekli miydi? Gündelik hayat, zaman ve mekân içinde ancak iz bırakabilen çok sayıda olgulardan oluşmaktadır. Gözlem alanını daralttığınız ölçüde, kendinizi bizatihi maddi hayatın çevresi içinde bulma şansına sahip olursunuz: büyük daireler olağan olarak büyük tarihe, uzak mesafe ticaretine, ulusal veya kentsel ekonomilerin ağına tekabül etmektedirler. Gözlenen zamanı küçük kesirler halinde sınırlarsanız, karşınıza ya olay ya da çeşitli önemsiz şeyler çıkar; olay kendinin yegâne olduğuna inanmakta, bunu istemektedir; çeşitli önemsiz şeyler ise tekrarlanmakta, tekrarlanırken de genellik veya daha iyisi, yapı haline gelmektedir. Toplumu tüm katları itibariyle istila etmekte, ölçüsüz bir şekilde sürdürülen varoluş ve davranış biçimlerini karakterize etmektedir. Uz görüşlü birinin aydınlığa kavuşarak, yaşam tarzlarım işaret edebilmesi için birkaç anekdot bazen yeterli olabilmektedir. Bir resim, Avusturya kralı Maximilien'i 1513'e doğru sofrada gebermektedir: eli bir tabağın içine dalmış vaziyettedir; iki yüzyıl sonra la Palatine, XIV. Louis'nin çocuklarını sofrasına ilk kez kabul ederken, onlara kendininkinden başka bir şekilde yemek yemelerini ve çok heveskâr bir lalanın onlara öğrettiği üzere, çatal kullanmalarını yasakladığım anlatmaktadır. Acaba Avrupa sofrada doğru dürüst davranma kurallarını ne zaman icat etmiştir? XV. yüzyıla ait bir Japon kıyafeti görüyorum, aynı kıyafeti XVIII. yüzyılda da buluyorum ve bir İspanyol, Avrupalıları birkaç yıl arayla, her seferinde çok farklı elbiseler içinde görmekten şaşkın, hatta çarpılmış bir Japon zadegânıyla olan konuşmasını anlatmaktadır. Moda çılgınlığı tamamen Avrupa'ya aittir. Bu değersiz ve önemsiz midir? Bir toplum, küçük olayların, seyahat notlarının izinde kendini açık eder. Bir toplumun farklı katlarındaki yemek yeme, giyinme, barınma biçimleri karşısında asla kayıtsız kalınamaz. Ve bu anlık kesitler, bir toplumdan diğerine, hiç de yüzeysel olmayan zıtlıkları ve farklılıkları da ifade etmektedirler. Bu oyalayıcı bir oyundur ve ben bu imgelemleri yeniden biçimlendirmenin yararsız olduğunu sanmıyorum.</p>
	<p class="block_6">Böylece birçok yönde ilerledim: mümkün olan ve mümkün olmayan; zemin kat ve birinci kat; gündelik hayatın imgeleri. İşte bu kitabın amacını önceden karmaşık hale getiren şey. Sonuç olarak, söylenecek çok şey var. Öyleyse bunları nasıl söylemeli?</p>
	<p class="block_9" id="calibre_pb_3"> </p>
</body></html>
