<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="block_10" id="toc_id_161">PARASAL OYUNLARIN BAZI KURALLARI</h2>
	<p class="block_4">Daha şimdiden canavarlaşmış olan Avrupa, bunların dışındadır. Parasal deneyin tüm yelpazesini tanımaktadır: zemin katta, söylendiğinden daha fazla takas, kendine yeterlik, ilkel paralar, eski çareler, nakit sikkeleri tasarruf etmek için kaçamaklar yer almaktadır; fakat üst katta madeni paralar -altın, gümüş ve bakır- nisbeten bol olarak bulunmaktadır; nihayet “Lombardlar”ın veya Yahudi tüccarların rehin karşılığı avanslanndan, büyük ticari piyasaların spekülasyonları ve kambiyo senetlerine varana kadar, çok çeşitli bir kredi.</p>
	<p class="block_4">Ve bu oyunlar Avrupa'yla sınırlı değillerdir. Diğer kıtaların zenginliklerine atılan büyük bir ağ olan bu sistem, dünya ölçeğinde bir kapsama sahip olmakta ve açıklamaya kavuşmaktadır. XVI. yüzyılla birlikte Amerikan “hazine”lerinin Avrupa'nın çıkarına olmak üzere, Uzak Doğu'ya kadar ihraç edilerek, burada sikke veya külçe haline dönüşmesi, küçük bir ayrıntı değildir. Avrupa dünyayı yalayıp yutmaya, hazmetmeye başlamıştır. Öylesine ki, onun sağlıklı durumundan, geriye yönelik olarak yakmıyormuş havasında olan, dünün, hatta bugünün bazı iktisatçılarına itiraz edelim; onlara göre Avrupa Uzak Doğu yönündeki bir para kanamasından rahatsızdır. Her şeyden önce, bundan ötürü ölmeyecektir. Sonra, bunu böyle söylemek, alacağı bir kenti bombalayanın, bu işte güllelerini, barutunu ve zahmetini kaybettiğini söylemekle aynı şeydir.</p>
	<p class="block_4">Nihayet, dünyanın tüm paraları birbirlerine tırnaklarını geçirmişlerdir, çünkü parasal siyaset, her bölgede, şu veya bu değerli madeni çekmeye veya dışlamaya dayanmaktadır. Ve bu parasal hareketler bazen muazzam mekânlar üzerinde yansımaktadırlar. V. Magalhaes Godinho, daha XV. yüzyılda İtalya, Mısır ve Uzak Doğu paralarının, tıpkı bizzat Avrupa paralarında olduğu gibi, birbirlerini etkilediklerini göstermiştir. Avrupa bu tutarlığı, dünyanın bu parasal yapısını istediği gibi biçimlendirme gücüne sahip değildir. Kendini dayatmak istediği her yerde, yerel oyunu oynamak zorundadır. Fakat daha Amerika'nın fethinden önce, nisbeten büyük bir değerli maden kitlesine sahip olduğu ölçüde, bu oyunun kendi lehine gelişmesini, çoğu zaman sağlamıştır.</p>
	<h3 class="block_11" id="toc_id_162">Değerli Madenlerin Çatışması</h3>
	<p class="block_4">Madeni bir para, aralarında bağlı olan bir sikkeler topluluğudur: biri diğerinin onda veya onaltıda veya yirmide biridir ve böyle devam edip gider. Olağan olarak, değerli olan veya olmayan birçok maden aynı anda kullanılmaktadır. Batı bunlardan üç tanesini, bu çeşitliliğin avantaj ve sakıncalarıyla birlikte muhafaza etmiştir: altın, gümüş, bakır. Avantajlar: değişimlerin çeşitli ihtiyaçlarına cevap vermek; ona tekabül eden sikkelerle, her maden bir dizi mübadeleyi üstlenmektedir. Yalnızca altına bağlı bir sistemde, gündelik küçük atımları ödemek güç olacaktır; ve eğer yalnızca bakırla sınırlı bir sistem söz konusu olursa, büyük ödemeler çok rahatsızlık verici hale gelecektir. Fiili durumda her maden kendi kişisel rolünü oynamaktadır; altın hükümdarlara, büyük tüccarlara (hatta Kiliseye); gümüş olağan mübadelelere; bakır haklı olarak zemin kata tahsis edilmiştir: bu küçük insanların ve fakirlerin “kara" parasıdır; bazen bir miktar gümüşle karışmış olarak, çabucak kararmakta ve adını her zaman haketmektedir.</p>
	<p class="block_4">Bir ekonominin yönü ve sağlığı, adeta ilk bakışta, ona egemen olan madenden, hemen tahmin edilebilecektir. Napoli'de 1751'de altın iddihar edilmiştir; gümüş krallık dışına çıkmaktadır; bakır düşük hacmine (6 milyon gümüş, 10 milyon altına karşılık, 1,5 milyon düka değerinde) mübadelelerin esas bölümünü karşılamaktadır, çünkü hızlı tedavül etmekte ve ne kadar kötü olursa olsun, “yerinde durmamaktadır”. İspanya'da da aynı manzara: 1724'te “ödemelerin büyük kısmı billorila (biraz gümüş katılmış bakır) yapılmaktadır; bunun taşınması çok güç ve masraflıdır, zaten uygulama onu tartarak alma biçimindedir”. Bu çok nefret verici bir uygulamadır, çünkü aynı dönemde billon, Hollanda ve Fransa'da yalnızca küsurat için kullanılmaktadır. Fakat İspanya gümüşte, Yeni Dünya gümüşünün efendisi olarak kalmaktadır, ama bu uzak hâzinelere sahip olan diğer uluslar tarafından bu rolü oynamasına, ancak onun “tüm uluslara ait” bir para olarak tedavül etmesine izin vermesi koşuluyla razı olunmaktadır; yani kendi gümüşünü, başkalarının çıkarına kaybetmesi pahasına. Portekiz'in altın konusunda olduğu gibi, İspanya, sömürgelerinin gümüşü için “basit bir kanal” haline gelmiştir. Careri kalyon filosuyla birlikte, 1694'te Cadiz'e gelmiştir; burada tek bir günde “Hindlere yolladıkları malların karşılığı olan gümüşü almaya gelmiş olan yüzden fazla teknenin körfezi doldurduğunu” görmüştür: “bu madenin büyük bölümü kalyonlarla gelmekte ve yabancı ulusların kesesine girmektedir” diye sonuca varmaktadır.</p>
	<p class="block_4">Bunun tersine, gelişmekte olan ülkelerde, rolünü kanıtlayan ya altın, ya da gümüş olmaktadır. Londra Ticaret Odası 1699'da gümüş parayı, “altından daha yararlı ve kullanışlı” olarak betimlemiştir. Fakat kısa bir süre sonra, XVIII. yüzyılın büyük altın enflasyonu çıkmıştır. 1774'te İngiltere sarı madeni, de facto yasal ve cari para olarak tanımıştır, gümüş artık bozuk para haline gelmiştir. Ancak, Fransa beyaz madene oynamayı sürdürecektir.</p>
	<p class="block_4">Bunların aşikâr istisnaları olan, kaba kurallar olduğunu eklemek gereksizdir. XVII. yüzyılın ilk yarısı esnasında, büyük ticari piyasalar bakırdan vebaymış gibi sakınırlarken, Portekiz onları istekle aramakta, ama bunu, adeti olduğu üzere, Ümit burnunun ötesinde, Hindlere ihraç etmek üzere yapmaktadır. Öyleyse kendimizi bazı görüntülerden koruyalım. Altın bile bizi yanıltabilir: Osmanlı ülkesi XV. yüzyıldan itibaren bir altın bölgesi olmuştur (Afrika sarı madeni ve Mısır sikkelerinden hareketle). Fakat altın, 1550'lerden önce Akdeniz ve Avrupa'da nisbeten boldur; ve durumun Türkiye'de de böyle olmasının nedeni, bu ülkenin Avrupa gümüşlerinin Uzak Doğu yolu üzerinde, bir geçiş yeri olmasından kaynaklanmaktadır.</p>
	<p class="block_4">Zaten şu veya bu paranın egemenliği (altın, gümüş, bakır) özellikle, farklı madenlerin birbirleriyle oynadıkları oyundan kaynaklanmaktadır. Sistemin yapısı, onların rekabetini gerektirmektedir. Tabii ki, bakırın rolü olağan olarak en az önemlisidir, çünkü küçük paralar içerdikleri madenin değeriyle tam oranlı olmayan bir değere sahiptirler, sanki küçük kâğıt para kupürleri gibidirler. Fakat sürprizler mümkündür: bakır bizatihi önemsizliğinden ötürü, XVII. yüzyılda Avrupa'nın tümünde, özellikle de Almanya’da ve İspanya'da (1680'e kadar), ayrıca zorluklarından kurtulmak için başka çözüm bulamayan, ekonomik olarak hasta ülkelerde, güçlü ve ilkel enflasyonların en uygun taşıyıcısı olmuştur. Hatta Avrupa dışında da aynı durum söz konusu olmuştur. Örneğin İran'da 1660'a kadar, “yarısı saksağan eti gibi kırmızı” küçük bir bakır para piyasayı istila etmiş ve “gümüş Hisfan'da (İsfahan) hergün daha da kıtlaşmıştır”.</p>
	<p class="block_4">Bunları söyledikten sonra, bakırı tartışma dışı bırakalım. Geriye korkunç efendiler olan altın ve gümüş kalmaktadır. Bunların üretimi düzensizdir, hiçbir zaman esnek olmayan bir üretimin sonucunda, madenlerden biri diğerine nazaran nisbeten bollaşmakta, sonra da duruma göre, az çok yavaş bir şekilde, durum tersine dönmekte ve işler böyle sürmektedir. Bunun sonucunda ortaya çalkantılar, felâketler ve bunlardan da fazla olmak üzere, parasal Eski Rejim'in bir çizgisi olan, yavaş ve güçlü nabız atışları ortaya çıkmaktadır. İyi bilinen gerçek: “gümüş ve altın düşman kardeşlerdir”, Karl Marx bu formülü değiştirerek kendi zimmetine geçirmiştir: “gümüş ve altının yasal olarak, para halinde yanyana bulundukları heryerde, onlara tek ve aynı madenmiş gibi bir muamele uygulamaya, her seferinde boşuna uğraşılmıştır” diye yazmıştır. Bu çatışma asla sona ermemiştir.</p>
	<p class="block_4">Eski kuramcılar, eşit ağırlıkta, sabit bir oranın altına, gümüşten 12 kere daha fazla değer yüklediğini iddia etmektedirler. Kuşkusuz bu, XV.-XVIII. yüzyıllar arasında kural değildir, ratio bu “doğal” veya öyle olduğu söylenen oranın, çoğu zaman etrafında, veya daha doğrusu, ötesinde dalgalanmaktadır. Terazinin kefesi uzun dönemde bir birinden, bir diğerinden yana yatmaktadır, ama bu hesaplanırken, bizi şu anda ilgilendirmeyen kısa veya yerel değişmeler kaale alınmamaktadır.</p>
	<p class="block_4">Böylece, beyaz maden XIII.-XVI. yüzyıllar arasında, kabaca 1550'lere kadar olan uzun dönemde değerlenmiştir; kavramları zorlayarak, bu dönemde bir altın enflasyonu olduğu söylenebilir. Avrupa darphanelerinde basılan bu altın, Macaristan'dan, Alplerden, uzaktaki Sudan altın yataklarından, sonra ilk Amerikan kolonilerinden gelmektedir. Bu tarihlerde en kolay toplanılanlar, her türden altın sikkelerdir, bunlar hükümdarların niyetlerini gerçekleştirme yolunda yürümelerine hizmet etmektedirler. Bunlar VIII. Charles'ın İtalya'ya inmeden önce bastırdığı, I. François veya V. Carlos'un mücadeleleri esnasında harcadıkları sikkelerdir.</p>
	<p class="block_4">Altının bu nisbi bolluğundan kim kazançlı çıkacaktır? Zorunlu olarak, ellerinde maden veya sikke olarak gümüş tutanlar, yani Bohemya ve Alpler gümüş madenlerinin efendileri olan Augsburglu tüccarlar, ve onların arasında, taçsız krallar olan Fuggerler. İkisi arasında, o sıralar beyaz maden güvenilir değeri temsil etmektedir.</p>
	<p class="block_4">Bunun tersine, 1550'den itibaren ve 1680'c kadar, Amerika'daki gümüş madenleri modern bir teknik uyguladıklarından (amalgam tekniği), beyaz maden aşırı bollaşacaktır; bu sefer güçlü ve sürekli bir enflasyonun sürekleyicisi olma sırası ona gelmiştir. Altın nisbeten nadir hale gelmekte ve değerlenmektedir. 1553'ten itibaren Anvers'deki Cenevizliler gibi, erkenden altına oynayanlar, kazanan kağıda yatırmış olmaktadırlar.</p>
	<p class="block_4">1680'lerden sonra denge yeniden tersine dönmüştür, bu tersine dönüş zayıftır ve Brezilya altın yataklarından kaynaklanmaktadır. Yüzyılın sonuna kadar, daha çok dengeden söz etmek gerekmektedir, sonra bu hafif hareket vurgulu hale gelmektedir. Almanya'da Frankfurt ve Leipzig fuarlarında, iki maden arasındaki oran, ortalama olarak, 1701-1710 arasında l'e 15,27'dir; bu oran 1741-1750'de l'e 14,93'e dönüşmüştür. Gümüş en azından, Brezilya altınının ortaya çıkmasından önceki kadar değer kaybetmemektedir. Bunun nedeni, 1720-1760 arasında dünya altın üretiminin en azından iki katma çıkmış olmasıdır. Küçük ama anlamlı bir ayrıntı: altın 1756'da Burgonya'da köylüler arasında yeniden görülmeye başlamıştır.</p>
	<p class="block_4">Bu uzun dönemli yavaş oyunda, madenlerden birinin her hareketi, diğerinin- kini doğurmakta, onu yönetmektedir. Bu basit bir yasadır. XV. yüzyılın sonlarında nisbeten bol olan altın, Alman gümüş madenlerini “lanse” etmiştir. Aynı şekilde, 1680’lere doğru Brezilya altının ilk atılımı, zaten buna çok ihtiyaçları olan Potosi gümüş madenlerini ve bundan da fazlası, Guanajuato ile zengin Veta Madre filizlerinin büyük şanıyla birlikte, Yeni İspanya madenlerini harekete geçirmiştir.</p>
	<p class="block_4">Aslında bu dalgalanmalar, Gresham kanunu denilen ama, İngiltere kraliçesi Elizabeth'in danışmanına hiçbir şekilde ait olmayan kurala tabidirler. Bu yasa iyi bilinmektedir: kötü para iyi parayı kovar. Uzun konjonktürlere göre, san veya beyaz madenden yapılma sikkeler sırayla, kendinden iyi olan ötekini kovan, daha az “iyi” para rolünü oynayacaklardır. En iyi para spekülatörlerin elinde veya hazine muhafızlarının keselerinde kalacaktır. Tabii ki bu kendiliğinden oluşan oyun; zamanlarını parayı ayarlamakla, piyasa dalgalanmalarına göre altın veya gümüş sikkelerin değerini, nadiren doğrulanan dengeyi yeniden kurma umuduyla, artırmakla geçiren devletlerin zamansız müdahaleleriyle hızlandırılabilir de.</p>
	<p class="block_4">Eğer yükselme ekonomik olarak doğruysa, hiçbir şey olmamakta veya hiçbir şey kötüleşmemektedir. Eğer yükselme aşırıysa, örneğin altına ilişkin olarak meydana geldiyse, komşu ülkelerin tüm sarı madenden sikkeleri, altının prim yaptığı ülkeye üşüşmektedir; bu ülke ister III. Henri'nin Fransa'sı, ister Tiziano'nun Venediği, isterse XVIII. yüzyıl İngiltere'si olsun. Eğer bu durum sürerse, bu aşırı değerlenmiş olan altın para kötü para rolünü oynamakta; gümüş parayı kovmaktadır. Bu, Venedik'te sıklıkla karşılaşılan durum, ve Sicilya'da 1531'den itibarenki garip konum olacaktır. Venedik veya Sicilya'dan Kuzey Afrika'ya, bundan da fazla olmak üzere. Doğu Akdeniz'e gümüş gönderilmesinde yarar vardır. O dönemin kuramcıları ne düşünülürse düşünsünler, bize ne derlerse desinler, görünüşte saçma olan bu hareketlerin hiçbir zaman nedensiz olmadıklarına bahse girelim.</p>
	<p class="block_4">Bu alanlarda, koşulların da yardımıyla, bir günden diğerine her şey olabilir. Edmond-Jean-François Barbier 1723 Temmuzunda Paris'te günlüğüne şöyle kaydetmişti: “altın yalnızca ticarette görülüyor; bu öyle bir noktaya ulaştı ki, bir louts (gümüş sikke)... karşılığında 20 sou kadar ediyor...' Öte yandan, louis'ler tartılıyor, bu çok büyük bir sıkıntı. Cepte bir kuyumcu terazisi taşımak gerekiyor”.</p>
	<h3 class="block_11" id="toc_id_163">Kaçış, Tasarruf ve İddihar</h3>
	<p class="block_4">Avrupa'daki ve Avrupa dışındaki parasal sistem, çaresiz iki belâdan çekmektedir: bir yandan dışa doğru değerli maden kaçışı vardır; diğer yandan da, bu madenler tasarruf ve dikkatli bir iddihardan ötürü hareketsiz kalmaktadırlar; sonuçta motor yakıtının bir kısmını tamamen kaybetmektedir.</p>
	<p class="block_4">Her şeyden önce, değerli madenler sürekli olarak, Batı akımlarından çıkarak, öncelikle Hind ve Çin taraflarına yönelmektedirler; üstelik bu durum Roma imparatorluğunun uzakta kalmış döneminden beri sürmekledir. Gümüş veya altın karşılığında; ipek, karabiber, baharat, müstahzarat. Uzak Doğu incileri ödemek gerekmektedir; bunları Batı'ya götürmenin yegâne yolu bu altın ve gümüştür. Avrupa ticaret bilançosu bu nedenden ötürü ve bu esas yönde, örneğin Çin'e ilişkin olarak 1820'lere kadar hep açık verecektir. Burada sürekli, monoton bir kaçış, bir yapı söz konusudur: değerli madenler, Doğu Akdeniz, Ümit burnu, hatta Pasifik yollarından ve kendiliklerinden Uzak Doğu'ya koşmaktadırlar; bu koşuş XVI. yüzyılda İspanyol sekizlik sikkeleri, reales de a ocho; XVII. ve XVIII. yüzyıllarda pesos duras (bir başka süreklilik çizgisi olarak, reales de a ocho'nun aynı olan şu sert guruşlar, yalnızca adı değişmiştir) biçiminde olmaktadır. Paranın yola çıkışının, çok geniş olduğu için, sahtekârlığa yatkın olan Cadiz körfezinden; Bayonne ve faal Pireneler kaçakçılığından veya dünyanın tüm paralarının buluşma yeri olan Amsterdam veya Londra'dan itibaren örgütlenmesinin hiçbir önemi yoktur! Hatta, Amerikan gümüşünün Peru kıyılarından Asya'ya Fransız tekneleri tarafından taşınması bile meydana gelecektir.</p>
	<p class="block_4">Başka kaçışlar, Baltık'tan itibaren Doğu Avrupa ülkelerinin lehine etki edecektir. Gerçekten de Batı, buğday, odun, çavdar, balık, deri, kürk satıp, karşılığında çok az şey alan bu geri ülkelerin para dolaşımını yavaş yavaş hareketlendirmektedir. Bu, Baltığa önce açılan (1558), sonra kapanan (1581) Moskof devletinin penceresi olan, Narva ticaretinin XVI. yüzyılla birlikte ilân ettiği şeyler; veya aynı durum, 1553'te Beyazdeniz üzerindeki Arhangelsk'te İngilizler tarafından başlatılan ticaretle de ilân edilmiştir; öte yandan bu aynı zamanda, XVIII. yüzyıldaki Saint-Petersburg ticaretinin de anlamıdır. Beklenen hammadde ihracatının karşılıklı olarak örgütlenebilmesi için, bu yabancı para şırıngaları gerekmektedir. Bunların karşılığını dokuma ürünleri, yünlüler, ringa balığı olarak ödemekte inad eden Hollandalılar, sonunda Rusya'daki birinciliklerini kaybedeceklerdir.</p>
	<p class="block_4">Başka bir güçlük de, bu kadar çok arzulanan madeni paranın koşmak, hızını artırmak zorunda olmasıdır. Oysa, çok çeşitli biçimler altındaki tasarruftan ötürü, bizzat Avrupa'da hareketsiz olarak kalmaktadır. François Quesnay ve bütün fizyokratlar (daha sonra da Lord Keynes!), “gümüşe aç” Hind'e benzer bir şekilde, hiçbir zaman dolmayan bir çukur olan iddiharın temsil ettiği, mantıksız ve şaşırtıcı tasarrufa karşı itiraz edeceklerdir.</p>
	<p class="block_4">Avrupa Orta Çağda değerli madenlere, altın ziynetlere tutulmuştur; daha sonra XIII. yüzyıl civarında, en geç XIV. yüzyılın ortasına doğru, bu kez sikkelere yönelik yeni “kapitalist” tutku ortaya çıkmıştır. Ama eski değerli eşyalar tutkusu da sürmüştür. II. Felipe döneminin İspanyol ekâbiranı, mirasçılarına altın sikke dolu sandıklar, sayılamayacak kadar çok mücevher bırakmaktadırlar. Hatta, 1582'de ölen ve zengin olma gibi bir üne sahip olmayan Alba dükü bile, mirasçılarına 600 düzine gümüş tabak ve 800 gümüş tepsi bırakmıştır. Bundan iki yüzyıl sonra, 1751'de Napoli'de Galiani, krallıkta iddihar edilen stoğu, tedavüldeki para miktarının dört katı olarak tahmin etmektedir. “Lüks tüm gümüş eşyalar, kol saatleri, tabakalar, kılıç ve baston kabzaları, sofra takımı, fincan, tabakları o kadar sıradan hale getirdi ki, buna inanmak güç. Napolililer adeta tüm adetleri bakımından eski İspanyollara benzemekte, eski gümüş eşyalarını, scrittori ve scarabattoli adını verdikleri sandıklarında muhafaza etmekten büyük zevk almaktadırlar” diye açıklamaktadır. Sebastien Mercier de Paris'in “altın ve gümüş eşyalar, mücevherler, gümüş tabakalar” biçiminde ortaya çıkan “boş ve tufeyli” zenginliği karşısında aynı tepkileri duymaktadır.</p>
	<p class="block_4">Bu konuda güvenilir hiçbir rakam yoktur. W. Lexis eski bir çalışmada, XVI. yüzyılın başında iddihar edilen ile sikke halindeki değerli madenler arasındaki oranı 3'e 4 olarak hesaplamaktaydı. Bu oran XVIII. yüzyılda değişmiş olmalıdır. Bu oran bu tarihte herhalde, değerli maden talebinin yalnızca onların para olarak kullanılmasına bağlı olmadığını göstermeye çabalayan Galiani'nin sözünü ettiği 4'e 1 olmamıştır. Madenlerin toplam kitlesinin XVI.-XVIII. yüzyıllar arasında W. Lexis'in kaba oranına göre, l'e 15 gibi muazzam bir şekilde arttığı doğrudur ve bilinen örnekler bunu yalanlamamaktadırlar: 1670'te Fransa'da dolaşımdaki para 120 milyon livre civarındadır; bir yüzyıl sonra, Devrim arefesinde ise 2 milyara çıkmıştır. Napo’de 1570'te para stoğu 700.000, 1751’de 18 milyon dükadır. XVII. ve XVIII. yüzyıl Napoli’si ve İtalya’sı, kullanılmayan nakit gümüşle boğazlarına kadar doludurlar. Cenova'da 1680’lere doğru, bankacılar daha iyisi olmadığından, gümüşlerini yabancılara % 2 ve 3'ten arzetmektedirler; bu arada birçok dinsel tarikat, eski % 5, 6 ve 7'lik borçlarını ödemek üzere, bu mucize kaynaktan ödünç almışlardır.</p>
	<p class="block_4">Ve hükümetler işe karışmaktadırlar: Sant-Angelo kalesine yığılmış olan, Sixtus Quintus’un hazinesi; Sully'nin Silahane'deki hazinesi; Çavuş kralın her zaman vurmaya hazır olan (schlagfertig) ve hiçbir zaman vuramayan ordusundan başka hiçbir şey için kullanmayı bilemediği hâzinesi. Bütün bu örnekler bilinmekte ve sık sık zikredilmektedir. Başkaları da vardır, örneğin XVI. yüzyılın sonunda ve XVII. yüzyılın başında kurulan veya yeniden kurulan şu ihtiyatlı bankalar, hatta prestijli Amsterdam bankası bile. 1761'de iyi bir gözlemci onun hakkında, “para nakit olarak ve sikke halinde bankada durmaktadır... buraya hapsedilmiş bu paranın, madenlerde gömülü kalmış halindeki kadar, dolaşım için yararsız olduğunu incelemenin yeri burası değildir. Ben, bu krediyi bozmadan, ne de iyi niyeti kötüye kullanmadan, bu paranın ticaretin yararına (olmak üzere) dolaşıma sokulabileceğine kani oldum...”. 1694’te kurulan ve ileride göreceğimiz üzere, kendi tarzında devrimci olan İngiltere Bankası hariç, tüm bankalar bu eleştiriyi haketmektedirler.</p>
	<h3 class="block_11" id="toc_id_164">Muhasebe Sikkeleri</h3>
	<p class="block_4">Paraların karışık hayatı, “hayali” denilen muhasebe sikkelerini kendiliğinden yaratmıştır. Bu paralara ortak bir ölçü gerekmektedir, bundan mantıklı bir şey olamaz. Muhasebe sikkeleri, tıpkı saat, dakika, saniyenin zaman ölçüsü olduktan gibi, ölçü birimleridir.</p>
	<p class="block_4">1966’nın herhangi bir gününde Napoleon altınının Paris borsasında 44,70 frank ettiğini söylediğimizde, kavranması güç bir gerçeği dile getirmiş olmuyoruz, ama: 1° sıradan, ortalama bir Fransız bu kurla hiç ilgilenmemekte ve eski altın paralara hergün rastlamamaktadır; 2° gerçek muhasebe parası olan frank, banknot biçiminde ve sahiden cüzdanındadır. Eğer Parisli bir burjuva 1602 yılının bir ayında, altın ecu 66 sou ediyor veya başka bir şekilde, 3 livre 6 sou ediyor derse, bu burjuva her şeyden önce, gündelik hayatında bugünün Fransızından daha fazla altın ve gümüş sikkelere rastlamaktadır da ondan. Bunlar onun için cari paradır. Buna karşılık, livre, onun yirmide biri olan sou ve sou’nun onikide biri olan denier'ye hiç rastlamamakta- dır. Bunlar örneğin hesap yapmaya, sikkelerin karşılıklı değerlerini biçmeye, fiyat ve ücretleri saptamaya, bir ticaret muhasebesi tutmaya yarayan hayali paralardır; bunlar, daha sonra hesaptan efektif ödemeye geçildiğinde, herhangi bir yerel veya yabancı parada ifadelerini bulabilmektedirler. 100 livre’lik bir borç, şu kadar altın, bu kadar gümüş sikke olarak ödenebilecektir ve bakır cinsinden belli bir küsurat gerekecektir.</p>
	<p class="block_4">XIV. Louis’nin veya Turgot’nun hiçbir çağdaşı, elinde hiçbir zaman bir livre veya bir sou toumois zıplatmamıştır (sonuncu denier toumois’lar 1649’da basılmışlardır). Muhasebe sikkelerine tekâbül eden paraları bulmak için geriye doğru gitmek gerekmektedir. Aslında hiçbir muhasebe sikkesi yoktur ki, geçmişte bir zamanlar gerçek para olmuş olmasın. Örneğin livre tournois, livre parisis, sterling lira, İtalyan kentleri liraları veya 1517’de muhasebe sikkesi haline gelen Venedik dükası, veya hakkında yazılabilenlerin tersine, 1540’ta gerçek para olmaktan çıkan İspanyol dükası, veya 1266'da Aziz Louis tarafından bastırılan eski gümüş bir kuruş olan Flandre'ın muhasebe sikkesi “guruş” böyledirler. Bir XVIII. yüzyıl tüccarının Hind'e ilişkin bir notunda aynı sorunu bularak, sıla hasretimizi giderelim: “Tüm Hindistan'da cari rupinin değeri 30 sol olarak hesaplanmaktadır (konuşan bir Fransız olduğuna göre, 30 sol tournois söz konusudur)" ve şunu eklemektedir, “bu tıpkı Fransız livre'leri, İngiliz sterling lirası veya Flandre ve Hollanda “guruş” liraları gibi hayali bir paradır; bu ideal para, yapılan alış verişleri kapatmaya yaramaktadır ve bunun cari rupi mi, yoksa başka ülkenin parası cinsinden mi hesaplanacağının söylenmesi gerekmektedir”.</p>
	<p class="block_4">Eğer, reel sikkelerin, hükümetin gerçek para değerini sürekli olarak yükseltmesi, yani muhasebe sikkesini devalüe etmesi yüzünden, değer olarak durmaksızın arttıklarını söylersek, açıklama tam olacaktır. Eğer okuyucu bu akıl yürütmeyi izlediyse, livre tournois'mn başına gelenleri daha kolay anlayacaktır.</p>
	<p class="block_4">Muhasebe sikkesinin hayali durumundan kaçınmak mümkündür, Fransız örneği bunu göstermektedir. Fransa krallarının en fazla kınananlarından biri olan III. Henri, 157 T de Lyonlu tüccarların baskısıyla, livre tournois'mn değerini artırmaya karar vermiştir. Muhasebe parasını altına bağlamaktan daha basit bir iş yoktur. Bundan sonra hesapların artık livre olarak değil, de ecu cinsinden tutulacağına karar veren zayıf hükümetin başardığı şey de budur; “ağırlığı tam ve çil çil” gerçek bir altın sikke olan icu, üç livre veya 60 sou sayılacaktır. Sonuç, tıpkı bir Fransız hükümetinin, yarın 50 franklık kupürlerin artık bir altın louis'ye eşit olduğuna ve bütün hesapların altın louis cinsinden tutulmasına karar vermesindeki (fakat acaba bunu başarabilir mi?) gibi olacaktır. 1577 operasyonu. 111. Henri’nin katledilmesini (1589) izleyen karanlık yıllara kadar sürmüştür. Sonra, dış mübadelelerin gösterdiği üzere, her şey şirazesinden çıkmıştır. Gerçek ecu, muhasebe ecu'sünden kopmuş, bu sonuncusu hep 60 sou'ya eşit kalırken, ilki 63, 65, hatta 70'in üstünde sou'dan kote edilmiştir. 1602'de livre tournois cinsinden hesaba geri dönüş, enflasyonun kabulü olmuştur; muhasebe parası gene altından kopmuştur.</p>
	<p class="block_4">Ve 1726'ya kadar böyle olacaktır. XV. Louis'nin hükümeti, yalnızca uzun bir parasal dönüşüm dizisine son vermekle kalmamış, livre toumois'yı altına bağlamıştır ve sistem bazı küçük değişikliklerin dışında kıpırdamamıştır. Sonuncu değişiklik: sarı maden kaçışını bahane eden 30 Ekim 1785 bildirgesi, o zamana kadar 1:14,5 olarak oluşmuş bulunan altın/gümüş oranını bir puan yukarıda, 1:15,5 olarak saptamıştır.</p>
	<p class="block_4">Böylece Fransa beyaz madene yönelik tercihlerinden fazla uzaklaşmış olmamaktadır, çünkü İspanya'da olduğu kadar, İngiltere'de de ratio l:16'dır. Bunlar önemsiz şeyler değildir. Altın Fransa'da lngiltere'dekinden daha ucuz olduğu için, adaya (Fransız piyasasından) altın götürerek, bunları İngiliz darphanelerinde bastırmak, kazançlı bir işlemdir. Ters yönde ise, beyaz maden aynı nedenlerden ötürü, İngiltere'yi terketmekteydi: 1710'dan 1717'ye bu terk, söylendiğine göre 18 milyon sterling lira tutarına ulaşmaktaydı. 1714-1773 arasında İngiltere darphaneleri, değer olarak gümüşünkinden 60 kere daha fazla altın sikke basacaklardır.</p>
	<p class="block_4">XVIII.<span class="tab">      </span>yüzyıl Avrupa'sı, nihayet kendine bu sabitleştirme lüksünü sunabilecek duruma gelmiştir. Bu tarihe kadar bütün muhasebe paraları, iç değerleri yüksek olanlar da, düşük olanlar da, sürekli devalüasyonlara uğramışlardı; livre tournois veya Polonya grosz'u gibi bazılarınınki ise, diğer bazılarınınkinden hızlı olmuştur. Bu devalüasyonlar kuşkusuz nedensiz yapılmamışlardır; özellikle hammadde ihracatçısı olan Polonya, hatta Fransa gibi ülkelerde, bir cins ihracat dumping'i olmuştur.</p>
	<p class="block_4">Muhasebe sikkelerinin devalüasyonu, her halükârda fiyat yükselmesini teşvik etmiştir. Bir iktisatçı (Luigi Einaudi) Fransa'da 1471-1598 arasındaki fiyat yükselmesi sırasında (% 627,6), livre tournois’mn bu artıştaki payının % 209,6'dan aşağı olmadığını hesaplamıştır. Muhasebe sikkelerinin devalüasyonu XVIII. yüzyıla kadar ke- silmemiştir. Etienne Pasquier, ölümünden altı yıl sonra, 1621'de yayınlanan kitabında, daha o sıralarda şu atasözünün hiç hoşuna gitmediğini söylemiştir: “kötü ünü olan birine eski para denilmektedir... ama işlerimiz Fransa'da öyle değildir, çünkü bu ülkede eski para yenisinden daha iyidir, yeni para yüz yıldan beri hep zayıflamaktadır...”.</p>
	<h3 class="block_11" id="toc_id_165">Maden Stokları ve Paranın Dolaşım Hızı</h3>
	<p class="block_4">Fransa Devrim arefesinde herhalde 2 milyon livıe tournois'lık bir para stoğuna sahiptir; yani 20 milyon kişilik bir nüfusta, adam başına 100 livre. Napoli'de rakamları zorlayarak, 1751 için 18 milyon duka ve 3 milyon nüfus rakamına ulaşıyoruz; adam başına 6 düka. 1500'de, Amerikan madenlerinin gelişinden önce, Avrupa'da herhalde 2.000 ton altın ve 20.000 ton gümüş vardır, bu rakamlar aşırı derecede tartışmalı hesaplamalardan türetilmiştir; yani gümüş cinsinden hesaplanması halinde, 60 milyon kişi için, yaklaşık 40.000 ton, adam başına 600 g.'dan biraz fazla. Bu çok önemsiz bir rakamdır. 1500-1650 arasında, resmi rakamlara göre, Hindler filosu Sevilla'ya 180 ton altın ve 16.000 ton gümüş getirmiştir. Bu muazzamdır ve, bir kere daha, çok mütevazidir.</p>
	<p class="block_4">Fakat büyüklükler görelidir. Çağdaşların sandıklarının tersine, düşük debileri olan akımları canlandırmak söz konusudur. Ve özellikle de, para elden ele geçmekte, Portekizli bir iktisatçının (1761)94 dediği gibi, “çağlayandan dökülmekte”, kendi hızından ötürü çoğalmaktadır (Davantazi'nin sezdiği (1529-1606) bu dolaşım hızı, William Petty ve terimi ilk kez kullanan Cantillon tarafından açığa çıkartılmıştır). Her sıçramada, yeni bir hesap kapatılmış olmaktadır. Günümüzün bir iktisatçısının “bir bütünü kapatan bir tıkaç gibi” mübadeleleri tamamlamaktadır. Atımların veya satışların tüm fiyatları değil de, yalnızca aralarındaki fark kapatılmaktadır.</p>
	<p class="block_4">1751'de Napoli'de bakır sikke olarak 1,5 milyon düka, gümüş sikke olarak 6 milyon düka ve altın sikke olarak 10 milyon düka (bunun 3 milyonu bankalardadır) tedavüldedir, yani yaklaşık 18 milyon düka. Bir yıllık alış-satış kitlesi 288 milyon düka olarak tahmin edilebilir. Eğer öztüketim, ayni ücretler, takasla satışlar hesaba katılacak olursa, Galiani’nin açıkladığı gibi, “halkımızın dörtte üçünü oluşturan köylülerin) tüketimlerinin onda birini bile nakit olarak ödemedikleri” düşünülecek olursa, bu rakam % 50 indirilebilir. Bunun sonucunda şu sorun çıkmaktadır: 18 milyon dükayla, 144 milyonluk ödeme nasıl yapılır? Cevap: Her sikke 8 kere sahip değiştirmektedir. Demek ki dolaşım hızı, ödeme kitlesi bölü dolaşımdaki para kitlesidir. Bu durumda ödeme kitlesi artarsa, paranın “çağlayandan” daha hızlı mı “düşeceği” düşünülecektir?</p>
	<p class="block_4">Irving Fisher'ın yasası, sonucu ortaya koymaya yardımcı olmaktadır. Eğer değişime tabi olan mal miktarına Q, bunların ortalama fiyatına P, para kitlesine M, paranın dolaşım hızına V denilirse, iktisatçı çıraklarının formülü, kısaca MV=PQ olarak yazılmaktadır. Eğer ödeme kitlesi artarsa ve para stoğu sabit kalırsa, eğer söz konusu ekonomide her şey ayarlanıyorsa (Napoli veya bir başka ekonomi), dolaşım hızının artması gerekir.</p>
	<p class="block_4">XVI.<span class="tab">      </span>yüzyıldaki “fiyat devrimi”ne eşlik eden ekonomik yükselme esnasında, dolaşım hızı bize, böylece Irving Fisher'ın denklemindeki diğer unsurlarla aynı ritmde büyümüş gibi gelmektedir. Eğer lato sensu üretim, para kitlesi ve fiyatlar beş katına çıktılarsa, dolaşım hızı da herhalde beş katma çıkmıştır. Tabii ki, kısa konjonktürün (örneğin işlerin 1580-1584'de ağır bir sekteye uğraması) değişimlerini veya yerel oynamaları dışta bırakan ortalamalar söz konusudur.</p>
	<p class="block_4">Buna karşılık bazı noktalarda anormal, istisnai hızlara ulaşabilir. Galiani'nin bir çağdaşının söylediğine göre, Paris'te bir icu 24 saatte 50 kere el değiştirmektedir: “eğer Ocağın birinden Aralığın sonuna kadar, kralın ikâmetgâhından, günde bir sol'lük ekmek tüketen dilencilere varana kadar yapılan ve gümüşle ödenen harcamaların durumu gözönüne alınacak olursa, tüm dünyada yalnızca Paris kentinin bir yıllık harcamalarının yarısına yetecek gümüş yoktur...”.</p>
	<p class="block_4">Bu para dolaşımı iktisatçıların elini ayağını dolaştırmaktadır; bu iktisatçılar tüm zenginliklerin kaynağını, “ikide bir yön değiştirmesini”, saçma paradoksların açıklamasını burada bulmaktadırlar. Bunlardan biri, “1745'teki Tournay kuşatması esnasında ve bir süre öncesinde iletişim kopuk olduğundan, para olmadığı için garnizona olan borcun ödenmesinde sıkıntıya düşülmüştü. Kantinlerden 7.000 florin borç almaya karar verildi. Burada bulunan tüm para bu kadardı. Hafta boyunca 7.000 florin kantinlere geri dönmüştü ve bu miktar yeniden borç alındı. Bu iş daha sonra, yedi hafta sonra teslim olununcaya kadar sürdürüldü ve 7.000 florin 49.000 florin'lik iş yaptı...” diye açıklamaktadır. Birçok başka örnek verilebilir; tıpkı Mayıs-Temmuz 1793'te Mainz'daki “kuşatma parası” gibi.</p>
	<h3 class="block_11" id="toc_id_166">Pazar Ekonomisinin Dışında</h3>
	<p class="block_4">1751'deki Napoli krallığına geri dönelim. Hareket halindeki para, burada mübadelelerin yarısını ödeyebilir, bu çoktur, ama tortu muazzamdır. Köylüler, ayni ücretler (domuz yağı, tuz, tuzlu et, şarap, zeytinyağ) paranın dışında kalmakta; Napoli ve başka yerlerdeki dokuma endüstrisi, sabunhane, alkol tasfiyehaneleri işçilerinin ücretleri, bu dolaşıma geçerken katılmaktadırlar. Bu endüstrilerin işçileri para dağılımına katılmaktadırlar, ama bu para, ellerinden ağızlarına gitme zamanı, della mano alla boca kadar kısa bir sürede, hemen harcanmaktadır. Bir Alman iktisatçısı olan von Schrötter daha 1686'da, imalathanelerin değerli yanlarından biri de “parayı elden ele geçirmeleridir, çünkü böylece daha çok insana yemek yeme olanağı sağlamaktadırlar” demekteydi. Ne kadar az ücret alırsa alsın, taşımacılık da nakden ödenmektedir. Napoli'de olduğu gibi, başka yerlerde de bütün bunlar takasa dayalı ve geçimlik bir ekonominin çeviklikleriyle eşit konumda olmasını engellememektedirler.</p>
	<p class="block_4">Anahtar kelime çoğu zaman baratto veya barattare veyahut da dare a barat- fo'dur. Baratto takastır ve bu takas Doğu Akdeniz ticaretinin göbeğinde bile kuraldır. Bu ticarette sanat, daha XV. yüzyılın öncesinden itibaren baharat, karabiber veya mazı ile Venedik yünlüleri veya cam eşyalarını değiştirmek, yani nakit ödeme yapmamaktır. XVIII. yüzyılda Napoli'de mallar, yaygın bir şekilde aralarında değiştirilmektedir, bu malların hepsi daha sonra yetkililer tarafından saptanacak fiyatlara (alla voce denilen fiyatlar) tabidirler, bu saptama esnasında her mal grubu para cinsinden değerlendirilmekte, sonra bunlar bu değerlere orantılı olarak mübadele edilmektedir. Roma'da 1711'de yayınlanan, Peder Alessandro delle Purificazione'nin şu Aritmetica Pratica'sı, onu görünce sararan öğrenciler için tam bir problem madenidir. Barattare, orantı kurmak, la regola di fre'yi uygulamak demektir, fakat aşağıdaki durumlardan birinde: Basit takas, örneğin balmumu karşılığında karabiber; yarı para, yarı ürün takası; vadeli takas, yani “ödeme için bir vade saptandığında”. İşlemin bir aritmetik kitabında yer alması, tüccarların da takas uyguladıklarını ve bunun da tıpkı kambiyo senedi gibi, “kârın fiyatını gizlemeye olanak verdiğini” işaret etmektedir.</p>
	<p class="block_4">Bütün bunlar faal ve geçmiş zamanlardan gelip bakıldığında bir cennet olan XVIII. yüzyılda bile, parasal hayatın yetersizliklerini açık etmektedirler. Oysa, para ile piyasanın bağları XVIII. yüzyılda, insanların tüm hayatını kapsamaktadır. 1713'e doğru “paradaki değişmeler, nakde sahip olmayan (Burgonyalı) köylüleri hiç de ilgilendirmiyor” denilebilir. Bu heryerde, adeta her zaman köylülüğün gerçeğidir. Buna karşılık, çok önde olan başka sektörler, kredinin karmaşalarına bulaşmışlardır bile. Fakat bunlar dar sektörlerdir.</p>
	<p class="block_53" id="calibre_pb_29"> </p>
</body></html>
