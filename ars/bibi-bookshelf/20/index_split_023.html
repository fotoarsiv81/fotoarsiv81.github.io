<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="block_10" id="toc_id_150">TEKNİKLER TARİHİNİN YERÇEKİMLERİ</h2>
	<p class="block_4">Hızlanma, frenleme: teknik bu süreçlerin hem biri, hem öteki, çoğu zaman da önce biri, sonra ötekidir; insanların hayatını ileri doğru itmekte, küçük adımlarla daha üst sahanlıklarda yer alan yeni dengelere ulaşmakta, sonra burada uzun zaman tutunmaktadır, çünkü durağan bir şekilde kalmakta veya bir “devrim”den diğerine, bir icattan diğerine göze görünmeyen bir şekilde ilerlemektedir. Her şey sanki frenler nihayetsiz bir şekilde çalışıyormuş gibi cereyan etmektedir ve işte, bunların etkilerini, yaptığımdan daha iyi bir şekilde vurgulamak isterdim. Ama acaba bu her zaman mümkün müdür? Bir yönde olduğu kadar diğerinde de, ilerleme veya hareketsizlik olan teknik, insanların tarihinin tüm kalınlığıdır. Bu nedenden ötürü, kendilerini uzman sayan tarihçiler, adeta hiçbir zaman onu ellerinin içine alıp kavrayamamaktadırlar.</p>
	<h3 class="block_11" id="toc_id_151">Teknik ve Tarım</h3>
	<p class="block_4">Böylece, iyi niyet jestlerinde ve en azından konu hakkında bilgi sahibi olunması gereken şeyleri, çabucak söylemeye gayret edilen yoğun bölümlerde, uzman tarihçiler dikkatlerini tarım tekniklerine az miktarda tahsis etmişlerdir. Oysa tarım binlerce yıl boyunca, insanların büyük “endüstri”si olmuştur. Fakat teknikler tarihi çoğu zaman, endüstri devriminin tarihöncesiymiş gibi incelenmiştir. Bu durumda, tarımsal teknikler rutin olan yanları veya değişimleriyle (çünkü çok yavaş olsa da, tarım değişmektedir) güçlü sonuçlara yol açsa da, mekanik, metalürji, enerji kaynaklan öne çıkmaktadırlar.</p>
	<p class="block_4">Toprak açmak bir tekniktir; uzun süre ekilmeden kalmış bir toprağı tarıma açmak ise başka bir teknik; bunun için güçlü pulluklar, güçlü sürüm hayvanları ve kol gücünün artırılması, komşuların yardımı (Portekiz tarla açma faaliyetlerindeki por favor çalışma) gerekmektedir; tarım alanlarını genişletmek, yani ağaçları temizlemek (kökleri sökerek veya sökmeyerek), ağaçlan yakmak, kuşatmak veya drenaj yapmak, set kurmak, sulama işini ayarlamak; bütün bunlar Çin'de olduğu kadar, Hollanda'da veya toprak ıslahının en azından XV. yüzyıldan itibaren ve kısa bir süre sonra mühendisler'in düzenli müdahaleleriyle büyük girişimler olduğu İtalya'da da tekniktirler.</p>
	<p class="block_4">Zaten daha önce gördüğümüz üzere, her insan ilerlemesi, insan sayısındaki her artış, tarımsal bir dönüşümü izlemekte, en azından buna eşlik etmektedir. Çin'de olduğu gibi (mısır, yer fıstığı, tatlı patates ile) Avrupa'da da (mısır, patates, fasulye ile) Amerika'dan kaynaklanan yeni bitkiler, tarihin başlıca dönemeçlerinden birini kaydetmişlerdir. Oysa, yeni bitkiler aşikâr bir şekilde, icad edilmeleri, uyarlanmaları, geliştirilmeleri gereken tekniklerdir. Her zaman yavaşça, hatta çok yavaşça, ama sonunda kitlesel olarak, çünkü tarımın, toprak işlemenin “kitlelerin kitlesi” olduğu söylenebilir. Ve bir yenilik, ancak onu destekleyen ve dayatan toplumsal atılımın fonksiyonu olarak değere sahiptir.</p>
	<h3 class="block_11" id="toc_id_152">Tekniğin Bizatihi Kendisi</h3>
	<p class="block_4">Eğer bizatihi bir teknik var mıdır sorusu sorulacak olursa, cevap tabii ki olumsuz olacaktır. Bunu endüstri devriminden önceki yüzyıllara ilişkin olarak daha önce söyledik ve tekrarladık. Fakat yeni tarihli bir kitap, yaşadığımız dönem için de aynı cevabı vermektedir: kuşkusuz bilim ve teknik bugün, dünyaya egemen olmak üzere birleşmektedirler; ama böylesine bir birlik, dün olduğu gibi bugün de gelişmeyi harekete geçiren veya frenleyen toplumların rolünü, zorunlu olarak gerektirmektedir.</p>
	<p class="block_4">Üstüne üstlük, XVIII. yüzyıldan önce bilim henüz uygulamaya yönelik çözüm ve kullanımlar konusunda pek fazla kaygı duymuyordu. Huygens'in saatçiliği alt-üst eden icatları (pandül 1656-1657, ayarlanabilir zemberek 1675) veya Pierre Bougu- er'nin Traite du navire, de sa construction et de ses mouvements (1746) (tekne inşama ve hareketlerine dair inceleme) adlı kitabı gibi istisnalar kuralı teyid etmektedirler. Zenaat deneyimlerinden elde edilen tariflerin bütünü olan teknoloji, ucu ucuna oluşmakta ve acele etmeden evrilmektedir. Mükemmel elkitapları gecikmektedir. Georg Bauer'in (Agricola) De Re Metallica'sı 1556, Agostino Ramelli'nin Le Diverse et artificiose machine adlı kitabı 1588, Vittorio Zonca'nın Nuovo teatro di machine ed edifici'si 1621, Bernard Forest'nin le Dictionnaire portatif de Vinginieur'û 1755 tarihlidir. “Mühendis”lik mesleği, su üstüne yavaş yavaş çıkmaktadır. XV. ve XVI. yüzyıllarda bir “mühendis”, askerlik sanatıyla meşgul olmakta, hizmetlerini mimar, hidrolikçi, heykeltraş, ressam olarak sunmaktadır. XVIII. yüzyıldan önce sistematik öğretim de yoktur. Yollar ve Köprüler Okulu Paris'te 1743'te kurulmuştur; 1783'te açılan Madenler Okulu, Saksonya'nın eski madencilik merkezi olan Freiberg'de 1765'te kurulan ve özellikle Rusya'da icra-i sanat etmeye çağrılan çok sayıda mühendisin yetiştiği, Bergakademie örneğine göre örgütlenmiştir.</p>
	<p class="block_4">Kuşkusuz zenaatlar temelde, adeta kendiliğinden olmak üzere, gelişen bir uzmanlaşmaya gitmişlerdir: Jost Amman adlı İsviçreli bir zenaatkâr, 1568'de 90 farklı zenaat saymaktadır; Diderot'nun Encyclopedice’si bu rakamı 250'ye çıkartmaktadır; Londra'daki Pigot yayınevinin katalogu, 1826'da bu büyük kent için, bazıları eğlenceli ve açıkça marjinal olan 846 farklı faaliyeti vermektedir. Bütün bunlar, çok yavaş olan her şeye rağmen olmuştur. Yerindeki çözümler engel çıkartmaktadır. Fransa'da XVI. yüzyılın ortasına doğru, matbaa işçilerinin grevi, işçi sayısının azalmasına yol açan, matbaa makinesindeki değişimlerden kaynaklanmıştır. Yünlü kumaşları bükmek için kullanılan, şu kocaman makaslar olan force'ların kullanımını daha rahat hale getiren bir iyileştirme olan, mailloche kullanımına karşı, işçilerin direnmesi de daha az karakteristik değildir. Bundan da iyisi, dokuma endüstrisi XV. yüzyıldan XVIII. yüzyılın ortasına kadar düşük bir ilerleme gösterdiyse, bunun nedeni, ekonomik ve toplumsal örgütlenmesinin, işlemelerinin, ileri gitmiş işbölümünün, işçilerinin sefaletinin ona, pazarın gereklerine göğüs germe olanağı sağlamalarıdır. Ne kadar da çok engel! James Watt, dostu Snell'e (26 Temmuz 1769) şunu söylerken haklıydı: “that is life there is nothing more foolish than inventing". Bunun anlamı, bu alanda başarıya ulaşmak için, her keresinde, toplumun iznini elde etmenin zorunlu olduğudur.</p>
	<p class="block_4">Senato sicillerinin varakalarına veya dosyalara kaydedilen, ciddi veya ciddi olmayan ihtira beratları, on olaydan dokuzunda kentin sorunlarına çare getirmektedirler: lagünlerde birleşen suyollarını seyrüsefere uygun hale getirmek; kanal açmak; suyu yükseltmek; bataklık alanları kurutmak; bu durgun su evreninde, bu nedenden ötürü, suya muhtaç olmadan dolapları döndürmek; testereleri, değirmen taşlarını, taneni veya cam imal edilen hammaddeleri toz haline getiren çekiçleri hareket ettirmek. Emreden toplumdur.</p>
	<p class="block_4">Hükümdarı cezbetme talihine ulaşan mucit, bir “ihtira beratı veya daha doğrusu, icadın tekel olarak işletilmesine izin veren bir ayrıcalık belgesi” elde edebilirdi. XIV. Louis'nin hükümeti bunlardan “çok değişik tekniklere ilişkin” bir sürüsünü dağıtmışlardır. “Örneğin bunlardan biri, Mme. de Maintenon'un da bir miktar sermaye yatırdığı ekonomik ısıtma yöntemidir”. Fakat bu arada gerçek keşifler de rafa kalkacaktır, çünkü kimsenin onlara ihtiyacı yoktur, ihtiyacı olduğunu hayal edememektedir.</p>
	<p class="block_4">II. Felipe'nin saltanatının ilk yıllarındaki şu safça mucit, Baltasar de Rios, söküldüğü zaman birkaç yüz askerin sırtlarında taşınabilecek, büyük kalibreli bir top yapmayı boşuna önermiştir. 1618'de l'Histoirc naturelle de la fontaine qui brüle pres de Grenoble adlı kitap farkedilmemiştir, oysa kitabın yazarı olan Tournonlu hekim Jean Tardin, burada “çeşmenin doğal gazometresini incelemekte ve aydınlatma gazının başarıya ulaşmasından iki yüzyıl önce, taş kömürünün kapalı kapta damıtılışını işaret etmekteydi. 1630'da Lavoisier'den bir yüzyıldan daha fazla bir süre önce, Perigordlu bir hekim olan Jean Rey, “havanın ağır çeken kısmının dahil edilmesiyle” kireçleştirdikten sonra, kurşun ve kalayın arttığını açıklamıştır. Schvventer 1635'te Delassements physico-mathematiques adlı kitabında, “iki kişinin aralarında mıknatıslı bir iğnenin yardımıyla iletişim kurabilecekleri elektrikli telgrafın ilkesini sergiliyordu. Mıknatıslı iğne konusunda, Oersted'in 1819'daki deneylerini beklemek gerekmektedir. “Ve Schwenter'nin Chappe kardeşlerden daha az ünlü olduğunu söylemek!”. Amerikalı Bushbell 1775'te denizaltını; bir Fransız askeri mühendisi olan Duperron da “askeri org” denilen mitralyözü keşfetmişlerdir.</p>
	<p class="block_4">Bütün bunlar boşunadır. Newcomen buharlı makinesini 1711 'de keşfetmiştir. Bundan 30 yıl sonra, 1742'de bu makinelerden tek bir tanesi İngiltere'de çalışmaktadır, iki tanesi de kıtada kurulmuştur. Başarı, izleyen otuz yıl içinde gelmiştir. Cornwall'de 60 makina kurulmuş ve bunlar kalay madeninin suyunu tüketmişlerdir. Ancak Fransa'da, XVIII. yüzyılın sonunda bu makinalardan yalnızca beş tanesi, çelik endüstrisinin hizmetindedir. Bundan daha az örnek bir durum sunmayan bir olay da, daha önce sözünü ettiğimiz, kok kömürüyle dökümcülükteki gecikmedir.</p>
	<p class="block_4">Binlerce neden gelişmeyi kilitlemektedir. İşsiz kalma tehlikesiyle karşılaşan emek gücü ne olacaktır? Montesquieu, değirmenleri, tarım işçilerinin işlerini ellerinden almakla suçlamıştır bile. Fransa'nın Hollanda elçisi Bonnac markisi, 17 Eylül 1754 tarihli mektubunda “Amsterdam'da kullanılan ve birçok insan emeği istihdamından kurtaran makinalar ve çeşitli değirmenlerin sırrını çözecek durumda, iyi bir makina ustası” istemektedir. Ama acaba tam da bu israf, bu tüketim azaltılmak istenmekte midir? Makina ustası gönderilmeyecektir.</p>
	<p class="block_4">Geriye son olarak, maliyet sorunu kalmaktadır; bu konu kapitalisti yakından ilgilendirmektedir. Pamuklu alanındaki endüstri devriminin oldukça ilerlediği sıralarda bile, İngiliz girişimciler fabrikada iplik elde etmenin yanısıra, zenaatkârların ürettikleri ipliklere de başvurmaktaydılar. Aslında her zamanki zorluk, dokumacılara iplik yetiştirmekti. Bu “dar boğaz” aşılırsa, neden dokumanın mekanikleştirilmesinin peşinde koşulsundu ki? O sıralar evde üretilen işler talebi karşılamaktaydılar. Mekanik dokuma çözümünün kendini dayatması için, talebin ve onunla birlikte, çok aranır hale gelen dokumacıların ücretlerinin aniden çok artması gerekmiştir. Fakat, aynı anda el eğiriciliğinin ücretleri sert bir şekilde düştüğünden, girişimcilerin uzun bir süre, yalnızca maliyet sorunlarından ötürü, bunları yeni tekniklere tercih etmeye devam ettikleri görülecektir. İngiliz pamuklu boom'u yarı yolda kalsaydı, ne olacağı sorulabilir... Demek ki her icat, aşılması gereken engelin önüne on kere, yüz kere gelmektedir. Bu kaçırılan fırsatların savaşıdır. Bunu, İngiliz endüstri devriminin esaslı, ama bilinçsiz talih değişikliği olan, kok kömürüyle dökme elde etmenin, inanılmaz bir yavaşlıkta yerine yerleşmesine ilişkin olarak, yeniden söyleme fırsatım olacak.</p>
	<p class="block_4">Ancak, tekniğin sınırlarını, aşikâr rastlantılarını vurguladıktan sonra, aslında başta olan rolünü küçümsemeyelim. Her şey sonunda ona, zorunlu hale gelen müdahalesine bağımlı hale gelmektedir. Gündelik hayat onun atılımlarına, fazla bir güçlük olmadan sırtını döndükçe, miras aldığı kendi yapılarına yöneldikçe, toplum kıyafetinden hoşlandıkça, kendini bunun içinde rahat hissettikçe, hiçbir ekonomik güdü değişime yol açamamaktadır. Mucitlerin projeleri (bunlar her zaman vardır) raflarda kalmaktadır. Artık hiçbir şey işlemez hale geldiğinde, toplum mümkünün tavanına değdiğinde, işte bu anda tekniğe başvurmak kendiliğinden zorunlu hale gelmekte, gizli bir şekilde durmakta olan binlerce icada karşı ilgi uyanmaktadır ki, bunların arasından en iyi olanı, engelleri aşarak, farklı bir geleceğin yolunu açacak olanı ayırmak gerekmektedir. Çünkü, sonuçta uyku durumunda olan ve birgün uyandırılmaları gereken, yüzlerce mümkün icat her zaman mevcuttur.</p>
	<p class="block_4">Fakat, 1970'lerin regresyonundan beri, bugünün manzarası, en iyi açıklamalardan daha açıklayıcı değil midir? Diğer güçlüklerin -işsizlik ve enflasyon birarada- yanısıra, petrol enerjisinin ihaneti, yenileşmeyi önermektedir. Mensch haklı olarak, bunun tek çözüm olduğunu söylemektedir. Fakat araştırma ve yatırımların yöneldikleri yollar, 1970'ler öncesinde de gayet iyi bilinmekteydi: güneş enerjisi, bitümlü şistlerin işlenmesi, jeotermal kaynaklar ve bitki fermantasyonundan kaynaklar veya petrolün ersatz gazı, sonuncu savaş sırasında kullanılmışlar, ellerinden her iş gelen kişiler tarafından çabucak devreye sokulmuşlardır. Sonra bunlar bir kenara bırakılmışlardır. Fark, bugün büyük bir genel bunalımın (tekrar döneceğimiz şu “yüzyıllık bunalımlardan biri) tüm gelişmiş ekonomileri duvarın dibine getirmiş olmasıdır; yenileştir ya da öl veya durgunlaş! Kuşkusuz yenileştirmeyi tercih edeceklerdir. Yüzyıllar ve yüzyıllardan beri daima teknik bir desteği olan ekonomik gelişmenin her atılımı, herhalde bu cins durumlar tarafından öncelenmiştir. Bu anlamda teknik kuraldır: dünyayı değiştiren odur.</p>
	<p class="block_45" id="calibre_pb_25"> </p>
</body></html>
