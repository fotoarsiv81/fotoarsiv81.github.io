<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="block_10" id="toc_id_186">BÜYÜK KENTLER</h2>
	<p class="block_4">Uzun süre büyük kentler yalnızca Doğu'da ve Uzak-Doğu'da varolmuşlardır. Marco Polo'nun büyülenmesi bunu ilân etmektedir: Doğu o sıralar imparatorluklar ve büyük kentler cephesidir. XVI. yüzyılla birlikte, bundan da fazlası, onu izleyen iki yüzyıl boyunca, Batı'da kentler büyümüş, başrole geçmişler ve artık bu rolü parlak bir şekilde oynamışlardır. Avrupa böylece bir gecikmeyi kapatmış, bir yetersizliği (eğer yetersizlik olduysa) ortadan kaldırmıştır. Her ne olursa olsun artık Batı, büyük, daha o sıralar bile çok büyük devletlerin lükslerini, yeni zevklerini ve elemlerini tatmaktadır.</p>
	<h3 class="block_11" id="toc_id_187">Devletlerin Sorumluluğu?</h3>
	<p class="block_4">Bu gecikmiş ilerleme, devletlerin düzenli gelişmeleri olmaksızın düşünülemez niteliktedir: onlar da kentlerin dört nala gidişlerine katılmışlardır. İster haketsinler, ister etmesinler, onların başkentleri artık ayrıcalıklı hale gelmişlerdir. Artık aralarında modernlik yarışmasına girişmişlerdir: ilk kaldırımlar, ilk sokak lambaları, ilk buharlı pompalar, ilk tutarlı su tahliye ve dağıtım sistemi, ilk evlerin numaralanması sistemi kime aittir? Yani Londra ve Paris'in aşağı yukarı Devrim arefesinde sahip oldukları her şey.</p>
	<p class="block_4">Bu şansı yakalayamamış olan kent, zorunlu olarak yolun dışında kalmaktadır. Eski kabuğu ne kadar dokunulmadan kalırsa, boşalma şansı o kadar artmaktadır.</p>
	<p class="block_4">XVI. yüzyılda, nüfus artışı hâlâ, büyüklükleri ne olursa olsun, tüm kentleri eşit derecede teşvik etmiştir; yani büyükleri de küçükleri de aynı derecede. XVII. yüzyılda siyasal talih, diğerlerini istisna ederek, birkaç kentte yoğunlaşmıştır; asık suratlı konjonktüre rağmen bunlar büyümekte; büyümeye, insanları ve ayrıcalıkları kendine çekmeye ara vermemektedirler.</p>
	<p class="block_4">Londra ve Paris hareketi sürüklemektedirler, fakat çok eski tarihlerden beri ayrıcalıklı olan ve daha XVI. yüzyılın sonunda 300.000 nüfusa sahip olan Napoli de başı çekmektedir. Fransız iç kavgalarının, 1594’de nüfusunu herhalde 180.000'e kadar indirdiği Paris, Richelieu çağında muhtemelen iki katma çıkmıştır. Ve bu büyük kentlerin arkasında diğer bazıları onlara iyi kötü ayak uydurmaya çalışmaktadırlar: Madrid, Amsterdam, kısa bir süre sonra Viyana, Münih, Kopenhag, hepsinden de fazla Saint-Petersburg. Yalnızca Amerika, hareketi izlemekte gecikmiştir, fakat toplam nüfusu henüz çok azdır. Potosi'nin zamansız başarısı (1600'e doğru 100.000 nüfus), bir madenci kampının geçici yükselişinden ibarettir. Mexico, Lima veya Rio de Janeiro ne kadar göz kamaştırıcı olurlarsa olsunlar, önemli kitleleri toplamakta gecikmektedirler. 1800'e doğru Rio en fazla 100.000 nüfusa sahiptir. Birleşik Devletlerin çalışkan, bağımsız kentlerine gelince, bunlar bu prens başarılarının çok gerilerindedirler.</p>
	<p class="block_4">Bu büyük yerleşim yerlerinin gelişmesi, ilk modern devletlerin oluşumuyla çakışarak, Doğu’nun ve Uzak-Doğu'nun eski büyük kentlerini belli bir biçimde açıklamaktadır; bu eski kentlerin Avrupa'dakilerden daha yoğun bir nüfus ölçüsünde olmadığı sanılmakla birlikte (gerçeğin tamamen başka olduğu bilinmektedir), muazzam siyasal gruplanma boyutlarına sahip olmaktaydılar: İstanbul XVI. yüzyılda herhalde 700.000'lik bir nüfusa sahipti, fakat muazzam kentin ardında muazzam OsmanlI İmparatorluğu yer almaktaydı. 1793'te 3 milyon kadar nüfusu olan Pekin'in arkasında koskoca bir Çin vardı. Delhi'nin arkasında ise Hindistan'ın tamamı.</p>
	<p class="block_4">Hind örneği, bu resmi kentlerin, saçmalık derecesine varacak kadar, hükümdara ne denli bağlı olduklarını gösterecektir. Siyasal güçlükler, hatta hükümdarın kaprisleri, başkentleri birçok kereler köklerinden kopartmış, yerlerinin değişmesine neden olmuştur. Yalnızca kuralı teyid eden istisnalar -Benares, Allahabad, Delhi, Madura, Trişinopoli, Multar, Handnar- dışında bu gibi kentler, yüzyıllar boyunca oldukça geniş alanlar üzerinde göçebelik yapmışlardır. Delhi bile, kendi yerleşim alanı üzerinde iki veya üç kere yer değiştirmiştir, mesafe küçüktür, ama adeta dans eder gibi yer değiştirmiştir. Bengal'in başkenti 1592'de Racinahal'de, 1608'de Dakka'da, 1704'de Mursihad'dadır. Öte yandan, hükümdar terkeder etmez, kent harab olmakta, şirazesinden çıkmakta ve ölmektedir. Talih yüzüne gülerse çiçeklerini yeniden açmaktadır. 1664'de Lahor “Delhi ve Agra'dakilerden daha yüksek” evlere sahiptir, “fakat yirmi yıldan beri oraya gelmeyen sarayın yokluğu nedeniyle, bunların çoğu harabeye dönmüştür. İçlerinden iki veya üçünün bir fersahtan daha uzun olduğu ve üzerlerindeki birçok binanın devrilmiş olduğunun görüldüğü beş veya altı tane kadar önemli cadde kalmıştır”.</p>
	<p class="block_4">Ayrıca herhangi bir hata yoktur: Delhi, Paris'in XIV. Louis'nin kenti olduğundan daha fazla Mugal imparatorunun kentidir. Buradaki büyük Şandni Çoke caddesinin bankacıları ve dükkâncıları bazen ne kadar zengin olurlarsa olsunlar, hükümdarın sarayı, ordusu karşısında esamileri okunmamaktadır. Evrenzeb 1663'te Keşmir'e kadar uzanan yolculuğuna çıktığında, kentin tümü onu izlemiştir, çünkü bu insanlar onun cömertlikleri olmaksızın yaşamasını bilmemektedirler, sefere katılan bir Fransız hekimin üç yüz veya dört yüz bin kişiden oluştuğunu tahmin ettiği, inanılmaz bir güruh örgütlenmiştir. Acaba 1672'de Hollanda'ya yaptığı yolculuk sırasında XIV. Louis'yi veya 1744'de Metz yolculuğu esnasında XV. Louis'yi izleyen bir Paris'i hayal etmek mümkün müdür?</p>
	<p class="block_4">Avrupa'daki gelişmeye daha fazla benzeyeni, Japon kentlerinin Modern Çağdaki serpilmeleridir. 1609'da takımadaları gezen Rodrigo Vivero büyülenmiştir, en büyük kent bu tarihte bile, Mikado'nun varlığıyla beraber uyuklayan eski başkent Kyoto değildir. Kentin sahip olduğu 400.000 kişilik nüfus onu Edo'nun (500.000 nüfus, artı aileleriyle birlikte sayıyı iki katından da fazla artıran muazzam bir garnizon, yani toplam olarak 1 milyon) arkasından ikinci sıraya yerleştirmektedir. Üçüncü sırada da 300.000 kişilik nüfusuyla Osaka yer almaktadır. Üstelik Japon tüccarlarının buluşma yeri olan Osaka, büyük genişlemesinin arefesindedir: 1749'da 400.000, 1783'te 500.00 olacaktır. XVII. yüzyıl Japonya’da Osaka yüzyılı, eğer benzetme yerindeyse, Floransavari bir “burjuva” yüzyıl olacaktır; kentli hayatı bir miktar basitleşecek ve bazı veçheleri itibariyle popüler olan, artık Çince (okumuşların dili) değil de, ulusal dilde yazılan ve beslenme kaynaklarını istekle vekayiler ile Çiçekler mahallesindeki rezaletlerden sağlayan bir edebiyatın çiçeklerini açmasıyla birlikte.</p>
	<p class="block_4">Fakat kısa bir süre sonra Yedo öne çıkacaktır, Şogun'un başkenti Yedo; idari birimleri, büyük toprak zenginlerinin yığışmasıyla otoriter kentin; daimyo adını taşıyan bu büyük toprak sahipleri bu kentte yılın yarısı boyunca ikamet etmek zorundadırlar, bu ikâmet biraz gözetim altında tutulmak olmakta ve bu insanlar kente uzun ve gösterişli kortejler halinde gelip gitmektedirler. XVII. yüzyılın başındaki şogunluk örgütlenmesiyle birlikte, bunlar bu kentin halktan ayrılmış ve yalnızca soylulara tahsis edilmiş bir mahallesinde evlerini inşa etmişlerdir, bunlar “boyalı ve yaldızlı silahlarını kapılarının üstünde tutan” yegâne insanlardır. Bu armalı kapılardan bazıları, İspanyol gezginimizin dediğine göre (1609) 20.000 dükadan fazlaya malolmaktadırlar. Yedo (Tokyo) bu tarihten sonra, artık büyümeye hiç ara vermeyecektir. XVIII. yüzyılda belki de Paris'in iki katı kadardır, fakat bu tarihlerde Japonya Fransa'dan daha kalabalıktır ve kuşkusuz Versailles'daki kadar otoriter ve merkezileştirici bir yönetime sahiptir.</p>
	<h3 class="block_11" id="toc_id_188">Bu Kentler Ne İşe Yararlar?</h3>
	<p class="block_4">Basit ve zorlayıcı bir siyasal aritmetiğin yasalarına göre, devlet ne kadar geniş ve merkeziyse, başkentinin o kadar fazla nüfuslu olma şansına sahiptir. Bu kural İmparatorluk Çin'i için olduğu kadar, Hannover hanedanı İngiltere'si veya XVI. Louis ve Sebastien Mercier'nin Paris'i için de geçerlidir. Hatta, Birleşik Eyaletler'in gerçek başkenti Amsterdam için bile.</p>
	<p class="block_4">Bu kentler, ileride göreceğimiz üzere, muazzam harcamaları temsil etmektedirler, ekonomileri ancak dış destekle dengelenebileceği için, başkaları onların lüksünün bedelini ödemek zorundadır. Öyleyse, içinden çıktıkları ve kendilerini çok güçlü bir şekilde dayattıkları bu Batı'da ne işe yaramaktadırlar? Bunlar modern devletleri imal etmektedirler, muazzam görev, muazzam iş. Bu kentler dünya tarihinin bir dönemecini belirlemektedirler. Çünkü gerçekte, Britanya pazarı yalnızca İngiltere'nin İskoçya ile Siyasal Birleşmesi (1707), İrlanda ile Union Act (1801) sayesinde, ne de bizatihi yarar sağlayıcı nitelikte olan çok sayıda geçiş resminin kaldırılması veya ulaşımın canlanması, “kanal çılgınlığı” ve doğası gereği serbest mübadeleci olan ve adaları çevreleyen deniz sayesinde değil de, Londra'ya giden veya oradan çıkan mal med ve cezirlerinin sayesinde olmuştur; bu muazzam ve talepçi kalbe yönelik bu hareketler her şeyin ritmini vermekte, her şeyi alt-üst etmekte ve yatıştırmaktadır. Bunlara bu sıcak seraların kültürel, entellektüel ve hatta devrimci rolünü de ekleyiniz; bu rol muazzamdır. Fakat bunun bedeli vardır ve bu bedeli çok yüksek fiyattan ödetmektedir.</p>
	<h3 class="block_11" id="toc_id_189">Dengesiz Evrenler</h3>
	<p class="block_4">Her şey dengelenmelidir; içeriden, dışarıdan veya daha iyisi, her iki taraftan birden. Amsterdam bu açıdan hayranlık verici bir kenttir; hızlı büyümüştür: 1530'da 30.000 nüfus, 1630'da 115.000, XVIII. yüzyılın sonunda 200.000. Bu kent bu lüksten çok refahı aramıştır; mahallelerinin akıllıca yürütülen genişletilmesi, 1482-1658 arasında gerçekleştirilen yarı-dairesel dört kanalı, kentin büyük genişlemesi sanki bir ağacın eşmerkezli tabakaları gibidir. Ağaç sıraları, rıhtımları, su sistemi ile havalı ve ışıklı olan kent, başlangıçtaki fizyonomisini korumuştur. Zaten açıklayıcı da olan tek bir hata yapılmıştır: güney-doğuya doğru uzanan Jordaan semti pek fazla utanması olmayan işletmelere teslim edilmiştir; temeller kötü atılmış, kanallar dar tutulmuştur ve semtin bütünü kent düzeyinin altında kalmıştır. Ve tabii ki buraya Portekiz ve İspanya Yahudi veya Marrano göçmenleri, Fransa'dan kaçan Huguenot mültecileri, her kökenden sefillerle karışık bir proletarya yerleşmiştir.</p>
	<p class="block_4">Avrupa'nın en büyük kenti olan Londra'da (XVIII. yüzyılın sonunda 860.000 kişilik bir nüfus), eskiyi bilen bir seyyah hayal kırıklığına uğrama tehlikesiyle karşı karşıyadır. Kent, eğer terim yerindeyse, 1666 yangınının yol açtığı felâketten, kendini yeniden akılcı bir şekilde inşa etmek üzere tam anlamıyla yararlanamamıştır, üstelik başta Wren'in çok güzel tasarısı olmak üzere ileri sürülen planlara rağmen. Rastlantısal bir şekilde genişlemiş ve kendini ancak XVII. yüzyılın sonunda, Batı yönündeki Golden Square, Grosvenor Square, Berkeley Square, Red Lion Square, Kensington Square gibi meydanların yapılmasıyla güzelleştirebilmiştir.</p>
	<p class="block_4">Tabii ki devasa yığılmanın harekete geçiricilerinden biri de ticarettir. Fakat Werner Sombart, 1700'de en fazla 100.000 kişinin ticari kârların sayesinde yaşayabileceklerini göstermiştir. Fiili durumda, bunların hepsi birden, kral III. William'a atfedilen listedeki 700.000 İngiliz liralık kâr rakamına ulaşamazlar. Londra asıl olarak, özellikle krallığın; onun beslediği yüksek, orta, alt memurların; 1.000, 1.500 hatta 2.000 sterlinglik maaşlar alarak hükümdarlar gibi gelir elde eden yüksek memurların sayesinde yaşamaktadır; Londra aynı zamanda, kente yerleşen soyluluk ve kraliçe Anne döneminden (1702-1714) itibaren Londra'ya karı ve çocuklarıyla yerleşmeye başlamış olan belediye temsilcileri olan gentry ile, yıllar geçtikçe sayıları artan devlet rantları sahipleri sayesinde de yaşamaktadır. Boştagezer bir üçüncü kesim sayıca genişlemekte, bu rantlardan, bu ücretlerden, bu artıklardan ve bu dengesizliklerden kâr sağlarken, Londra'ya da yarar sağlamaktadır, çünkü İngiltere'nin güçlü hayatı bu sektöre bir birlik ve sahte ihtiyaçlar yaratmaktadır.</p>
	<p class="block_4">Paris'te de benzeri bir manzara vardır. Gelişme halindeki kent surlarını yıkmakta, sokaklarını araba trafiğine uygun hale getirmekte, meydanlarını düzenlemekte ve muazzam bir haketmeden yiyen tüketici kitlesini yığmaktadır. Kent 1760'tan beri inşaat şantiyeleriyle doludur, bunların yüksek kaldıraç tekerlekleri uzaktan görülmektedir, bunlar Sainte-Genevieve yakınlarında ve “Madelaine kırlarında” “koca koca taşları havaya kaldırmaktadırlar”. “İnsanların dostu” Yaşlı Mirabeau, kentten 200.000 kişiyi kovmak istemekte ve bu işe krallık memurları, büyük toprak sahiplerinden başlayarak, belki de en büyük arzuları evlerine dönmek olan yakınıcılarda bitirmektedir. Aslında bu zenginler ve zorunlu müsrifler “birçok tüccar, zenaatkâr, hizmetçi, düz işçi kadar kilise mensubu ve “kiliseye girmiş laik”i yaşatmaktadırlar! Sebastien Mercier “birçok evde dost denilen, ama aslında iyice bir uşak olan bir başrahibin bulunduğu”nu aktarmaktadır. “Sonra da, gene başrahip olan vergi toplayıcıları gelmektedir”. Bunların içinde evsiz kalmış olan piskoposları saymıyoruz. Lavoisier, başkentin bilançosunu çıkartmıştır: harcama kaleminde adamlar için 250 milyon, atlar için 10 milyon livre; aktifte, 20 milyon ticari kâr, 140 milyon devlet rantı ve maaş, Paris dışındaki toprak ve girişimlerden 100 milyonluk rant veya gelir.</p>
	<p class="block_4">Bu gerçeklerin hiçbiri ekonomi gözlemcileri ve teorisyenlerinin gözünden kaçmamaktadır: “kentlerin zenginliği zevkleri çağırmaktadır” demektedir Cantillon; “kodamanlar ve zenginler başkente çekildiler” diye kaydetmektedir Dr. Quesnay; ve Sebastien Mercier, muazzam kentin “üretken olmayanlarının nihayetsiz listesini çıkartmaktadır. 1797 tarihli İtalyanca bir metin “hayır, Paris gerçek bir ticari piyasa değildir, kendi iaşesiyle çok fazla meşgûldür, yalnızca kitapları, sanat ürünleri veya moda eserleri ile orada tedavül eden muazzam miktardaki para ve kambiyodaki eşi olmayan -Amsterdam hariç- oyun ile kayda değer hale gelmektedir. Kentin tüm endüstrisi lükse tahsis edilmiştir. Gobelins veya Savonnerie halıları, Saint-Victor caddesinin zengin örtüleri, İspanya, Doğu ve Batı Hind adalarına ihraç edilen şapkalar, ipekli kumaşlar, taftalar, şeritler, kilise kıyafetleri, aynalar (bunların geniş yaprakları Saint-Gobain’den gelmektedir), mücevherat, basılı malzeme...” demektedir.</p>
	<p class="block_4">Madrid, Berlin veya Napoli'de aynı manzara vardır. Berlin 1783'de 141.283'lük bir nüfusa sahiptir, bu nüfus 33.088 kişilik bir garnizon (askerler ve aileleri) ve 13.000 bürokrat (memurlar ve aileleri) ile 10.074 hizmetçiden meydana gelmektedir ve buna II. Friedrich'in 56.000 devlet “memuru”ndan oluşan Saray erkânı da katılmaktadır. Sonuç olarak hastalıklı bir örnek. Napoli'ye gelince, burada biraz duraklamak, zahmetine değmektedir.</p>
	<h3 class="block_11" id="toc_id_190">Napoli'de, Krallık Sarayından Mercato'ya</h3>
	<p class="block_4">Hem pis, hem de güzel; hem kısır, hem de zengin, kesinlikle canlı ve neşeli olan Napoli, Fransız devriminin arefesinde 400.000, ama herhalde 500.000 nüfusa sahipti. Londra, Paris ve İstanbul'dan sonra, Madrid'le eş sırada olmak üzere, Avrupa'nın dördüncü kentidir. 1695'ten itibaren meydana çıkan geniş bir yarma hareketiyle Borgo di Chiaja yönüne doğru yayılmıştır; burası Napoli'nin ikinci körfezinin karşısında olup (birincisi la Marinella'dır), yalnızca zenginlere yaramaktadır; 1717'de verilen surlar dışına inşaat yapma izni, hemen hemen yalnızca onları kapsamaktadır.</p>
	<p class="block_4">Fakirlerin alanı, bedava yiyecek dağıtımlarının kaba bir şekilde kemikleşen kavgalarının meydana geldiği yer olan geniş Largo del Castello'dan başlayarak, surların ötesinden başlayan Paludi ovasının karşısında, onların has alanı olan Mercato'ya kadar uzanmaktadır. Burada öylesine üst üste yığılmışlardır ki, hayatları ayak sürü- mekte, caddeye taşmaktadır; çamaşır bugün de olduğu gibi, pencereden pencereye çekilen iplerde kurutulmaktadır. “Dilencilerin büyük kısmının evleri yoktur, bunlar bazı mağara ve ahırlarda, harap evlerde veya daha iyi olmayan ve sahiplerinin sermaye olarak yalnızca bir fener ile biraz samana sahip oldukları, girişin gece başına bir grano (Napoli bozuk parası) veya biraz daha fazla olduğu hanlarda gece sığınağı bulmaktadırlar”. Strongoli prensi (1783) “Onları burada, cinsiyet veya yaş farkı olmaksızın pis hayvanlar gibi yatmış olarak bulmak mümkündür; bunun sonucunda ortaya çıkacak tüm çirkinlikleri ve dünyaya gelen güzel filizleri hayal etmek mümkündür” demektedir. Bu fakirler, bu partallar içindeki çok fakir insanlar, yüzyıl biterken en azından 100.000 kişidirler. “Aileleri olmaksızın vıyıl vıyıl kaynaşmakta, devletle ancak darağacı aracılığıyla ilişkileri olmakta, yalnızca Tanrı'nın kendini tanıyabileceği bir karma karışıklık içinde yaşamaktadırlar”. 1763-1764 uzun kıtlığı esnasında, insanlar sokaklarda ölmüşlerdir.</p>
	<p class="block_4">Kabahat onların çok kalabalık olmalarındadır. Napoli onları çağırmakta, ama hepsini besleyememektedir. Onlar da burada sürünerek yaşamaktadırlar. Onların yanısıra aç zenaatkârlar, yeteri kadar gelişmemiş bir küçük burjuvazi de sürünmektedir. Batı'nın sonuncu evrensel zihinlerinden biri olan, de omni re scibili konuşma yeteneğine sahip olan büyük Giovanni Battista Vico (1668-1741), Napoli üniversitesi profesörü olarak yılda 100 düka almakta ve ancak “başkalarının merdivenlerini inip çıkmaya mahkûm olarak”, özel derslerinin sayısını artırarak yaşamayı başarabilmektedir.</p>
	<p class="block_4">Her şeyden mahrum bu kitlenin üzerinde, saraylılardan, büyük toprak sahiplerinden, yüksek dereceli Kilise mensuplarından, rüşvetçi memurlardan, yargıçlardan, avukatlardan, dava vekillerinden... meydana gelen bir süpersosyete hayal edelim. Yasa adamlarının mahallesinde, kentin en pis yerlerinden biri olan Castel Capuaro bulunmaktadır, burası Napoli'nin bir cins parlamentosu olan Vicaria'nın merkezidir, burada adalet alınıp satılmaktadır ve “yankesiciler burada kese ve cepler için pusuya yatmışlardır”. Fazlasıyla mantıklı bir Fransız, toplumsal bünyenin “aşırı bir nüfus, kalabalık bir dilenci güruhu, muazzam bir hizmetçi yığını, önemli miktarda laik ve düzenli bir kâtipler grubu, yirmi bin kişiden kalabalık askerler, bir soylular zümresi ve bir otuz bin kişilik adalet insanları ordusuyla yüklüyken” nasıl ayakta kalabildiğini kendine sormaktadır?</p>
	<p class="block_4">Oysa sistem, her zaman tutunduğu gibi, başka yerlerde de olduğu gibi tutunmakta ve bu iş çok fazla masraf gerektirmemektedir. Her şeyden önce bu ayrıcalıklıların hepsi çok fazla olanaklara sahip değildir. Biraz para ile soyluların tarafına geçilmektedir. “Bize hizmet veren kasap, dük olduğundan beri artık işini yalnızca eloğlanları aracılığıyla yürütmektedir”. Bunun, bir soyluluk unvanını satın aldığından beri böyle olduğunu anlayınız. Fakat başkan Brosses'un sözlerine bir kez daha inanmak zorunda değilsiniz. Bu kent özellikle devletin sayesinde, Kilisenin sayesinde, soyluluğun sayesinde, mal sayesinde, zor işlerden kaçmayan çok fazla sayıda köylü, çoban, denizci, madenci, zenaatkâr, taşımacı barındıran Napoli krallığının tüm artık ürününü kendine çekmektedir. Kent kendine dışsal bir zahmetin sayesinde geçinmektedir; bu hep böyle olmuştur, II. Friedrich'ten beri, Anjoulular ve İspanyollardan beri. Tarihçi Giannone'nin 1723'te büyük eleştiri risalesi olan Istoria civile del Regno di Napoli'yi ona karşı yazdığı Kilise, en azından krallığın topraklarının üçte ikisine sahiptir, soyluluğun payı ise dokuzda ikidir. İşte Napoli'nin bilançosu çıkartılmıştır. Aslında ugente piu bassa di campagna" ya yalnızca dokuzda bir kalmaktadır.</p>
	<p class="block_4">Napoli kralı Ferdinando, karısı Marie-Caroline'le birlikte 1785'te büyük dük Leopold ve “Işıklı” Toskana'yı ziyarete gittiğinde, aydınlanmış prensten daha lazzarone olan zavallı kral, ona verilen derslerden, övünçle anlatılan ıslahattan sıkılmıştır. Birgün kayınpederi büyük dük Leopold'e “sahip olduğun bilimin ne işine yaradığını gerçekten anlayamıyorum” demiştir; “sürekli okuyorsun, halkın da senin gibi yapıyor, ancak kentlerin, başkentin, sarayın, burada her şey hüzünlü, can sıkıcı. Ben hiçbir şey bilmiyorum, ama halkım tüm halkların en neşelisi”. Fakat yaşlı başkent Napoli, geniş Napoli krallığı artı Sicilya demektir. Toskana ise, onunla karşılaştırıldığında avuç içi kadar bir yerdir.</p>
	<h3 class="block_11" id="toc_id_191">1790'da Saint-Petersburg</h3>
	<p class="block_4">Çarın iradesiyle kurulmuş yeni bir şehir olan St. Petersburg, Modern Çağın başlarındaki bu büyük kentlerin anormalliklerini, adeta canavarca olan yapısal dengesizliklerini harika bir şekilde göstermektedir. Ve 1790 yılı için, Alman yazarı Gottlieb Georgi tarafından çariçe II. Ekaterina'ya ilhaf edilmiş olan, kent ve bölgesine ait iyi bir rehbere sahibiz. Bunun sahifelerini çevirmek yeterli olacaktır.</p>
	<p class="block_4">Açıkçası, 16 Mayıs 1703'te Büyük Petro'nun ünlü Pierre ve Paul kalesi olacak inşaatın ilk taşını koyduğu yer kadar uygunsuz ve hayırsız yerleşim yeri çok azdır. Kentin Neva ve dört kolu (küçük ve büyük Neva, küçük ve büyük Nevska) kıyılarındaki bu adalar, sularla kaplı toprakların üzerinde zuhur edebilmesi için, çarın zayıflık belirtisi göstermeyen iradesi gerekmiştir; toprak ancak doğuya doğru, tersane ve Aleksandr Nevski manastırı yönünde biraz yükselmektedir, oysa batı yönünde ise o kadar alçaktır ki, taşkınlar kaçınılmaz olmaktadır. Nehir alarm sinyalleri bir dizi alışılmış işareti zincirlerinden boşaltmaktadır: gündüz top atışları, beyaz bayraklar, gece amirallik kulesinde sürekli yakılan fenerler, kesintisiz çalan çanlar. Fakat haber verilen tehlikeyi önlemek mümkün olamamaktadır. 1715'te sular tüm kenti basmıştır. 1775'te bu olay tekrarlanacaktır. Kent her yıl tehdit edilmektedir. Onu zemin katında tehtid eden bu tehlike karşısında yükselmesi gerekmektedir. Doğal olarak, toprak biraz kazılınca su çıkmaktadır, 2 ayak, en fazla 7 ayak derinlikte su hemen belirmektedir, bu durumda evlerin altına mahzen yapmak olanaksız olmaktadır. Yüksek fiyatlarına rağmen, nemli toprakta tahtanın hemen çürümesi yüzünden ahşap binalarda bile, taştan temeller kendilerini genellikle dayatmaktadırlar. Ayrıca tüm kent boyunca kanallar açmak, sıkıştırılmış çalı çırpı yığınlarıyla, granit bloklarından setlerle bunları sınırlamak gerekmiştir, tıpkı odun ve yiyecek sağlayan kayıkların kullandıkları Moyka veya Fontanka kanallarında olduğu gibi.</p>
	<p class="block_4">Sokak ve meydanlar da, yerine göre 2-5 ayak kadar yükseltilmek zorunda kalmışlardır, bu iş için muazzam bir kazma, tuğla veya taş duvar örme, taş döşenmiş yolu taşıyan, hem de suların Neva'ya akmasını sağlayan kemerler yapma faaliyetini gerektirmiştir. Bu göz kamaştırıcı çalışma 1770'den sonra, Büyük Neva kıyısındaki Amirallik kesiminin “güzel mahalleleri”nden itibaren general von Bauer tarafından başlatılmıştır, emri II. Ekaterina vermiş, masraflar imparatorluk hazinesinden karşılanmıştır.</p>
	<p class="block_4">Böylece kentleşme yavaş ve masraflı olmuştur. Cadde ve meydanların yerlerini yeniden belirlemek, evlerin zamansız çoğalmalarını sınırlamak, kamu binalarını, uzaktaki Aleksandr Nevski manastırının da olduğu gibi, kiliselerin kâgir olarak yeniden inşaları gerekmiştir; tahtanın uzun süre başlıca inşaat malzemesi olarak kalmasına rağmen birçok ev de taştan yapılmıştır. Ahşap yapının birçok değerli avantajı vardır: içerinin nisbeten daha sıcak olması, nemliliğin yokluğu, inşaatın hız ve ucuzluğu. Duvarlar Stockholm'de olduğu gibi kare parçalardan değil de, işlenmemiş ağaç gövdelerinden yapılmaktadır. Sadece ön duvara bazen tahta çakılmaktadır: bu durumda kornişlerle süsleme yapmak ve boyamak mümkün olmaktadır. Bu ahşap evlerin sonuncu avantajı, kolayca değiştirilebilmeleri, hatta kentin bir ucundan diğerine blok halinde taşınabilmeleridir. Daha masraflı olan kâgir evlerde, çoğu zaman granit tabakalarla kaplı olan zemin katı mahzen, gerektiğinde de kötü bir barınak olarak kullanılmaktadır. Yukarı katlardaki odalar tercih edildiğinden, bu evler en azından bir, çoğu zaman iki, bazen (nadiren) üç katlıdırlar.</p>
	<p class="block_4">Demek ki St. Petersburg çok hareketli bir inşaat şantiyesidir. Neva aracılığıyla ona kayıklarla kireç, taş, mermer (Ladoga veya Viborg kıyısından gelmektedir), granit blokları gelmektedir; çam kerestesi nehirden yüzdürülerek getirilmekte, böylece söylendiğine göre, kendine özgü niteliklerini kaybetmektedir. Şantiyelerdeki en ilginç manzara, hepsi de kuzeyden gelen köylüler olan, duvarcı veya marangoz işçilerin seyridir. Plotnidki adını taşıyanlar, tam da nehirde sürüklenen kalasların köylüleri anlamına gelmektedir (Almanca bu kelimeyi Flossbauer olarak çevirmiştir) ve bunların bir baltadan başka bir aletleri bulunmamaktadır; düz işçiler, marangozlar, duvarcılar, hepsi de iyi mevsimde iş bulmak üzere gelmektedirler. O zamana kadar boş olan bir alanda “kagir bir evin temellerinin ve göz alabildiğince uzanan duvarlarının ortaya çıkabilmesi” için birkaç hafta yetmektedir. “İşçilerle dolu olan bu evlerin etrafında ise, tıpkı bir köy gibi, bu işçilerin oturdukları toprak kulübeler yükselmektedir”.</p>
	<p class="block_4">Bunun anlamı, St. Petersburg'un yerleşme alanının tabii ki avantajlara da sahip olduğudur; bu avantajlar Seine'den daha geniş, suların hareketi itibariyle Thames'an daha canlı olan ve Pierre ve Paul ile Vassilistrov (Vassili adası) ve Amirallik mahalleleri arasında, dünyanın en güzel kentsel ve nehirsel görüntülerinden birini sunan nehrinin hizmetleriyle ve eşitsiz güzellikleriyle sınırlı olsa bile. Neva gemilerini, kayıklarını sunmakta, Kronstadt'da denize ulaşmakta ve tüccarlar mahallesinin, Borsanın ve Gümrüğün bulunduğu Vassili adasından itibaren çok faal bir deniz limanına dönüşmektedir. St. Petersburg demek ki, gerçekten Büyük Petro'nun halkının şiddet içindeki yaşamına dahil etmek istediği şu Batı'ya açılan penceredir. Bunun dışında, Neva kente, kusursuz olduğu söylenen içme suyunu da sağlamaktadır.</p>
	<p class="block_4">Kış gelip de, nehir buzların esiri olursa, kızaklar için bir yol haline dönüşmekte ve halk eğlencelerinin buluşma yeri olmaktadır. Karnavalda, yağ haftasında, tahta ve çalı çırpıdan oluşan çeperleriyle yapay buz tepecikler, nehrin üzerinde kurulmakta ve bu tepeciklerin üstünden, uzun bir pist boyunca kızaklar salınmaktadır, kızağı kullanan bu yol boyunca çılgın bir hızla ilerlemektedir; başka yerlerde de, talih yaver giderse parklarda veya evlerin avlularında da benzeri pistler oluşturulmaktadır, fakat polis gözetimi altında olan Neva'nınkiler, halkın masalsı bir yarışına sahne olmaktadır: kentin tümü gösteriyi görmeye koşmaktadır.</p>
	<p class="block_4">Yalnızca teknelerden oluşan köprüler nehri ve çeşitli kollarını aşabilmektedirler; bunlardan ikisi Büyük Neva'yı aşmaktadır; bu köprülerin en önemlisi Büyük Petro'nun canlı ve devasa heykelinin hâlâ Amiralliğin yanında durduğu meydanın yakınında, Vassili tüccarlar adasına ulaşmaktadır. Bu köprü, iki ucundan yüklü kayıklara bağlanmış ve sağlamca demirlenmiş 21 tekneden meydana gelmektedir. Bu teknelerin arasında yer alan açılıp kapanabilir küçük köprüler, gemilerin geçişine olanak vermektedirler. Diğerleri için de olduğu gibi, bu köprüyü her sonbahar başında kaldırmak adeti vardı, fakat 1779'dan itibaren, nehrin buzları arasında yerinde bırakılmaya başladı. Felâket geldiğinde, köprü kendiliğinden çözülüyordu ve onu yeniden oluşturmak için, buzların tamamen çözülmesi bekleniyordu.</p>
	<p class="block_4">Kurucusunun düşüncesine göre kent, Pierre ve Paul kalesinden itibaren nehrin hem güneyine, hem de kuzeyine doğru büyümeliydi. Oysa gelişme simetrik olmayan bir şekilde olmuştur; Neva'nın sağ kıyısı yavaş gelişirken, sol kıyısı oldukça hızlı büyümüştür. Bu ayrıcalıklı kıyıda. Amirallik mahalleleri ve Büyük Petro meydanı, Moyka kanalına kadar olan alanda kentin kalbini meydana getirmektedirler; Moyka, güneyde taştan rıhtımları olan sonuncu kanaldır. Burası kent kesimlerinin en dar olanlanndan biridir; ama en zengini, en güzeli, kâgir yapıların kural olduğu (imparatorluğa ait bir bina hariç) tek bölümüdür (30 kamu binası, 221 özel ev ki, bunların çoğu saraydır). Ünlü Küçük ve Büyük Milyon caddeleri, Neva kıyısındaki muhteşem cadde, Nevski Perspektifinin başlangıcı. Amirallik, Kış Sarayı ve devasa meydanı, Ermitaj Galerisi, Senato, inşası çok uzun süren, aynı adlı meydandaki St. İzak mermer kilisesi (1819-1858) burada yer almaktadırlar.</p>
	<p class="block_4">İsteyerek yapılan bilinçli bir zoning, örneğin arabacılarınki gibi can sıkıcı faaliyetleri ve endüstrileri çevreye atarak, zenginler ile fakirleri ayırmıştır. Fakirler Ligoviç kanalının ötesinde sefil, boş alanlarda kesintiye uğrayan, bir de hayvan pazarı olan kendi ayrı kentlerine sahiptirler. Amiralliğin doğusundaki tophane (1713'te ahşap, 1733'te kâgir olarak yeniden inşa edilen yapı) 1770-1778 arasında prens Orlof tarafından yaptırılan tersanenin yakınındadır. Kentte ayrıca bir darphane ve Neva boyunca yer alan değirmenler de bulunmaktadır, hergün yemekten önce kahve ve votka hakkına sahip olan kent zenaatkârları İsveç ve Almanya'dakilerden daha iyi beslenmektedirler. Kent Hollanda tipi mükemmel bezler dokumakta ve hemen civarındaki Casinka'da Gobelins'dekini örnek alan bir imalathane çok güzel halılar üretmektedir. En tartışmalı girişim, perakendeci dükkânlarının, Moskova'da olduğu gibi geniş bir çarşıda biraraya getirilmesi olmuştur. Bu çarşılardan biri 1713'ten itibaren “Petersburg adası”nda (Pierre ve Paul kalesinin yakınında) kurulmuştur, sonra bir diğeri de Amirallik yakınlarına kurulmuştur. 1736'daki yangınla harab olunca, 1784'de “Büyük Perspektifin her iki tarafına taşınmıştır. Bu yoğunlaşmalar Petersburgluları uzun süre taban tepmek zorunda bırakmaktadır. Fakat amaca ulaşılmıştır: güzel mahallelerin resmi ve ikâmete ayrılmış olma nitelikleri korunmuştur.</p>
	<p class="block_4">Tabii ki bu durum bazı düzensizlikleri yok edememektedir: fırsat çıktığında korkunç çirkin bir kulübe bir sarayın yanında, bir bostan bayram günlerinde bando çalınan parkların yanında bitivermektedir. Cari olan yüksek fiyatların, iş olanaklarının ve çeşitli imkânların çokluğu ve hükümetin iradesiyle hızla büyüyen bir kentte başka türlüsü olabilir miydi? St. Petersburg 1750'de 74.273 kişilik bir nüfusa sahiptir; 1784'de 192.486, 1789'da 217.948. Kent denizci, asker ve askeri öğrenci olarak (artı aileleri) 1789'da 55.621 kişi barındırmaktadır, yani nüfusunun dörtte birinden fazlasını. Kentin bu yapay tarafı, erkek ve kadın nüfus arasındaki muazzam farkla vurgulanmaktadır (69.428 kadına karşılık 148.520 erkek): Petersburg bir garnizon, hizmetçiler, genç adamlar kentidir. Eğer doğum ve ölüm rakamlarına inanılacak olursa, kent bazen doğumların üste çıktığına tanık olmuş olmalıdır, fakat yetersiz rakamların yanıltma tehlikesi vardır. 20 ve 25 yaşları arasındaki ölümlerin önceliği, kentin her halükârda geniş ölçekte insan ithal ettiğini ve bunların iklime, ateşli hastalıklara ve vereme hayatlarıyla haraç ödediklerini öğretmektedir.</p>
	<p class="block_4">Bu göçmen dalgası çoklu bir kaynağa sahiptir: terfi sıkıntısı çeken memur veya soylular, ailelerin en küçük erkek çocukları, subay, denizci, asker, teknisyen, öğretmen, sanatçı, eğlendirici, ahçı, yabancı dadı, ev kâhyaları ve hepsinden de fazlası, kenti çevreleyen fakir bölgelerden kalabalık gruplar halinde kaçan şu köylüler. Bunlar taşımacı, yiyecek perakendecisi (hatta onlar -ne garip mizah!- piyasanın pahalılığından sorumlu tutulmaktadırlar) olarak gelmektedirler; kışın Neva buzlarını kırma işinde çalışmaktadırlar: kesilmiş bloklar (bu Finlilerin işidir), her büyük evin zemin katında sahip olduğu buzhaneleri beslemeye yaramaktadır; gene bunlar kışın kar küreyicileri olarak, günde yarım ruble karşılığında çalışmaktadırlar: zengin evlerinin kıyısındaki karları kürelemeyi asla bitirememektedirler. Veyahut da kızakçı olarak çalışmakta, müşterilerini bir veya iki kopek karşılığında, muazzam kentin istedikleri yerine götürmekte ve geçen yaz büyük atlı arabaların durdukları kavşaklarda, onların yerine müşteri beklemektedirler. Finli kadınlar ise, oda hizmetçisi veya ahçı olmakta, durumlarına uyum sağlamakta ve çoğu zaman da mantık evlilikleri yapmaktadırlar.</p>
	<p class="block_4">“Ne kadar da çok farklı ulustan oluşan bu kent sakinleri... kendilerine özgü yaşam biçimlerini korumaktadırlar” ve inanç biçimlerini de: Rum kiliseleri protestan mabetleri ve Raskolniki kiliseleriyle komşudurlar. Haber kaynağımız (1765) “Dünyada herbir sakinin bu kadar çok sayıda dil konuştuğu bir başka kent daha bulunamaz. En küçük hizmetçiler bile Rusça, Almanca ve Fince konuşmaktadırlar ve belli bir eğitim almış kişiler arasında sekiz veya dokuz dil konuşana rastlanmaktadır... ve bunlar bazen bu dilleri karıştırarak, hoşa giden yanı olan bir şey ortaya çıkartmaktadırlar” diye devam etmektedir.</p>
	<p class="block_4">St. Petersburg'un özgünlüğü tam da bu karışımdır. 1790'da H. G. Georgi bu durum karşısında, bir Petersburglu karakteri olup olmadığını kendine sorma noktasına ulaşmıştır. Kentin yeniye, değişmeye, ünvanlara, refaha, lükse, harcamaya olan tutkusunu kabul etmektedir. Çevirelim: uzaktan veya yakından sarayı taklid eden başkent insanlarının tutkuları. Bu durum talepleri, aynı zamanda genel coşku anları olan şenlikleri, aynı anda Amirallik, resmi saraylar ve zengin evlerinde parlayan muhteşem aydınlatmalarıyla kentin tonunu vermektedir.</p>
	<p class="block_4">Fakir bir bölgenin ortasında yer alan devasa kent, sürekli olarak bir iaşe sorunu çıkartmaktadır. Kuşkusuz suyla dolu olan kayıkların içinde, Ladoga veya Onega göllerinden canlı balık getirmekten daha basit bir şey yoktur, fakat sığırlar ve koyunlar mezbahalara ta Ukrayna, Astrakan, Don, Volga'dan yani 2.000 fersah uzaklıktan, hatta Türkiye'den gelmektedir ve geriye kalan her şey için de aynı durum söz konusu olmaktadır. Kronik bir açık. İmparatorluk hazinesinin zararına ve senyörlerin muazzam harcamaları sayesinde kapanmakladır. İmparatorluğun tüm parası halıların, komodinlerin, değerli mobilyaların, yontulu ve yaldızlı tahta kaplamaların, “klasik” stilde resimlerle kaplı tavanların çoğaldığı, dairelerin tıpkı Paris ve Londra'da olduğu gibi çok sayıda özel odalara bölündüğü ve gene bu iki kentteki gibi giderek artan sayıda hizmetçinin yer aldığı prens sarayları ve bolluk taşan evlere doğru akmaktadır.</p>
	<p class="block_4">Kentin sokaklarıyla kırlarındaki en karakteristik manzara, herhalde caddeleri çamurlu ve kış geldiğinde çok kısa süren bir güne sahip olan, devasa boyutları olan bir kent için vazgeçilmez nitelikte olan tayfaların ve arabaların gürültülü geçişleridir. Bir imparatorluk emirnamesi, bu konuda herkesin, sert bir gururu belirleyen haklarını düzene sokmuştur: yalnızca komuta eden generaller veya onlarınkine eşdeğer bir mertebede olanlar arabalarına altı at koşabilir ve arabanın dışında iki sürücü daha bulundurabilirler. Azala azala, sonunda iki ata hakkı olan teğmen ile burjuvaya ve tek bir atla yetinmeleri gereken tüccar veya zenaatkâra varılmaktadır. Bir dizi kararname ile, hizmetkârların efendilerinin mertebelerine göre giyebilecekleri kıyafetler de belirlenmiştir. Çarın resmi kabulü olduğunda, arabalar varacakları yere geldiklerinde fazladan bir tur daha atmaktadırlar, bu onlara diğerlerini görmek ve görülmek olanağım sağlamaktadır. Bu durumda kim, sıradan elbiseleri olan atları ve köylü gibi giyinmiş bir arabacısı olan kiralık bir arabayla görülmeye cüret edebilir? Bir ayrıntı vererek konuyu bitirelim: saraylılar, tıpkı Versailles gibi kentin dışına ve batısına yerleştirilmiş olan Peterkof şatosuna davet edildiklerinde, söylendiğine göre, St. Petersburg'ta tek bir tane bile at kalmamaktadır.</p>
	<h3 class="block_11" id="toc_id_192">Sondan Bir Önceki Yolculuk: Pekin</h3>
	<p class="block_4">Vardığımız sonuçta hiçbir şeyi değiştirmeksizin, yolculukları artırabiliriz: başkentin lüksünün her zaman başkaları tarafından taşınması gerekmekledir. Bunlardan hiçbiri bizzat kendi çalışmasının ürünleri sayesinde yaşayamaz. İnatçı köylü Sixtus Quintus (1585-1590), kendi döneminin Roma'sını iyi anlayamamıştır; onu “çalıştırmak”, kentte endüstriler kurmak istemiştir; bu tasarı insanların yardım etmelerine pek gerek kalmaksızın, gerçekler tarafından bir kenara itilmiştir. Sebastien Mercier birkaç kişiyle birlikte, oraya daha önceden bilinmeyen faaliyetlerin gelmesi için Paris'i bir deniz limanı haline dönüştürmeyi hayal etmektedir. Bu tasarının gerçekleşerek, Paris'in o dönemde dünyanın en büyük limanı Londra gibi olabilmesi, onun parazit ve tırnaklarını başkalarına geçirmiş olarak yaşamayı sürdürmesi halinde mümkün değildi.</p>
	<p class="block_4">Uygarlığın ışıklarının ve aşırılıklarının, zevkin, boş zamanın parıldadığı bütün başkentler, bütün kentler için aynı durum söz konusudur, Madrid veya Lizbon, Roma veya geçmiş yüceliğini sürdürmekte inad eden Venedik, XVII. ve XVIII. yüzyıllarla birlikte Avrupa zerafetinin zirvesine çıkan Viyana. Ve aynı zamanda Mexico ve Lima ve 1763'ten beri Brezilya’nın yeni başkenti olan Rio de Janeiro; seyyahlar bir yıldan ötekine onu tanıyamamaktadırlar, çünkü sürekli büyümekte ve doğal olarak muhteşem olan çerçevesi içinde, insani olarak da güzel hale gelmektedir. Veyahut da Mugal hanının ihtişamının sürmekte olduğu Delhi, Hollandalıların erken sömürgeciliğinin daha şimdiden zehirli olan güzel çiçeklerinin açtığı Batavia da böyledir.</p>
	<p class="block_4">Kuzeyin kapılarında yer alan ve Sibirya soğuğunu altı ay süreyle yiyen -şeytani rüzgârlar, buzla karışık kar-, Mançu imparatorlarının başkenti Pekin’den daha güzel bir örnek olamaz! Muazzam bir nüfus, en azından 2 milyon, belki de 3 milyon kişi bu kentte, hiç kimsenin “ısıyı odun kömüründen beş veya altı kere daha uzun süre devam ettiren ve ateşi sönmeyen taş kömürü” bolluğu olmaksızın ve bunun yanısı- ra kışın zorunlu hale gelen kürkler olmaksızın direnemeyeceği sert iklime, herkes elinden geldiğince uyum sağlamaktadır. Kitabı ancak 1688'de yayınlanabilecek olan Peder de Magaillans, Saraydaki kraliyet salonunda, aynı anda “olağanüstü pahalı olan kürklerle baştan ayağa örtünmüş” 4.000 mandarinin toplandığını görmüştür. Zenginler fotinlerini, eyerlerini, koltuklannı, çadırlarını kaplatarak kendilerini kürklerle sarmalamaktadırlar, daha az zenginler ise, kuzu kürkleriyle, fakirler de koyun pöste- kileriyle yetinmektedirler. Kış gelince tüm kadınlar “ister tahtırevanla, ister atla gitsinler, kürk başlık giymektedirler, ve bunu yapmak zorundadırlar, çünkü kürklü elbiseme rağmen soğuk bana dayanılmaz gelmekteydi”, bu itirafı yapan Gemelli Careri'dir. “Soğuk benim için çok şiddetli olduğundan, bu kentten ayrılmaya karar verdim (19 Kasım 1697)” diye eklemektedir. Bir yüzyıl sonra, bir cizvit rahibi “kış soğuğu öylesine fazla ki, kuzeye bakan bir pencereyi açmak olanaksızdır ve bu üç aydan fazla bir süre 1,5 ayaktan daha kalın olarak kalmaktadır” diye kaydetmektedir. Kentin iaşesini sağlayan imparatorluk kanalı, Kasımdan Marta kadar buz tuttuğundan kapalı kalmaktadır.</p>
	<p class="block_4">İmparator Kien Long 1752'de, annesinin altmışıncı yaş gününü kutlamak üzere, onun Pekin'e bir zafer girişi halinde gelme törenini örgütlemiştir; nehirden ve kanallardan muhteşem kayıklarla gerçekleştirilecek girişe ilişkin her şey öngörülmüştür, fakat erken gelen bir soğuk şenliği bozmuştur: binlerce hizmetkâr, donmasını engellemek için suyu boşuna dövmüşler ve oluşmakta olan buzları toplamak için boşuna uğraşmışlardır, imparator ve maiyeti “kayıkların yerine kızaklara” binmek zorunda kalmışlardır.</p>
	<p class="block_4">Pekin iki düzenli kentini sergilemektedir, bunlar eski ve yeni kentlerdir ve bunların yanısıra, rüzgârların dövdüğü ve daha da kötüsü, çok yükseldikleri zaman setlerini yıkabilen, yatak değiştirebilen, kilometrelerce mesafe içinde yer değiştirebilen Pei Ho ve kolları gibi kendi kırsal alanının nehirlerinin belirsiz taşkınlıklarına açık olan devasa ve alçak bir ovanın ortasında yer alan birçok dış mahalle (ilke olarak kentin kapılarının herbirinin önünde bir tane olmak üzere, bunların en gelişkini, imparatorluk yollarının çoğunun kente ulaştığı Batı'da bulunmaktadır) yer almaktadırlar.</p>
	<p class="block_4">Tam anlamıyla mükemmel olmayan bir dikdörtgen biçiminde olan güneydeki Yeni Kent, geniş kuzey cephesiyle Eski Kente kaynaşmaktadır. Eski Kent kendine bitişik olan dikdörtgenin uzun kenarından daha kısa bir kenar uzunluğuna sahip düzgün bir kare biçimine sahiptir. Kare biçimli kent, merkezinde İmparatorluk Sarayının yer aldığı, Ming'lerin eski kentidir. 1644 fethi esnasında, Saray birçok tahrip hareketine maruz kalmıştır, uzun zaman ortada kalan bu yıkıntılar, fatihin az veya çok hızlı tedavileriyle düzeleceklerdir. Örneğin bazı muazzam kirişlerin yerlerine yenilerini koyabilmek için, tahmin edileceği üzere belli süreler, ve her zaman da başarılı olmayan şekilde, uzak güney piyasalarına başvurmak gerekmiştir.</p>
	<p class="block_4">Eski Kent daha Mingler döneminden itibaren, başkentin artan nüfusunu barındırma konusunda yetersiz kalmıştır, öylesine ki, güneydeki dikdörtgen biçimli kent 1644 fethinden çok önce oluşturulmuştur: “1524'den itibaren toprak surları vardır, daha sonra 1564'ten itibaren tuğla sur ve kapılara sahip olmuştur”. Fakat fethedilmesinden sonra, fatih Eski Kenti kendine ayırmıştır, artık burası Tatar kenti olacaktır ve Çinliler güneydeki kente atılacaklardır.</p>
	<p class="block_4">Her ikisi de dama tahtası biçiminde olan Eski ve Yeni Kentin yakın tarihli olduklarını farkedelim, sokakların özellikle kuzeye ve güneye yöneldiklerinde, alışılmamış bir genişliğe sahip olmaları bunu işaret etmektedir; sokaklar doğu ve batı yönlerinde daha dardırlar. Her sokağın adı vardır, “tıpkı Parens du Roy sokağı, Tour blanche sokağı, Lions de Fer sokağı, Poisson sec sokağı. Eau-de-vie sokağı ve birçok diğeri gibi. Mandarinlere ziyaretleri sırasında refakat eden ve onların hediyelerini, mektuplarını ve emirlerini kentin çeşitli yerlerine götüren uşakların yararlandıkları ve yalnızca sokakların adlarını ve konumlarını ele alan bir kitap satılmaktadır... (Güzergâhı doğu-batı yönünde olmakla beraber), bütün bu sokakların en güzeli Çam gan kiai, yani Ebedi İstirahat sokağı olarak adlandırılmaktadır... (bu sokak) kuzey tarafında kralın sarayının duvarlarıyla ve güney tarafında da çeşitli mahkemeler ile büyük senyörlerin saraylarıyla çevrelenmiştir. O kadar geniştir ki, 30 toise'dan (60 m. kadar) daha fazla bir ene sahiptir ve o kadar ünlüdür ki, bilginler parçayı bütünün yerine koyarak, yazılarında onu kentin tümünü ifade etmek için kullanmaktadırlar; çünkü herhangi birinin Ebedi İstirahat sokağında olduğunu söylemek, onun Pekin'de olduğunu söylemekle aynı şeydir...”.</p>
	<p class="block_4">Bu geniş ve havadar sokaklar insanlarla doludur. “Bu kentte halk o kadar kalabalıktır ki, söylemeye cesaret edemiyorum ve kendimi nasıl inandıracağımı bilemiyorum” diye açıklamaktadır Peder de Magaillans. “Eski ve Yeni Kentin bütün sokakları insanlarla doludur ve büyük sokaklar olduğu kadar küçükleri; dışarı yönelenler kadar kentin ortasındakiler de böyle kalabalıktırlar; ve kalabalık heryerde öylesine büyüktür ki, ancak bizim Avrupa'nın fuarları ve Dinsel Geçit törenleriyle kıyaslanabilir”. 1735'te bu kez Peder du Halde kendi hesabına, “bu sokakları dolduran sayılamayacak kadar büyük kalabalığı ve atların, katırların, eşeklerin, develerin, arabaların, at arabalarının, tahtırevanların şaşırtıcı miktarının meydana getirdiği karmaşayı” farketmekteydi ve bunlara “macera anlatıcılarını, kâselerle oyun yapanları, şarkıcıları ve güldürmeye veya neşe yaratmaya yarayan hikâye anlatıcılarını veyahut da harika etkilerini göstererek ilaçlarını dağıtan bir cins şarlatanları dinlemek üzere çeşitli yerlerde biriken 100 veya 200 kişiden oluşan çeşitli gruplar” dahil değildir. “Kent halkından olmayanlar eğer önlerinde halkı uzaklaştıran, onları yer açmaları konusunda uyaran bir atlı olmazsa, hemen tutuklanmaktadırlar”. Çin sokaklarının insanla doluluğunu (1577) anlatabilmek için, bir İspanyol şunu söylemekten daha iyi bir şey bulamamıştır: “Eğer bir buğday tanesi atılsaydı yere düşmezdi”. İki yüzyıl sonra bir İngiliz seyyah “heryerde ellerinde aletleri olduğu halde, iş arayan işçiler ve satılık mal sunan çerçiler görülmektedir” diye kaydetmektedir. Bu kalabalık tabii ki, 1793'teki yüksek nüfus rakamında açıklamasını bulmaktadır. Pekin o sıralar Londra'nın kapladığı alana yaklaşamamakla birlikte, ondan iki veya üç kat fazla bir nüfusa sahipti.</p>
	<p class="block_4">Üstelik evler alçaktır, hatta zengin evleri bile böyledir. Çoğu zaman olduğu gibi, eğer bu evlerin içinde beş veya altı daire varsa, bu Avrupa'da olduğu gibi birbirlerinin üstünde değil de, “biri diğerinin devamında ve büyük avlularla ayrılmış olarak” olmaktadır. Ancak muhteşem Çam gan kiai’de, İmparatorluk sarayının karşısında bir dizi saldırgan ön cephenin varlığını düşünmemek gerekir. Her şeyden önce, İmparatorun evinin karşısında böylesine bir lüks sergilemesi ihtiyatlı değildir, sonra bu özel sarayların herbiri için adet, sokağa bakan tarafta yalnızca, oldukça alçak iki binanın yanlarında yer aldığı büyük bir kapı bulundurma yönündedir, bu alçak binalarda hizmetçiler, tüccarlar, işçiler oturmaktadır. Böylece caddeler işlikler, dükkânlarla ve bunların alamet-i farikalarının yer aldığı ve çoğu zaman kumaş şeritlerle süslenmiş yüksekteki bezlerle çevrelenmektedir. Senyörlerin yüksek evleri caddenin uzağındadır ve cadde yalnızca tüccar ve zenaatkârlara ait olmaktadır. P. de Magaillans'ın kaydettiği üzere “Bu adet halkın kolayına olmaktadır, çünkü bizim (Avrupa) kentlerde, caddelerin birçoğu önemli kişilerin evleriyle çevrelenmiştir, ve böylece gerekenleri edinmek için oldukça uzağa, meydana veya limanlara gitmek gerekmektedir; oysa Pe-kim'de ve diğer tüm Çin kentlerinde, alınacak şeyleri evin kapısının önünden almak mümkündür, evin idamesi ve beslenme için, hatta zevk için gerekenler hemen kapının önünden alınabilmektedir, çünkü bu küçük evler mağaza, meyhane veya dükkândırlar” diye kaydetmektedir.</p>
	<p class="block_4">Bu manzara aynı zamanda diğer tüm Çin kentlerinin de manzarasıdır. Bir Nankin sokağı boyunca dükkân sıralarını veya avlularına açılan şu Tien Çin evlerini gösteren herhangi bir XVIII. yüzyıl resminin üzerinde veya herhangi bir değerli XII. yüzyıl “rulo”sunun üzerinde aynı sahneler, banklarıyla aynı meyhaneler, aynı dükkânlar, aynı sırt hamalları, aynı yelkenli iki tekerlekli arabalar, aynı öküz koşumları bulunmaktadır. Heryerde insanın sadece insana yer bıraktığı (ve hâlâ) hızlı bir hayat yaşanmakta, herkes diğerlerini dirsekleyerek kendine yer açmakta, ancak çok çalışarak, beceri göstererek ve azla yetinerek hayatta kalabilmektedir. Çok az şeyle yaşayan bu insanlar “hayatta kalabilmek için harika icatlar yapmışlardır”. “Bir şey ne kadar adi ve yararsız gözükürse gözüksün, mutlaka kullanıldığı bir yer vardır ve ondan kâr sağlanmaktadır. Örneğin yalnızca Pe-kim kentinde (1656'ya doğru) hayatta kalabilmek için, ateş yakmaya yarayan kibrit ve kav satmaktan başka bir mesleği olmayan binden fazla aile vardır. En azından bir o kadarı da, sokaklardan ve çöpçülerden ipek kumaş ve pamuk ile keten bez parçaları, kâğıt parçaları veya bunun gibi diğer şeyleri toplayarak yaşamaktadırlar. Bunlar bu topladıklarını yıkayıp temizledikten sonra, bunlan başka işlerde kullanıp kâr sağlayan başka kimselere satmaktadırlar”. Peder de Las Cortes (1626) Çin'in Kanton bölgesinde aynı şekilde, yaptıkları işe bir de minicik bahçeyi işlemeyi ekleyen sırt hamallarını görmüştür. Ve ot çorbası satanlar bütün Çin sokaklarının klasik kişilerinden biridirler. Atasözü, “Çin ülkesinde hiçbir şey atılmaz” demektedir. Bütün bu imgeler içkin, heryerde hazır ve nazır bir fakirliğin ölçüsünü vermektedirler. İmparatorun, kodamanların, mandarinlerin lüksü bunun üzerinde parıldamaktadır, bu dünya sıradan insanların dünyasına benzememektedir.</p>
	<p class="block_4">Seyyahlar, Eski Kentte, ayrı bir kent olan İmparatorluk Sarayını birçok ayrıntıyla tasvir etmektedirler, bu saray Yuanların (Moğollar) sarayının yerine inşa edilmiş ve 1644 harabesini kaldırmanın gerekmesine rağmen, adeta Minglerin ihtişamını miras almıştır. Biri diğerinin içinde ve her ikisi de “uzun kare biçiminde” olan iki sur burayı Eski Kentten soyutlamaktadır, bu surların her ikisi de büyük ve çok yüksektir. Dış sur “içten ve dıştan kırmızı bir çimento veya kireçle sıvanmıştır ve altın sansı bir renkle cilalanmış bir çatı veya küçük kiremitlerden bir damla kapatılmıştır”. İç sur “birbirlerine eşit, büyük tuğlalardan” yapılmış ve çok düzenli gözetleme delikleriyle güzelleştirilmiştir”, bunun önünde içi su dolu uzun ve derin bir çukur vardır ve “harika balıklarla doludur”. İki surun arasında farklı amaçları olan çeşitli saraylar, köprüleri olan bir nehir ve doğuda da oldukça büyük bir yapay göl yer almaktadır...</p>
	<p class="block_4">Sarayın kalbi, ikinci surun arkasındaki Yasak Şehir'dir; burası İmparatorun muhafızları, kapıların denetimi, protokol, burçlar, çukurlar ve karışık damları olan geniş köşe pavyonları olan Kiao leu'larla korunarak yaşadığı şehirdir. Her binanın, her kapının, her köprünün bir adı vardır ve eğer terim yerindeyse, bir kullanım biçimi vardır. Yasak Şehir bir km. uzunluğunda, 780 m. enindedir. Fakat Yasak Şehrin, 1900'den sonra Avrupa merakının, ayrıntılarını istediği biçimde verdiği boş ve harap salonlarını tasvir etmek daha kolaydır, böylece buranın eski faaliyetinin muazzam olduğu tahmin edilmektedir: kentin tümü bu iktidar ve lütuf kaynağında sona ermekteydi.</p>
	<p class="block_4">İmparatorun nakdi olduğu kadar, ayni gelirlerinin (bu çifte kayda dikkat ediniz) nihayetsiz dökümleri bunun iyi bir ölçüsünü vermektedir. Ancak, 1668'de İmparatorluğun başlıca nakdi gelirinin “on sekiz milyon altı yüz bin ekü” olmasının ne anlama geldiğini anlayamıyoruz; bu hesaba gene nakdi olan müsadere gelirleri, dolaylı vergiler, İmparatora veya İmparatoriçeye ait malikâne gelirleri dahil edilmemiştir. En fazla ele gelir olanı, en ilginç olanı. Sarayın büyük depolarını patlayıncaya kadar dolduran ayni ödentilerdir; örneğin 43.328.134 “pirinç ve buğday çuvalı” gibi, örneğin bir milyondan fazla tuzlu ekmek gibi, örneğin önemli miktarlardaki zincifre, vernik, kuru meyva, ipek kumaşlar, hafif ipek, ham ipek, kadife, saten, damaska, pamuklu veya kenevir bezler, çuvallarla bakla (imparatorun atları için), sayılamayacak kadar çok saman balyası, canlı hayvanlar, av hayvanları, zeytinyağ, tereyağ, baharat, değerli şaraplar, her cinsten meyva... gibi.</p>
	<p class="block_4">Peder de Magaillans bu masallardaki kadar bol ürün yığını karşısında olduğu kadar, İmparatorluk şölenleri sırasında birbirlerinin üzerine tünemiş sakatatla dolu altın ve gümüş sofra takımlarının yığılması karşısında da heyecanlanmaktadır. 9 Aralık 1669'da Peder Jean Adam'ın, 1661'de Peder Verbiest ile birlikte “Saray halkının büyük şaşkınlığı karşısında” sarayın kulelerinden birinin tepesine, Avrupa ve dünyadaki çanların en ağırı ve hacimlisi olma ününe sahip Erfurt çanından (kuşkusuz bu üne haksız yere sahiptir) daha büyük devasa bir çan yerleştirmeyi başarmış olan şu Cizvit pederin defin töreninden sonra böyle bir şölen verilmiştir. Bu çan yerleştirme işi bir mekanizma kurmayı ve binlerce kişinin çalışmasını gerektirmiştir. Bu çan geceleri devriyeler tarafından düzenli aralıklarla, saatleri belirlemek için çalınmaktaydı; başka bir kulenin tepesinde ise, başka bir devriye buna cevap vermek üzere devasa bir bakır trampete vurmaktaydı. Çan sallanarak değil de “çok hoşa giden ve uyumlu ve bu yüzden de, bir çandan değil de bir müzik aletinden çıkıyora benzeyen bir sesi olan” bir çekiçle çalınmaktaydı. O sıralar Çin'de zaman, düzenli bir şekilde yanan sopaların veya belli odun yongalarından yapılan meşalelerin yakılmasıyla ölçülmekteydi. Saatlerinden haklı bir gurur duyan Batılı, Peder de Magaillans'ın tersine bu “ulusun harika endüstrisine lâyık” icat karşısında ancak ölçülü bir hayranlık duyacaktır.</p>
	<p class="block_4">Mutsuzluk verici şey, bu büyük saray gösterilerini, balıkların su kaplarında canlı canlı getirildikleri balık pazarından veya seyyahlardan birinin bir an için muazzam miktarlarda ceylan, çulluk ve keklik gördüğü şu av hayvanları pazarından daha iyi bilmemizdir. Burada alışılmamış olan gündelik olanı gizlemektedir.</p>
	<h3 class="block_11" id="toc_id_193">Elizabeth'den III. George'a, Londra</h3>
	<p class="block_4">Simdi de bu uzak yolculuktan, Londra örneğinin bu bölümü ve bu ciddi sonuçlandırmaya izin vereceği İngiltere'ye geri dönelim. Bu muazzam kentsel gelişmeye ilişkin her şey bilinmektedir veya bilinebilir niteliktedir.</p>
	<p class="block_4">Elizabeth'in saltanatından itibaren, gözlemciler Londra'da istisnai bir evren görmeye başlamışlardır. Thomas Dekker'e göre, burası “tüm kentlerin çiçeği”, nehrinin kıvrımları açısından, Londra'nınkinin yanında cılız bir görüntü olarak kalan Büyük Kanalının muhteşem manzarasıyla, bizzat Venedik'ten bile, kıyaslanamayacak kadar güzeldir. Samuel Johnson (20 Eylül 1777) daha da lirik olacaktır: “Londra'dan bıkmak, hayattan bıkmak demektir; çünkü Londra hayatın sunabileceği her şeyi kapsamaktadır”.</p>
	<p class="block_4">Krallık yönetimi bu hayalleri paylaşmaktadır, ancak muazzam başkentten korkmaya da bir an ara vermemektedir: onun gözünde Londra bir canavardır ve ne pahasına olursa olsun, sağlıksız gelişmesini sınırlamak gerekmektedir. Gerçekte, yönetici ve mülk sahiplerini endişelendiren, fakirlerin istilası ve onlarla birlikte, halkın tümünü tehdit eden haşereleriyle gecekonduların çoğalmasıdır. Bu tehdide zenginler de dahildir “and so a danger to the Queen's own life and the spreading of a mortality over the whole population”, bunları kraliçe Elizabeth'in ve tüm halkın sağlığı konusunda kaygı duyan Stow yazmaktadır. 1580'de ilk yeni bina yapım yasağı çıkmıştır (zenginlerin lehine istisnalar hariç), 1593, 1607, 1625'te bunu başkaları izleyecektir. Bunun sonucu; varolan evlerin bölünmelerini artırmak ve tahrik etmek, eski evlerin avlularında, caddelerin uzağında, hatta ikincil gezinti alanlarında kötü tuğlalarla yapılan gizli inşaatları teşvik etmek olmuş, böylece kuşkulu mal sahiplerinin arsalarında koskoca bir gecekondu ve kötü koşullu ev inşaı yaygınlaşmıştır. Bu inşaatlardan bazıları yasanın pençesine düştüğünde, kayıp fazla olmayacaktır. Bu durumda herkes şansını denemekte ve böylece bir sokakçıklar, ara sokaklar, iki, üç, dört giriş ve çıkışı olan ev labirentleri ve arap saçları doğmaktadır. Londra 1732'de 6.099 cadde (street), sokak (iane) ve meydanı ile 95.968 eve sahiptir. Sonuçta Londra nüfusunun yükselen dalgası ne yatışmış, ne de durmuştur; kent muhtemel rakamlar olarak 1563'te 93.000; 1580'de 123.000; 1593-95'te 152.000; 1632'de 317.000; 1700'de 700:000 ve XVIII. yüzyılın sonunda 860.000 kişilik nüfusa sahiptir. Artık Avrupa'nın en kalabalık kentidir, bir tek Paris onunla kıyaslanabilir niteliktedir.</p>
	<p class="block_4">Londra nehrine bağımlıdır. Yarım ay biçimindeki şeklini ona borçludur, "like a half moon”. City'yi Southwark dış mahallesine bağlayan Londra köprüsü, nehri aşan yegâne köprü (bugünkü London Bridge'in 300 m ilerisinde), yerleşim alanının vurgulayıcı çizgisidir. Med-cezirin yararlı yükselişi kendini bu köprü hizasına kadar hissettirmektedir, öylesine ki, köprünün aşağı tarafında pool, havuz, yani çok sayıdaki rıhtım, yanaşma yeri ve yelken direği ormanıyla Londra limanı bulunmaktadır; 1798'de 13.444 tekne. Yanaşmaların artışına göre, bu tekneler Newcastleh kömürcülerin uğrağı olan Sainte-Catherine rıhtımına kadar, taze balık getirdikleri veya Billingsgate-Gravesend arasında düzenli servis yaptıkları Billingsgate rıhtımına kadar ilerlemektedirler. Balancelle, barge, tilt boat, bac ve kayıklar nehrin bir kıyısından ötekine, açık deniz teknelerinden ilgili rıhtımlara olan yolculukları sağlamaktadırlar, rıhtımlar limanın yukarı kısmındaysalar, bu zorunlu bale gelmektedir: Ren, Fransa, İspanya, Portekiz, Kanarya adalarından gelen futaları kabul eden Vintry Warfin durumu böyledir. Onun çok uzağında olmayan bir yerde, 1597'ye kadar Hansa liginin genel karargâhı olan ve “yabancı tüccarların sınır dışı edilmelerinden beri lezzetli Ren şaraplarına tahsis edilmiş olan Steelyard (veya Stillyard) yer almaktadır. Thomas Dekker’in oyunlarındaki kişilerden biri basit bir şekilde şöyle diyecektir: “Bu öğleden sonra Stillyard'da Ren şarapevinde beni bulunuz”...</p>
	<p class="block_4">Nehrin kullanım alanı giderek daha aşağı, denize doğru genişlemektedir, üstelik Hindler Kumpanyasının kullandığı (1656) Brunswick doku hariç, nehrin menderesleri üzerindeki iç havuzlardaki doklar henüz yapılmamıştır, ikinci bir dok 1696-1700'de inşa edilecek ve Greenland doku adını alarak balina gemilerine hizmet verecektir. Fakat dalgalardan korunaklı büyük havuzlar XVIII. yüzyılın son yıllarında yapılacaktır. Ticari limana ilişkin ilk izlenim, ya Billingsğate'te, ya Londra kulesinin korkuluklarında, veya daha iyisi, 1666'da yanan, ama 1668 de II. Charles tarafından hemen yeniden inşa ettirilen gümrük binasında, şu esas vida olan Custom House'da edinilebilir. Bu manzara “sokak kızlan ve hırsızların iğrenç buluşma yeri” olan Ratcliffe; kireç ocakları ve tabakhaneleriyle Limehouse'a; demirlemiş tekneleri seyretme zevkinin “çok kuvvetli katran kokusuna” katlanmayı zorunlu hale getirdiği Blackwall'a kadar uzanmaktadır. Denizci, zenaatkâr ve biraz yankesici olan Doğu Londra'nın seyri güzel değildir ve kokuları fazlasıyla gerçektir.</p>
	<p class="block_4">Sefil bir halk, kıyıya yanaşan teknelerin zenginliğinin karşısında resmi geçit yaptığını görmektedir. Bu nasıl da bir çağrı meydana getirmektedir. 1798'de “Thames'in sahne olduğu korkunç... ve her türden ticari mal üzerinde, özellikle de Batı Hind ürünlerine yönelik olarak uygulanan haydutluk... en büyük afetlerden biri olarak görülmektedir". Bu küçük haydutların içinde en tehlikeli olanları, örgütlü çeteler halinde iş gören, fırsat çıktığında bir çıpa, gemi halatı çalan “nehir korsanları” değil de, gece bekçileri, yükleme-boşaltma işçileri, rıhtımlarda istihdam edilen tayfalar, “vazo kuşları”, sözüm ona hurda halat, hurda demir veya kaybedilmiş kömür parçaları peşinde olan nehir arayıcıları ve nihayet zincirin son halkası olarak da, çalıntı mallara yataklık edenlerdir. 1801 tarihli bir Polis incelemesi'nden alınan tüm bu ahlâki yakınmalar, geniş su, tahta, yelken, katran, sefil çalışma alanı olan pool'un kuşku verici evrenini, Londralının çoğu zaman, ancak vardığı yerler itibariyle görebildiği yollarla bağlı olduğu başkent yaşamının kıyısında olarak, harika bir şekilde yerinde oturtmaktadır.</p>
	<p class="block_4">Westminster köprüsünün yapılmasına kadar (1750'de bitirilmiştir), daha önce de söylediğimiz gibi, Thames'in iki kıyısını birleştiren tek bir köprü bulunmaktaydı. İki kenardaki dükkânlarıyla bu köprü, geçilmesi güç bir cins ticari caddeydi. Köprü güneyde yalnızca fakir bir mahalle olan Southwark'a ulaşmaktaydı; burada birkaç meyhane, karanlık adları olan 5 tane hapishane, birkaç tiyatro (burada Shakespeare oyunları oynanmıştır, ama bunlar Devrimden sonra ayakta kalamamışlardır) ve 2 veya 3 tane sirk (Bear Garden, Paris Garden) bulunmaktadır. Kuzeyde, nehrin sol kıyısında, karşı rıhtımdan hafifçe daha yüksek olan ve iki yüce yapısıyla beliren (St. Paul's Church ve Londra kulesi) asıl kent, tıpkı “kuzeye doğru bir köprü başı” gibi uzanmaktadır. Gerçekten de, Londra'nın illere ve güçlü İngiliz toprağına bağlandığı bir dizi yolun hareketi bu yönde meydana gelmektedir. Büyük eksenler Manchester, Oxford, Dunstable ve Cambridge'e yönelmektedirler; bunların hepsi de eski Roma yollarıdır. Bu yolların üzerinde bir cins at arabası, kısa bir süre sonra da yolcu arabaları ve posta atlarının, zaferi oluşmaktadır; Londra'nın karasal yaşamı buradan itibaren sağlam yollar yelpazesinin üstünde serpilmektedir.</p>
	<p class="block_4">Böylece nehir boyunca uzanan, ama ona sırtını dönen Londra'nın kalbi, evlerle, caddelerle, meydanlarla dolu bir mekândır, burası eski surların tanımladığı biçimiyle City'dir (160 ha.). Eski Roma tahkimatı üzerine inşa edilen bu surlar XII. yüzyılda, rıhtım, korkuluk ve yüzen depoların çok erkenden bu yararsız korunağı deldikleri nehir tarafında yok olmuşlardır. Buna karşılık surlar, çok kabaca bir kiriş biçiminde olan ve Black Friars Steps veya Birdwell Dock'tan Londra kulesine kadar uzanan kırıklı bir hat üzerinde varolmayı sürdürmüşlerdir. Yedi tane kapı bu hattı kesintiye uğratmaktadır: Ludgate, Newgate, Aldersgate, Cripplegate, Moorgate, Bishopgate, Aldgate. Bunların herbiriııin karşısında, dış mahallelerin içinde oldukça ilerlemiş bir yerde bir engel, Londra'nın yetki alanının sınırını belirlemektedir. Böylece kente bağlanmış olan bu dış mahalleler, liberties adını taşımaktadırlar, bunlar bazen geniş boyutlarda olan surdışı ilçelerdir: Bishopgate'in karşısındaki engel, böylece Holborn'un batısındaki Smithfield sınırlarına kadar uzanmaktadır; aynı şekilde Ludgate'ten çıkınca, sonunda Strand mahrecindeki eski Templier tarikatının Tapınağının hizasındaki Temple Bar'a ulaşabilmek için Fleet Street'in tamamını katetmek gerekmektedir. Temple Bar uzun süre basit bir tahta kapı olarak kalmıştır ve dar sınırlarının dışında hemen komşu kırların yerleşim yerlerine temas etmekte ve onlara, iki kenarında evlerin olduğu bir dizi yol ve sokaklarla bağlanmaktadır.</p>
	<p class="block_4">Elizabeth ve Shakespeare döneminde, kentin kalbi surların içinde atmıştır. Bu kalbin merkezi, Londra kulesinden kuzeye çıkan ve çeşitli adları olan sokaklar aracılığıyla Bishopgate'e ulaşan eksenin üzerindedir. Batı ekseni, batıdaki Newgate'ten doğudaki Aldgate'e kadar bir dizi caddeyi kapsamaktadır. Elizabeth döneminde, bu iki eksenin kesişme noktası, Lombard Street'in ucunda, Stocks Market'ın civarında bulunmaktaydı.</p>
	<p class="block_4">Buradan iki adım ötede, 1566'da Thomas Gresham tarafından kurulan ve başlangıçta Anvers Borsası'nın anısına Krallık Borsa'sı (XVII. yüzyıla ait bir gravürün alt yazısı Byrsa Londinensis vulgo the Royal Exchange demektedir) adı verilen Royal Exchange, Cornhill üzerinde yükselmektedir. Bu sonuncu ad ona 1570'de Elizabeth tarafından resmen verilmiştir. Tanıklar buranın gerçek bir Babil kulesi olduğunu söylemektedirler, özellikle de öğlene doğru tüccarlar iş bağlamaya geldiklerinde; bu arada bu avluların etrafındaki en kibar dükkânlar, sürekli olarak zengin bir müşteri kitlesini kendilerine çekmektedirler. Royal Exchange'den çok uzak olmayan bir yerde Guildhall, yani bir açıdan Londra Belediye Sarayı ile başlangıçta Grocers Hall'e (Baharatçılar Hanı), sonra da 1743'de muhteşem binasına yerleşen İngiltere Bankası bulunmaktadır.</p>
	<p class="block_4">Londra hayatının yoğunluğu kendini çarşılarda da göstermektedir, örneğin Pazartesi ve Cumaları at ve hayvan satışı yapılan, surların yakınındaki geniş West Smithfields mekânı böyledir; örneğin Thames üzerindeki taze balık pazarı Billingsgate veya City'nin merkezine doğru, kasaplık et ve deri toptancılığının yer aldığı, üzeri kurşun damla kaplı eski buğday pazarının olduğu yerde Leader Hall böyledirler. Ancak bu esas merkezler, bu meyhaneler, bu lokantalar, genellikle çevrede yer alan ve bu nedenle halkın devam ettiği yerler olan bu tiyatrolar veya çok fazla itibar gördüklerinden ötürü daha XVII. yüzyılda hükümet tarafından yasaklanmaları düşünülen bu Coffee Houses hakkında her şeyi söylemek mümkün değildir. Kötü şöhretli yerlere gelince, bunlar hakkındaki ifşalar, hayaller, dekor değişmeleri yalnızca serserilerin squatters oynadıkları harap manastırları değil de, bütün bu sokakları gündeme getirmeyi gerektirmektedir. Londra kendi hakkında kötü lâf etmekten zevk almıştır.</p>
	<p class="block_4">Fakat City Thames kıyılarında hiçbir zaman tek başına olmamıştır. Paris'in kaderi onunkiyle kıyaslandığında, yalnızlık olmaktadır. Londra'nın yukarısındaki Westminster Versailles'dan (geç ve ex nihilo bir yaratı) çok başka bir şeydir, burası bal gibi eski ve canlı bir kenttir. Manastırın yanında, VIII. Henry tarafından terkedi- len Westminster Sarayı, Parlamento ile başlıca mahkemelerin mekânı olmuştur: yasa adamları ve avukatlar burada buluşmaktadırlar. Krallık biraz uzaktaki Whitehall'de Thames kıyılarındaki Beyaz Saray'a yerleşmiştir.</p>
	<p class="block_4">Demek ki Westminster aynı anda hem Versailles, hem St. Denis artı Paris Parlamentosudur. Bunu söylememizin nedeni, Londra'nın gelişmesinde bu ikinci çekim kutbunun muazzam cazibesini belirtmektir. Böylece City içinde yer alan ve hukukçuların, avukatların, savcılar ile hukukçu çıraklarının mahallesi olan Fleet Street, bakışlarını inatla batıya yöneltmiş olarak yaşamaktadır. Bundan da fazlası, City'nin dışında ve Thames'tan biraz ötede bulunan Strand, Westminster yolu üzerindedir ve soyluluğun semti haline gelmiştir, soylular buraya evlerini inşa etmektedir ve 1609'da burada lüks mağazaların yer aldığı ikinci bir borsa açılmıştır. I. James'in saltanatından itibaren moda ürünleri ile sahte takılar burada öfke yaratmışlardır.</p>
	<p class="block_4">XVII.<span class="tab">      </span>ve XVIII. yüzyıllarda meydana gelen geniş bir hareket, kenti aynı anda tüm yönlerde genişletmiştir. Kıyı kesimlerde, çoğu zaman gecekondu denilebilecek korkunç mahalleler oluşmuştur, buralarda iğrenç kulübeler, etrafı batıran endüstriler (özellikle çok sayıda tuğla ocağı), kentin çöpleriyle yapılan domuz yetiştiriciliği, çöp yığınları, sefil eskicilerin işgördükleri Whitechapel gibi korkunç sokaklar yer almaktadır. Başka sokaklarda da ipek veya yün dokumacıları bulunmaktadır.</p>
	<p class="block_4">Kırın ve yeşilliğin Hyde Park veya Saint James Park kitleleri ve zengin evlerinin bahçeleri aracılığıyla nüfuz ettikleri Batı mahalleleri hariç, kır Londra'nın hemen civarından kaçmıştır. Shakespeare ve Thomas Dekker'in döneminde kent henüz havadar ve yeşil alanlara, tarlalara, ağaçlara, ördek avlanabilen, bira içmek, baharatlı çörek (Hogsdon'da) veya Islington köyünün ününü sağlayan kremalı bir cins çörek olan Islington white yemek için gerçek kır hanlarına gidilebilen köylere yaslanmaktaydı. Thomas Dekker'in sonuncu tarihçisi, o sıralar “başkentin dış mahallelerinde esen rüzgâr her zaman ağır ve kirli değildi” diye yazmaktadır. “Güney, kuzey ve kuzeybatı yönündeki tiyatrolar aracılığıyla dış mahallelere... ve sonra da kentin tümüne nüfuz eden neşeli İngiltere'nin tüm sevinci, ama aynı zamanda ince ve kıpırtılı hayal gücüdür”. Neşeli İngiltere, yani Orta Çağın samimiyetle köylü yüzyıllarının İngiltere'si: romantik, ama yanlış olmayan bir bakış. Fakat bu mutlu bağlılık sürmeyecektir.</p>
	<p class="block_4">Genişlemeyi nihayetsiz olarak sürdüren Londra'nın gövdesi ikiye ayrılacak veya daha doğrusu, ikiye ayrılması tamamlanacaktır. Çok eskiden beri başlamış olan bu hareket, kentin kalbini (City'nin tamamı dememek için) neredeyse tamamiyle tahrib eden 1666'daki büyük yangından sonra hızlanmıştır. Daha bu felâketten önce William Petty (1662), Londra'nın “doğudaki tüm yığılmaların duman, buhar ve kokularından” kaçmak için batıya doğru büyüdüğünü açıklamaktaydı, “çünkü egemen rüzgâr doğudan esmekteydi, öylesine ki, en büyük adamların sarayları ve onlara tabi olanların evleri Westminster'e kaymışlar ve City'nin büyük evleri ticari kumpanyalar için hail haline gelmiş veya apartmana dönüşmüşlerdir...". Böylece Londra zenginliğinin batıya kayması meydana gelmekteydi. Kentin merkezi XVII. yüzyılda hâlâ Cornhill civarında yer almaktadıysa da, bugün 1979'da Charing Cross'un çok uzağında değildir, yani Strand'in batı ucunda bulunmaktadır. Ne kadar da yol katedilmiş.</p>
	<p class="block_4">Bu arada, Doğu kesimiyle bazı çevre mahalleler giderek artan bir şekilde proleterleşmişlerdir. Fakirlik Londra dünyasında kendine yer bulabildiği her yere yerleşmekte, güçlü bir şekilde yapışmaktadır. Onlara ait tabakanın en karanlık kesimlerini talihsizlerin iki kategorisi işgal etmektedir; İrlandalılar ve Orta Avrupa Yahudileri.</p>
	<p class="block_4">Yumuşak bir şekilde giriş yapan bir İrlandalı göçü, çok erkenden Ada'nın en fazla aç kesimlerinden itibaren örgütlenmiştir. Bunlar adalarındaki, 1846 felâketine yol açacak kadar hızlı nüfus artışından ötürü değil de, toprak rejiminden ötürü maruz kaldıkları düşük porsiyonlara mahkûm köylülerdir. Kulübelerini hayvanlarıyla paylaşarak yaşamaya alışkın bu insanlar, biraz süt ve patatesle yaşayabilmektedirler; ağır işlere dayanıklı olup, hiçbir şey karşısında gerilememekte, her hasat mevsiminde Londra kırlarında tarım işçisi olarak istihdam edilmektedirler. Bunlar, esas yerleşim alanları olan, City'nin kuzeyindeki Saint-Gilles semtindeki korkunç gecekondularda üst üste yığılmakta, penceresiz tek bir odada 10-12 kişi birarada yaşamakta, olağan rayicin çok altındaki ücretleri kabul etmekte, liman işçiliği, süt taşıyıcılığı, tuğlacılık, hatta oda kiralama işlerini yapmaktadırlar. Pazar günleri içki alemleri esnasında çıkan kavgalar onları karşı karşıya getirmektedir; bundan da fazlası, saf dışı bırakmayı başaramadıkları bu rakiplerini zevkle döven İngiliz proleterlerine karşı cephe savaşları vermektedirler.</p>
	<p class="block_4">Aynı trajediyi, 1744'de Bohemya'dan, 1772'de Polonya'dan sürülen, takibatlardan kaçan Orta Avrupa Yahudileri de yaşamaktadır. Bunlar 1734'de İngiltere'de 5.000 veya 6.000 kişidirler ve 1800'de yalnızca Londra'da 20.000 kişi olmuşlardır. Onlara karşı, en çirkin halk öfkesi zincirlerinden boşanmaktadır. Sinagogların, Hollanda'dan transit geçen bu tehlikeli göçü önleme konusundaki girişimleri işe yaramamıştır. Zaten bu sefiller başka ne yapabilirlerdi ki? Daha önceden yerleşmiş Yahudiler bu yeni gelenlerin yardımına koşmaktadırlar, ama ne onları Adadan geri göndermeyi, ne de onları yaşatmayı başarabilmektedirler. Londra zenaatları onları kabul etmeyerek, dışlamaktadır. Bu durumda zorunlu olarak eskici, hurda maden tüccarı olmakta, bazen sokaklarda eski bir arabayı iterek haykıra haykıra dolaşmakta, hırsızlık malı satıcısı, kalpazan, haydut yatağı haline gelmektedirler. Daha sonraki tarihlerdeki profesyonel boksör, hatta bilimsel bir boksun mucidi olarak talihleri ünlü şampiyon Daniel Mendoza'nın bir okul olmuş olmasına rağmen, bu kötü şöhretlerini silemeyeceklerdir.</p>
	<p class="block_4">Londra'nın dramı, çoğalan suçluluk oranı, alt kesimleri, güç biyolojisi, gerçekten ancak fakirlerin oturduğu zemin kattan itibaren anlaşılabilmektedir. Ancak, caddelerin kaldırım taşıyla kaplanması, su dağıtım şebekesi, inşaatların denetimi, kent aydınlatmasındaki gelişmelerle, maddi durumun kabaca Paris'te olduğu gibi iyileştiğini de söyleyelim.</p>
	<p class="block_4">Nasıl bir sonuca varmalı? Londra'nın Paris'in yanısıra, bir Eski Rejim başkentinin nasıl bir şey olabileceğinin iyi bir örneği olduğu sonucuna varmalı. Başkalarının ödemek zorunda oldukları bir lüks, birkaç seçkinin, çok sayıda hizmetkâr ve sefilin birikmesi ve bütün bunların büyük yerleşim yerinin ortak kaderi tarafından birbirlerine bağlanmaları.</p>
	<p class="block_4">Ortak kader mi? Örneğin sokakların korkunç pisliği, bunların alışılmış kötü kokuları halk için olduğu kadar, senyörler için de vardır. Kuşkusuz bunları halk kitlesi yaratmaktadır, fakat bunlar herkesin üstüne sıçramaktadır. XVIII. yüzyılın ortalarına kadar kırsal bölgelerin büyük çoğunluğunun kentlerden daha az pis olmuş olması muhtemeldir; Lewis Mumford'un bizi davet ettiği üzere, Orta Çağ kentini bu kentlerden daha fazla oturmaya değer ve daha temiz olarak hayal etmek uygun olacaktır: Orta Çağ kentlerinin belleri, hem şan, hem de sefalet getiren büyük sayı karşısında bükülmemiştir, bu kentler kırlarına geniş bir şekilde açılmakta, suyunu hemen surlarının içinde bulmakta ve bunu uzakta aramak zorunda kalmamaktaydı. Devasa kent, fiili olarak sürekli artan ödevleri yerine getirememekte ve öncelikli olarak da, en ilkel düzeydeki temizliğini sağlayamamaktadır; ayrıca güvenlik, yangın ve sel baskınına karşı mücadele, iaşe, asayiş gibi konular da öncelik taşımaktadırlar. Ve zaten bunları yapmak istese bile, olanakları yetersizdir. Bu gibi kentlerde en şiddetli maddi olanaksızlıklar kural olarak kalmaya devam etmektedir.</p>
	<p class="block_4">Her şey sayıdan kaynaklanmaktadır, insanların çok fazla olan sayılarından. Fakat büyük kent bunları cezbetmektedir. Bu kentin asalak yaşamından, herkes kendi tarzına göre bazı kırıntılar toplamaktadır. Bu ayrıcalıklı kentlerde her zaman toplanacak bir şeyler bulunmaktadır, bizzat hırsızlar bunun kanıtıdır; bu grup kesinlikle prestiji en fazla olan kentte yoğunlaşmaktadır. 1789'da Colquhoun hayal kırıklığına uğramıştır: “durum eski Fransız hükümetinin devrilmesinden beri tamamen değişti. O zamana kadar Avrupa'nın her köşesinden Paris'e koşan tüm haytalar ve serseriler, şimdi esas buluşma yerleri ve yetenekleri ile haydutluklarını daha büyük bir avantajla icra edecekleri sahne olarak Londra'yı görmektedirler...”. Paris iflas etmiştir ve fareler gemiyi terketmektedir. “Bizim için bir korunma olan İngiliz dilini bilmeme... artık bir engel olmaktan çıktı: dilimiz hiçbir zaman bu kadar yayılmamıştı ve Fransız dilinin kullanımı bu ülkede; özellikle genç insanlar arasında olmak üzere bu kadar ortak bir olgu haline gelmemişti”.</p>
	<h3 class="block_11" id="toc_id_194">Kentleşme, Yeni Bir İnsanın Habercisi</h3>
	<p class="block_4">Şu Colquhoun gibi hüzünlü bir muhafazakârın peşine takılmak söz konusu değildir. Büyük kentlerin hataları da vardır, sevapları da. Tekrarlayalım ki, bunlar onun tarafından yaratıldıkları kadar, modern devleti yaratmaktadırlar da; ulusal pazarlar ve bizatihi uluslar onların itmeleriyle büyümektedirler; bu kentler kapitalizmin ve Avrupa'da hergün çeşitli renklerini karıştıran şu modern uygarlığın merkezindedirler. Bunlar tarihçiler açısından, her şeyden önce Avrupa'nın ve diğer kıtaların evrimi hakkında muazzam bir sınama kaynağıdırlar. Bu evrimi iyi yorumlamak, maddi hayatın tüm tarihi hakkında bütünsel bir bakış açısını açığa çıkartmak ve onun olağan sınırlarını aşmak anlamına gelecektir.</p>
	<p class="block_4">Sonuç olarak sorun. Eski Rejimin ekonomisi içindeki büyüme sorunudur. Kentler bu konuda derin bir dengesizlik, simetrik olmayan gelişme, ulusal düzlemde akılcı olmayan ve verimsiz yatırımlar örneğidir. Sorumlu acaba, lüks ile muazzam asalakların iştahı mıdır? Jean Jacques Rousseau'nun Emile'de söylediği budur: “Bir devleti tüketen ve onu zayıflatan büyük kentlerdir: yarattıkları zenginlik, görünüşte ve hayali bir zenginliktir; bu çok para ile az etki elde edilmesidir. Paris kentinin Fransa kralı için bir eyalet değerinde olduğu söylenmektedir; ben onun birçok eyalete malolduğunu düşünüyorum, çünkü Paris birçok bakımdan eyaletlerin sırtından beslenmekte ve bu eyaletlerin gelirlerinin büyük kısmı bu kente akmakta ve ne halka, ne de krala dönmeden orada kalmaktadır. Bu hesap çağında, Fransa'nın eğer Paris yok edilseydi daha güçlü olacağını bilen tek bir kişinin bile olamayacağı kavranamaz bir şeydir”.</p>
	<p class="block_4">Abartmalı bir işaret, ama sadece kısmen. Ve sorun ortaya konulmuştur. Zaten bitmekte olan bir XVIII. yüzyılın insanı, zamanının manzarasına dikkatle bakarak, bu kentsel canavarların Batı'da, tıpkı şu ölü kitle Roma kentine ulaşan Roma İmparatorluğununkine veya Kuzey tarafında Pekin'in oluşturduğu muazzam hareketsiz kitleyi destekleyen Çin İmparatorluğununkine benzeyen bir kilitlenmenin habercisi olup olmadıklarını kendine sormak hakkına sahip değil miydi? Kilitlenmeler: evrimlerin sonları. Bunun hiç de böyle olmadığını biliyoruz. 2440 yılının dünyasını hayal ederken Sebastien Mercier'nin hatası, bu gelecekteki dünyanın ölçeğinin değişmeyeceğini sanmasıdır. Geleceği şimdinin zarfı içinde, yani XVI. Louis'nin Fransa'sının zarfı içinde görmektedir. Zamanının devasa yerleşim yerlerinin önünde hâlâ açılmakta olan muazzam olanaklar hakkında hiçbir şey görmemektedir.</p>
	<p class="block_4">Fiili durumda, kısmen asalak olan kalabalık kentler kendiliklerinden biçimlenmektedirler. Bunlar toplumun, ekonominin, siyasetin olmalarına izin verdikleri, olmaya zorladıkları şeylerden ibarettirler. Eğer lüks burada kendini inatla sergiliyorsa, bunun nedeni toplumun, ekonominin, kültürel ve siyasal düzenin böyle olduklarından; sermayelerin, artık ürünlerin daha iyi bir kullanım alanı bulamadıklarından ötürü kısmen burada biriktiklerindendir. Ve özellikle de, büyük kent tek başına yargılanacak bir şey değildir; kentsel sistemlerin bütünsel kitlesi içine hapsolmuştur, onları harekete geçirmekte, ama onlar da onu belirlemektedirler. XVIII. yüzyılın sonunda yerli yerine oturmuş olan, hızlanmakta olan bir kentleşmedir ki, bu hareket gelecek yüzyılda daha da ivme kazanacaktır. Londra ve Paris'in görüntülerinin ötesinde, bir yaşama biçiminden, bir yaşama sanatından, yeni bir sanata, farklı bir yaşama biçimine geçilmektedir. Dörtte üçünden fazlası kırsal bir Eski Rejim dünyası silinmekte, yavaş ve emin bir şekilde değişmektedir. Zaten büyük kentler, bu yeni düzenlerin, zor olan yerlerine yerleştirilme işini tek başlarına sağlamamaktadırlar. Başkentlerin, zuhur edecek olan sanayi devrimine yalnızca seyirci olarak katıldıkları bir olgudur. Yeni Çağları lanse edenler Londra değil de; Manchester, Birmingham, Leeds, Glasgow ve sayılamayacak kadar çok sayıda küçük proleter kent olmuştur; yeni maceraya yatırılacak olan sermayeler de, XVIII. yüzyılda kentliler tarafından biriktirilen sermayeler bile değildir; Londra hareketi kendi lehine olmak üzere, ancak 1830'lar civarında, para bağlantıları sayesinde ele geçirebilecektir. Paris bir an için yeni endüstrinin kendine hafifçe temas ettiğine tanık olacak, sonra gerçek yerleşmeler esnasında, Kuzey kömürü, Alsace akarsuları ve Lorraine demiri lehine olmak üzere terkedilecektir. Bütün bunlar nisbeten geç tarihlidirler. XIX. yüzyıl İngiltere'sini ziyaret eden Fransız seyyahlar, çoğu zaman eleştirel bir yaklaşım içinde olmak üzere, endüstriyalizmin yoğunlaşmaları ve çirkinlikleri karşısında dehşete kapılmışlardır. Hippolyte Taine bu konuda “cehennemin sonuncu halkası” diyecektir. Ama acaba bunlar kentleşmeye, insanların kötü inşa edilmiş ve onları iyice konuk etmek için hazırlanmamış kentlerdeki yığılmaya av olan İngiltere'nin bizzat Fransa'nın ve endüstrileşme yolundaki ülkelerin geleceği olduğunu bilmekte midirler? Bugün A.B.D. veya Japonya'yı görenler, acaba her seferinde kendi ülkelerinin geleceğinin gözlerinin önünde durduğunu bilmekte midirler?</p>
	<p class="block_53" id="calibre_pb_33"> </p>
</body></html>
