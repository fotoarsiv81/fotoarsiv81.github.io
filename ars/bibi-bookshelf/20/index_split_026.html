<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="block_10" id="toc_id_157">AVRUPA'NIN DIŞINDA: ÇOCUKLUK HALİNDEKİ EKONOMİLER VE MADENİ PARALAR</h2>
	<p class="block_4">İlkel ekonomiler ile Avrupa'nın arasında Japonya, İslam alemi Hind ve Çin; faal ve tamamlanmış bir parasal hayatın yarı yolundaki ara konumları temsil etmektedirler.</p>
	<h3 class="block_11" id="toc_id_158">Japonya'da ve Osmanlı İmparatorluğunda</h3>
	<p class="block_4">Japonya'da parasal ekonomi XVII. yüzyılla birlikte gelişmiştir. Ancak altın, gümüş ve bakır sikke dolaşımı kitlelere hiç de ulaşmamıştır; pirinçten meydana gelen eski para, kariyerini sürdürmektedir; ringa yükleri pirinç yükleriyle değişmeye devam etmektedir. Fakat dönüşüm de yol almaktadır. Köylüler kısa bir süre sonra, artık pirinç ekilmeyen yeni tarlalardan doğan yükümlülüklerini ödemek üzere, bakır para edineceklerdir. (Diğer tarlalarda eski angarya ve ayni ödentiler sistemi yürürlüktedir). Japonya'nın batı kesiminde, şogun'a ait malikânelerde, köylü yükümlülüklerinin üçte biri parayla ödenecektir. Hatta bazı daimyo'lar (büyük toprak efendileri) kısa bir süre sonra o kadar büyük miktarda altın ve gümüşe sahip olmuşlardır ki, kendi samuray'larının (hizmetlerindeki soylular) ücretlerini sarı veya beyaz maden cinsinden ödemeye başlamışlardır. Hükümetin kaba müdahaleleri, yeni sisteme düşman zihniyetler, onlara para düşünmeyi, hatta konuşmayı yasaklayan samuray ahlâkı yüzünden, bu evrim yavaştır. Köylü ve feodal dünyanın karşısında, parasal Japonya en azından üçlüdür; hükümete ilişkin olan, ticari ve kentsel -aslında devrimci-Japonyalar. Belli bir olgunlaşmanın işareti, sonunda fiyatlarda ve özellikle de pirinç ve köylü ödentileri fiyatlarında meydana gelen dalgalanmalar (bunları biliyoruz) ve eğer istenirse, şogunun 1695'te “parayı çoğaltmak” için kararlaştırdığı şu sert devalüasyondur.</p>
	<p class="block_4">İslam alemi, Hind'den Atlantiğe kadar olan alanda geçerli, ama eski ve geleneklerin içine hapsolmuş parasal bir örgütlenmeye sahiptir. Bu alandan ancak, faal kavşak İran ile Osmanlı imparatorluğu ve istisnai kent İstanbul'un lehine olan kurtuluşlar söz konusudur. XVIII. yüzyılda bu muazzam başkentte narh nizamnameleri, mal fiyatları ve ad valorem gümrük resimlerini, ulusal para cinsinden saptamaktadırlar; İstanbul'dan Batı'nın bütün büyük piyasalarına, Amsterdam, Livorno, Londra, Marsilya, Venedik, Viyana'ya... kambiyo senedi çekilmektedir.</p>
	<p class="block_4">Altın sikkeler, yabancılar tarafından Jonduc veya fonducchi olarak da adlandırılan sultaniler (tam, yarım, çeyrek altın sikkeler); guruş denilen Osmanlı gümüş sikkeleri tedavüldedir; para ve akçe muhasebe sikkeleri haline gelmişlerdir. Bir sultani 5 guruş, bir guruş 40 para, bir para 3 akçe etmektedir, akçenin çeyreği olan menkir veya gieduki, tedavüldeki en düşük değerli gerçek paradır. İstanbul'un bu para dolaşımı, Mısır'a, Ermeni tüccar kolonilerinin ticareti canlandırdığı Basra, Bağdat, Musul, Halep, Şam üzerinden Hindler Hindler kadar uzaklara yansımaktadır. Hiçbir kuşku yoktur. Belli bir parasal bozulma aşikârdır: yabancı paralar Osmanlı paraları karşısında prim yapmaktadırlar. Altın sikke olan Venedik sekinesi 5,5 guruş etmektedir; Hollanda taleri, Raguza eküsü ise gümüş sikkeler olup 60 para karşılığındadırlar; Kara guruş denilen sağlam Avusturya taleri 101, hatta 102 para ile değiştirilmektedir.40 Bir Venedik belgesi, daha 1668'de (Mısır'a gönderilen) İspanyol riyalleri üzerinden % 30'a varana kadar kazanç sağlanabileceğini işaret etmekteydi; 1671 tarihli olan bir başkası ise, Venedik'ten satın alınıp İstanbul'a gönderilen sekine veya ongari'dtn % 12-17,5 kâr edilebileceğini bildirmekteydi. Osmanlı imparatorluğu böylece, Batı paralarına tuzak kurmaktadır, bunlar onun para dolaşımı için gereklidir: Osmanlı devleti talep edendir.</p>
	<p class="block_4">Ek bir ilgi daha oyuna girmektedir: Doğu Akdeniz'e gelen “tüm paralar, ayırım yapılmadan eritilip, külçe haline getirildikten sonra, İran'a ve Hindlere gönderilmekledir”; daha sonra bunlar İran larin'i veya Hind rupisi olarak yeniden basılacaklardır. Bu en azından, 1686 tarihli Fransızca bir metnin ileri sürdüğü şeydir. Ancak, İsfahan'a veya Delhi'ye, bu tarihten önce de, sonra da, bozulmamış halde Batı sikkeleri gelmektedir. Tüccarlar için zorluk, İran'a sokulan tüm değerli madenlerin paraya dönüştürülmesi ve larin olarak basılmalarının zorunlu olmasıdır. Bu arada basma masrafları da onlar için bir kayıp olmaktadır. Uzak Doğu'da bir cins uluslararası para olan larin, 1620'lere kadar burada aşırı değerliydi ve bu durum basma zararını telâfi ediyordu. Fakat XVII. yüzyıl süresince, bu avantajını riyal'in (real) lehine olmak üzere kaybetmiştir; öylesine ki, Tavarnier'nin zamanında İran'da birçok tüccar riyal aramakta ve bunlan Hind'deki ticaretleri için, kaçak olarak ülke dışına çıkartmakta, böylece büyük kervan çıkışlarıyla İran körfezindeki ticari filoları teşvik etmektedirler.</p>
	<h3 class="block_11" id="toc_id_159">Hindistan</h3>
	<p class="block_4">Hind kıtası uzun süreden beri, daha hıristiyanlıktan önce, altın ve gümüş sikkelere alışmıştır. Bizi ilgilendiren dönem boyunca burada, XIII., XVI. ve XVIII. yüzyıllarda olmak üzere, parasal ekonominin üç kez genişlemesi meydana gelmiştir; bunlardan hiçbiri tam ve birleştirici olmamış; Indus ve Ganj vadilerinden itibaen müslüman egemenlik alanı olan Kuzey ile, Hindu krallıklarının yaşamaya devam ettiği ve bunların içinde uzun süre başarılı olanının Vijnayanagar olduğu, kalabalık Güney yarımadası arasındaki zıtlık iyi kötü sürmüştür. Kuzeyde (işlediği zaman), bir gümüş-bakır çifte maden sistemi yerleşik durumdadır ve bakırın meydana getirdiği alt kat çok daha önemlidir. Gümüş sikkeler -rupiler (veya alt dilimleri) bazen yuvarlak, bazen karedirler- XVI. yüzyılda ortaya çıkmışlardır. Bunlar yalnızca ekonomik hayatın yüksekleriyle ilgilidirler: altta bakır artı acıbademler (İran kaynaklı şu ilginç paralar) yer almaktadır. Ekber tarafından bastırılan altın sikkeler -mohur- deyim yerindeyse, dolaşıma girmemektedirler. Altının Dekkan'ın temel parası olduğu Güney için durum böyle değildir. Bu bölgede, alt katta yer alan biraz gümüş ve bakır, deniz kabuklarından oluşan parayı tamamlamaktadırlar. Altın paralar, Batı'nın dilinde “pagoda" adını almakta olup, bunlar dar çaplı, çok ince sikkelerdir ve 1695'te “Venedik sekinesi kadar etmektedirler”, madenleri “İspanyol pistole'ünden daha saftır”.</p>
	<p class="block_4">XVIII. yüzyılda parasal kaos sürmektedir. Para basımı sayılamayacak kadar çok darphaneye dağılmıştır; Gucerat'ın büyük limanı Surat'taki en önemlisidir, ama yegânesi değildir. Birim ve alaşımların denkliği halinde, yerel para diğerlerine prim yapmaktadır. Para basımları sık olduğu için, hükümdarların ilgi dolu müdahaleleri, eskisine nazaran düşük olsa bile -durum çoğu zaman böyledir- en son çıkartılan parayı değerlendirmektedir. Bu durumda Gemelli Careri (1695) tüccarlara ellerindeki gümüş sikkeleri “ülke parasından” yeniden bastırtmayı önermektedir “ve özellikle de paranın o yıla ait (olmasına dikkat edilmelidir), aksi takdirde yüzde yarım kaybedilecektir. Bu para bastırma olanağını, Büyük Moğol'un sınırları üzerinde olan tüm kentlerde bulmak mümkündür”.</p>
	<p class="block_4">Nihayet, Hindistan uygulamada hiç altın, gümüş, bakır, hatta cauri üretemedi- ği için, başkalarının paraları ona gelmekte, asla kapalı olmayan kapılarından geçmekte ve ona para hammaddesinin esasını sağlamaktadır. Bu kaostan cesaret bulan Portekizliler, Hind paralarına rakip sikkeler basmışlardır. Aynı şekilde, 1788'e kadar bir Batavya rupisi artı İran rupileri varolacaktır. Bir seyyah (1695) “okuyucunun, dünyada dolaşımda olan bütün altın ve gümüşlerin, sanki merkezleriymiş gibi, sonunda Moğol ülkesine gittiklerini kabul etmesi gerekir. Amerika'da çıkan altın ve gümüşün, Avrupa'nın birçok krallığında dolaştıktan sonra, İzmir ipek yolundan kısmen Türkiye'ye, kısmen de İran'a gittiği bilinmektedir. Oysa Türkler Yemen'den veya Mutlu Arabistan'dan gelen kahveden vazgeçemezler; Araplar, kanlılar ve Türkler Hind mallarından da vazgeçemezler, bu durumda Kızıldeniz yoluyla Babelmendeb yakınlarındaki Moka'ya, İran körfezinin dibindeki Basra'ya ve Benderabbas ile Gommeron'a büyük miktarlarda para göndermekte ve buradan da bunları tekneleriyle Hindistan'a taşımaktadırlar” diye açıklamaktadır. Aynı şekilde, Hollandalıların, İngilizlerin ve Portekizlilerin Hindlerdeki tüm alımları altın ve gümüş karşılığında olmaktadır, çünkü “Hindlilerden Avrupa'ya götürmek üzere mal, ancak nakit para karşılığında satın alınabilir”</p>
	<p class="block_4">Bu tablo ancak çok az bir zorlama unsuru içermektedir. Fakat hiçbir şey bedava olmadığından, Hindistan değerli madenlerinin karşılığını sürekli olarak ödemek zorundadır. Bu onun güç hayatının ve aynı zamanda telâfi edici endüstrilerinin, özellikle de, daha Vasco de Gama'nın gelişinden önce Hind ekonomisinin gerçek kitlesel sürükleyicisi olan Gucerat dokumalarının gelişmesinin nedenlerinden biridir. Uzak ve yakın ülkelere yönelik faal bir ihracat vardır. Pamuklu dokumacılarıyla Gucerat, Orta Çağın yünlü dokuma merkezi Alçak Ülkeler'in modelinde hayal edilmelidir. Gucerat XV. yüzyıldan itibaren muazzam bir endüstrileşme atılımının içine girmiş ve bu hareket Ganj yönüne yansımıştır. XVIII. yüzyılda “Hintli” denilen pamuklular, Avrupa'nın bunları bizzat üretmeyi tercih edip, onların rakibi olacağı güne kadar, tüccarlar tarafından büyük miktarlarda ithal edilerek, kıtayı istila edeceklerdir.</p>
	<p class="block_4">Hind para tarihi, oldukça mantıklı bir şekilde, Batı'nın hareketlerini izlemektedir. Hind parası uzaktan kumanda edilmektedir. Her şey, sanki 1542'den sonra Delhi'de para basımlarının yeniden toparlanması için. Amerikan gümüşünün önce Avrupa'ya gelmesinin, sonra da Avrupa'dan kaçışının beklenmesi gerekiyormuş gibi cereyan etmektedir. V. Magalhaes Godinho, rupilerin İspanyol riyallerinden, ve kendileri de çoğu zaman yeniden eritilmiş riyallerden yapılan İran larinlerinden basıldıklarını, ayrıntılarıyla açıklamaktadır. Aynı şekilde, altın sikkeler; Afrika kaynaklı Portekiz altınlarının. Amerikan kaynaklı İspanyol altınlarının ve hepsine egemen olan Venedik sefeine'lerinin yeniden kullanılmalarından elde edilmektedirler. Bu yeni katkılar, Asya (Çin, Sumatra, Monomotapa altını, Japonya ve İran gümüşü) ve Akdeniz (Venedik altın ve gümüşü) kökenli olan, nisbeten mütevazi bir değerli maden beslenmesine dayalı olan eski parasal konumu alt-üst etmişlerdir. Artı, aynı şekilde mütevazi, Kızıldeniz'den Batı kaynaklı bir bakır girişi. Artı bir para-benzeri bolluğu: Bengal ve başka yerlerde cauri'ler, Gucerat'ta İran'dan ithal edilen acıbademler. Altın ve gümüşünki gibi, bakır dolaşımı da, Portekiz’in kitlesel ithalatıyla alt-üst olmuş, bunlar tamamen Moğol Hindistan'ı tarafından emilmiştir. Bu durum, bakırın Lizbon'da kıtlaşması, 1580’lerden sonra tamamen yok olmasına kadar sürmüştür. Bu tarihten sonra, Çin ve Japon bakırlarının katkısına rağmen, Hindistan'da bir bakır açlığı yerleşik hale gelecektir. Cihangir'in saltanatından sonra, 1627'ye doğru, o zamana kadar bol olan bakır para arzı, Mugal Hind'inde yavaşlamış ve gümüş mübadelelerde artan bir önem kazanırken, cauri'lerin de rolü, özellikle bakır paysahları ikâme etmek üzere artmıştır.</p>
	<h3 class="block_11" id="toc_id_160">Çin</h3>
	<p class="block_4">Bizatihi bir kitle olan Çin, ancak yakınındaki bir ilkel ekonomiler evreninin içinde anlaşılabilmededir. Ona bağlı olan bu ekonomilere, Çin de bağımlıdır: Tibet, Japonya -aşağı yukarı XVI. yüzyıla kadar-, Filipinler, Endonezya, Hindiçini. İstisnalar kuralı teyid ettiği için, bu genel nitelemeden bazı ilkel ekonomileri çıkartmak gerekmektedir: paranın kendiliğinden aktığı ticari düğüm Malaka; altın kentleri ve baharatıyla batı burnu; daha o zaman bile oldukça kalabalık bir ada olan ve bakır paralan cabca'ların Çin modeline göre basıldığı Java. Java'nın parasal hayatın henüz ilkel bir aşamasında olmasına rağmen.</p>
	<p class="block_4">Çin böylece çocukluk durumunda kalmış ülkelerin yanında yaşamaktadır: Japonya'da pirinç uzun zaman para olarak iş görmüştür; Endonezya, Filipinler ve Hindiçini'de ithal veya taklid edilen Çin cabca'ları veya bakır “gonglar”, veya tartılan altın tozu, veya tartılan kalay ve bakır; Tibet'te altın tozunun yanında uzak batıdan gelme mercan.</p>
	<p class="block_4">Bütün bunlar bizzat Çin'in kendinin gecikmişliğini ve aynı zamanda “egemen” olan parasal sisteminin belli bir katılıkta olmasını açıklamaktadırlar. Çin, hiçbir tehlikesi olmadan, tembel bir para tarihine sahip olabilirdi: komşularının üstünde olmak ona yetmiştir. Kabaca, uzak IX. yüzyıldan XIV. yüzyıla kadar sürmüş olan ve özellikle Çin'in Orta Asya yolları üzerinden hem bozkır dünyasına, hem de İslam alemine ve Batı'ya açıldığı Moğol hanedanları döneminde, cari para olan dahiyane kâğıt parayı ayrı bir yere koyalım. Eyaletten eyalete ödeme yapma gibi iç kolaylıkların dışında, kâğıt para, Orta Asya ve Batı Avrupa yönüne olan ticaretin talep ettiği değerli maden çıkışları için ihtiyat olanağı sağlamıştır (geçerken, o sıralar gümüş ihracatçısı bir Çin'in ne kadar şaşırtıcı olduğuna dikkat ediniz). İmparator bazı vergileri banknot cinsinden toplamakta, yabancı tüccarlar (Pegolotti bunu hatırlatmaktadır) paralarını, çıkışta iade şartıyla, kâğıt paraya çevirmekteydiler. Kâğıt para kullanımı, XIII. Ve XIV.<span class="tab">      </span>yüzyılların konjonktürüne bir Çin cevabı, ağır bakır veya demir caixaların köhne tedavülüne ilişkin zorlukları aşmanın bir biçimi veya dış ticaretini ipek yolları üzerinde canlandırmanın bir yolu olmuştur.</p>
	<p class="block_4">Fakat XIV. yüzyılın bunalımı ve tahta ulusal Ming hanedanını çıkartan köylü isyanlarının zaferiyle, Batı'ya uzanan büyük Moğol yolu kopmuştur. Kâğıt para emisyonu devam etmekte, fakat enflasyon kendini hissettirmektedir. 1378'de 17 kâğıt caixa 13 bakır caixa etmekteydi. Yetmiş yıl sonra, 1448'de madeni 3 caixa için 1000 kâğıt para gerekmekteydi. Bu enflasyon, kâğıt paranın hakkından çok kolay gelmiştir, çünkü bu para aynı zamanda Moğolların nefret edilen rejimini hatırlatmaktadır. Devlet ondan vazgeçmiş, yalnızca özel bankalar, yerel ihtiyaçlar için tedavüle kâğıt para sokmuşlardır.</p>
	<p class="block_4">Bundan sonra Çin'in artık tek bir parası vardır, caixa veya Avrupalıların dediği gibi bakır cache veya sapique. M.Ö. 200 yıllarında ortaya çıkmış olan bu eski para, yüzyıllar boyunca biraz değişmiş ve tuz, tahıl gibilerinin ve VIII. yüzyılda ipek ile</p>
	<p class="block_4">XV.<span class="tab">      </span>yüzyılda kâğıt para kaybolunca yeniden ortaya çıkan pirincin daha ciddi ve güçlü rekabetlerine göğüs germiştir. Ming hanedanının ilk yıllarında, bakır-kurşun karışımı paralar söz konusudur (4 ölçü kurşun, 6 ölçü bakır); “bu durumda parmakla kırılacak halde olmaktadırlar”. Bunların tek bir tarafı damgalıdır ve yuvarlak olan bu paralara kare bir delik açılmıştır; buradan geçirilen iplerle yüzlük veya binlik desteler yapılmaktadır. Peder de Magaillans (öl. 1677, kitabının yayınlanışı 1688) “bir eküye, olağan olarak binlik bir bağ (Çinlilerin tael'i) verilmektedir ve bu kambiyo bankalarda veya bu işe tahsis edilen kamusal localarda yapılmaktadır” diye kaydetmektedir. Tabii ki Çin “dinarları”, çok düşük birimler halinde olduklarından, bütün rolleri oynamaları olanaksızdır. Onların üzerinde, tartı hesabı gümüş, bir cins üst paradır. Çok kısıtlı bir rolü olan altın için ve gümüş için söz konusu olan sikkeler değil de, külçelerdir. Bunlar ‘‘küçük bir gemi biçiminde olup, Makao'da onlara paes, altın veya gümüş ekmek denilmektedir”. Peder de Magaillans, bunların farklı değerlerde olduğunu söyledikten sonra, devam etmektedir “altın ekmekler bir, iki, on ve yirmi eküye kadar etmektedirler; gümüş olanları ise yarım ekü, bir ekü, on, yirmi, elli ve bazen de yüz ve üç yüz ekülüktürler”. Portekizli rahip denier ve ecu cinsinden konuşmaya inat etmektedir, ama dili anlaşılır açıklıktadır. Biz yalnızca tael'in bir muhasebe parası (bu kavrama birkaç sahife sonra geri döneceğiz) olduğunu bildireceğiz.</p>
	<p class="block_4">Bu üst katta fiili olarak, yalnızca gümüş külçenin önemi vardır. “Kar gibi beyaz”, çünkü antimonla karıştırılmış olan gümüş külçesi, Çin'de büyük mübadelelerin esas aracıdır, öylesine ki, Ming döneminde (1368-1644) parasal ve kapitalist bir ekonomi canlanmış, alanını genişletmeye, hizmetlerini çoğaltmaya yönelmiştir. Çin kömür madenlerindeki rush'ı (1596) ve 1605'te bunu izleyen muazzam rezaleti düşünelim. Gümüş sıralar o kadar talep edilmektedir ki, altınla 1'e 5 haddinden değiştirilmektedir. Manilla kalyonu Pasifik üzerinden Yeni İspanya hattını açtığında, jonque'lar onu karşılamaya koşmuşlardır. Manilla'da her mal yalnızca Meksika gümüşüyle mübadele edilmektedir, kabaca yılda bir milyon peso. Sebastian Manrique “Çinliler, çok büyük tutkuyla arzulanan riyallerle değiştirilecek yeni mallar bulmak üzere cehenneme bile inerler. Kötü İspanyolcalarıyla plata sa sangre bile demektedirler”, gümüş kandır.</p>
	<p class="block_4">Gündelik gerçeklikte, gümüş ekmekler her seferinde bütün olarak kullanılamazlar; alıcılar “onları, bu iş için taşıdıkları çelik makaslarla kesip, aldıkları malın fiyatına göre küçük veya büyük sikkelere (yani parçalara) bölmektedirler”. Bu parçaların herbiri tartılmakta; alıcılar ve satıcıların herbiri küçük Roma terazileri kullanmaktadır. Bir Avrupalı (1733-1735 arası) “ne kadar sefil olursa olsun, hiçbir Çinli yoktur ki, yanında bir makas ve bir altın terazisi taşımasın. Birincisi altın ve gümüşü kesmeye yaramakta ve trapelin denilmektedir, diğeri de bunları tartmaya yaramakta ve Utan adını almaktadır. Çinliler bu işte öyle beceriklidirler ki, iki mangır değerindeki gümüşü veya 5 sollük altını öyle bir kesinlikle kesmektedirler ki, bir daha işlem yapmaya gerek kalmamaktadır”.</p>
	<p class="block_4">Aynı ayrıntılar, bir yüzyıl önce Peder de Las Cortes'in (1626) yazdıklarında da bulunmaktadır. Bu rahip de, bütün Çinlilerin bu garip ödeme aracına muhteşem bir şekilde alışık olmalarından şaşkınlık duymaktadır. Külçelerin maden değerini veya saflığının derecesini kestiremeyecek hiçbir çocuk yok demektedir. En küçük bir maden parçasını bile, kuşaklarında taşıdıkları, içi balmumu dolu çıngırak gibi bir şeyle toplamaktadırlar. Parçalar yeterli miktara ulaştığında, balmumunu eritmek yeterlidir. Bu sisteme hayran olmak gerekir mi? İlk tanığımız tereddüt etmemektedir. “Bizim Avrupa paralarının çokluğunu düşündükten sonra, ne altını, ne de gümüşü olmamanın Çinliler için bir avantaj olduğu sonucuna varıyorum, bunun nedeni bana göre, bu maddelerin Çin'de mal olarak ün yaptıklarından, ülkeye sokulan miktarın, gümüş paranın cari olduğu bir ülkedeki gibi ürün ve mallarda önemli bir artış meydana getirmemesidir” diye yazmaktadır.</p>
	<p class="block_4">Çok geniş olan Çin'in, onu dünya gümüşünün “emme tulumba”sı olarak betimleyen tarihçiler her ne derlerse desinler, bir gümüş baskınına uğramadığı bir gerçektir. Kanıt? Tabii ki, küçük bir sekizlik sikkenin alım gücü. Bu sikkenin, eyaletine göre (aslında tek, ama farklı paralar tedavüldedir), 700-1100 cabca etmesi bize fazla bir şey söylememektedir, fakat çok ince olan bu sikkelerin bir tanesiyle, 1695'te “dünyanın en iyi ekmeği altı ay süreyle alınabilmekteydi: tabii ki tek bir kişinin tüketimi söz konusudur, yani Çin'de pek beğenilmeyen buğday ununun olağanüstü ucuzluğundan yararlanan Avrupalı bir seyyahın tüketimi. Fakat, aynı seyyah, bu beyaz sikkelerden bir tanesi karşılığında, her ay “ahçılık yapacak” bir Çinli hizmetkâr tutabilir ve bir taes (taeI, yani 1000 caixa, o dönemde henüz, aşağı yukarı bir sekizlik sikke etmektedir) karşılığında “olgun” bir Çinli hizmetkârın özenini elde edebilir ve üstüne üstlük, seyyahımız Careri'yi Pekin'e kadar izleyen “bir ailenin giderleri için 4 iane sekizlik sikke (bir defalık)” yetebilirdi.</p>
	<p class="block_4">Aynı zamanda muazzam bir iddiharı da hesaba katmak gerekmektedir, (zenginlerin ve rüşvetçilerin iddiharını hesaba katmadan) İmparator hâzinesinin devasa iddiharını. Ancak, bu hareketsiz hale getirilmiş para kitlesi, kısmen hükümet karar ve tedbirlerine bağlıdır ve hükümet bu kitleden, fiyatlar üzerinde etki etmek üzere yararlanmaktadır. 1779 tarihinde Cizvit pederler arasındaki bir mektuplaşmanın açıkladığı budur. Onlara göre, paranın eşyalara göre değeri, Çing hanedanı döneminde değişmiştir, bundan fiyatların genel olarak arttığını anlayınız. Bunun dışında, gümüşün kelimenin dar anlamında bir para olup olmamasına göre (tabii ki olmaması). Cin bir cins gümüş-bakır çifte maden sistemine bağlı olarak yaşamaktadır. İç değişim bir yanda sapekler ile bir cins Çin gümüş “ons”u arasında, veya Batılı bir tüccarın sattığı sekizlik bir sikke arasında kurulmaktadır. Oysa bu gümüş-bakır kambiyosu günlere, mevsimlere, yıllara ve hepsinden önce de, imparatorluk yönetiminin emrettiği gümüş veya bakır artışına göre değişmektedir. Hükümetin amacı, normal bir parasal dolaşım haddini korumak ve gerekli olduğu her seferinde, bakır/gümüş oranını alışılmış hadlere getirmektir; bunun için, eğer gümüş fazla değerlenirse, imparator hâzinesinden beyaz maden, tersi durumda da bakır ihracına izin vermektedir. Çinli cizvitler “hükümetimiz gümüşün ve paranın karşılıklı değerlerini yükseltip, düşürmekte... bu kaynağı bütün imparatorluk için kullanmaktadır” demektedirler. Bu denetim, Çin'deki tüm bakır madenlerinin devlet malı olmasından ötürü, daha da kolay hale gelmektedir.</p>
	<p class="block_4">Demek ki, paranın Çin'de kayıtsız, nötr bir alet olduğu ve fiyatların her zaman muhteşem bir şekilde sabit kaldıkları söylenemez. XVIII. yüzyılda Kanton'da fiyatlar Avrupa ticaretinin etkisiyle ve Orta imparatorluğun eski ekonomisine derinlemesine nüfuz eden hem parasal, hem de kâğıt paraya dayalı çifte bir devrimin peşisıra yükseleceklerdir. Kıyısal bir ekonomi, “guruş” ekonomisi, sapek ekonomisi olan bir iç ekonomiyi sarsalamaktadır. Ve bu iç ekonomi olağan olarak varsayıldığı kadar, temelleri itibariyle hareketsiz ve sakin değildir.</p>
	<p class="block_4">Bunlar söylendikten sonra, okuyucu herhalde bizim bakış açımızı kabul edecektir: Çin parasal açıdan, Hind'den daha ilkel, daha az incelmiştir. Fakat onun sistemi tamamen farklı bir tutarlığa ve aşikâr bir birliğe sahiptir. Çin parası, herkesin parası gibi değildir.</p>
	<p class="block_45" id="calibre_pb_28"> </p>
</body></html>
