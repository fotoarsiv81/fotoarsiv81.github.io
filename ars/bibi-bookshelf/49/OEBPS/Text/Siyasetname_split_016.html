<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Siyasetname</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_13">On Birinci Fasıl</h1>

  <p class="ortayazi"><span class="ideitalik">Bargâhtan Sadır Olan Ferman ve Emirlerin Saygın Tutulmasına İlişkin</span></p>

  <p class="normal">Bargâhtan ziyadesiyle fazla mektup neşrolunmakta. Kemiyet arttıkça kıymet azalır. Dolayısıyla mühim bir mesele olmadıkça meclis-i âlîden bir şey neşrolunmasın. Ferman, kişi emredileni ifa etmedikçe onu elden bırakmayası bir azameti haiz olmalıdır. Şayet bir kişinin fermanı hor gördüğü, icrada kusur eylediği ortaya çıkarsa ol kişi sarayın muhiplerinden dahi olsa ağır bir cezaya çarptırılmalıdır.</p>

  <p class="normal">Hükümdarı diğerlerinden ayıran fark onun hükmünün geçmesidir.</p>

  <p class="ortayazi"><span class="idebold">Hikâye</span></p>

  <p class="normal">Rivayet olunur ki bir kadın Nişabur’dan Gazne’ye, Sultan Mahmud’un huzuruna, maruzatını arz için gelerek: “Nişabur âmili tarlama el koyup zimmetine geçirdi.” diye şikâyette bulundu. Âmile kadıncağızın tarlasını geri vermesi için ferman çıkarıldı. Elinde tarlanın bir tapu senedi bulunan âmil: “Bu, benim arazimdir. Meseleyi dergâha sarahatle beyan ederim.” dedi. Kadın bir kez daha Gazne’ye vararak durumundan şikâyet getirdi. Gulam-ı hassı gönderip mezkûr âmili Gazne’ye getirerek bin sopa vurdular. Âmil önce bu sopa cezası yerine 20.000 Nişabur dinarı kefaret ödemek istediyse de talebi reddedilerek şöyle paylandı: “Madem bu tarla senin üstüne şer’an tapulu idi, neden padişahın hüküm ve fermanına itaat edip dergâha vararak halini ibraz etmedin, böyle davranmakla muhakkak padişahın gazabına uğradın!”</p>

  <p class="normal">İşte bu, padişahın fermanına küstahlık edenlere ibret olup ucu hükümdara dayanan her şeye boyunlarını eğip itaatkâr olsunlar içindir.</p>

  <p class="ortayazi"><span class="idebold">Hikâye</span></p>

  <p class="normal">Rivayet olunur ki, Melik Pervîz ordu seraskeri olan Behrâm Çûbîn’e ilk başta pek muhabbet besler idi. Şarap meclisinde olsun, avda yahut tek başına bir an için bile onu yanından ayırmazdı. Behrâm’ın binicilikte emsalsiz ve savaşçılıkta üstüne yok idi. Günlerden bir gün Pervîz’e Herât ve Serahs vilayetinden her birisi bir harvâr ihtiyaç malzemeleri ve türlü türlü mal yüklü 300 kızıl tüylü deve getirdiler. Pervîz, gelen malların hepsini olduğu gibi Behrâm’ın sarayındaki geniş ve büyük bir mutfağa götürmelerini emretti.</p>

  <p class="normal">Ertesi gün Pervîz’e, Behrâm’ın dün gece kölesine yirmi sopa vurduğu haberi iletildi. Pervîz öfkelenerek Behrâm Çûbîn’i derhal huzurda hazır eylemelerini buyurdu. Behrâm huzura vardığında, Pervîz silahhaneden 500 adet kadar kılıç getirmelerini istedi. Kılıçlar getirildiğinde Pervîz:</p>

  <p class="normal">“Ey Behrâm, şu kılıçlardan en iyilerini seç!” dedi. Behrâm, 150 kılıç seçti.</p>

  <p class="normal">Pervîz:</p>

  <p class="normal">“Bu seçtiklerinden de en iyilerini seç!” dedi. Behrâm, iyisinden 10 kılıç seçti. Pervîz:</p>

  <p class="normal">“Bunlardan da en mükemmellerini seç!” dedi. Behrâm, 2 kılıcı ayırdı.</p>

  <p class="normal">Pervîz: “Şimdi bu iki kılıcı tek kına sokmalarını emret!” dedi.</p>

  <p class="normal">Behrâm: “Çift kılıç tek kına sığmaz efendim.” dedikten sonra hatasını derhal anladı ve hükümdarın önünde eğilip özür talep etti. Pervîz:</p>

  <p class="normal">“Sırf hizmetimde bulunduğun için üstümde hakkın olduğundan ve o makama bizzat kendim getirmiş olduğumdan ötürü seni gözden çıkaramıyorum; yoksa yaptığını yanına bırakmazdım. Tanrı azzevecelle hükümranlık ve saltanatı bize tevdi ederek seni değil bizi arzda adil bir padişah kılmıştır. Demekliğim oldur ki şikâyeti olan kişi maruzatını gelir bize arz eder; biz de gereği her ne ise icrasını adaletle emrederiz. Bundan böyle idarendekilerden yahut kölelerinden biri bir suç işlese mucibince cezalandırmamız ve hiç kimsenin haksızlığa maruz kalıp sıkıntıya düşmemesi için bizi haberdar etmen gerekir. Bu defalığına seni affettim.”</p>

  <p class="normal">Gör ki nice idiler padişahlar. Behrâm ki Pervîz’in sipah-sâlârı idi, amma en hora bile layık görülmeyen azarlara düçar oldu.</p>
</body>
</html>
