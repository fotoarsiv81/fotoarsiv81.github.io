<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Siyasetname</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9">Yedinci Fasıl</h1>

  <p class="ortayazi"><span class="ideitalik">Âmil, Kadı, Reis, Sahne ve Muhtesibin Vaziyetlerini Teftiş ve Şartlarına Dairdir</span></p>

  <p class="normal">Hükümdar hazretleri, her şehirden dini hükümleri kollamakta dikkatli, kalbinde daima Allah korkusu taşıyan, içinde kin ve düşmanlık beslemeyen kişiler bulup seçerek kendilerine şöyle buyursunlar: “Bu şehri ya da bu bölgeyi sana emanet ediyoruz; ahirette Hakk Teâlâ’nın bizi sorumlu tuttuğu şeyden biz de seni sorumlu tutarız. Âmilin, kadının, şahnenin, muhtesibin avam eşraf reayanın eylediklerini takip ederek gerekeni icra etmemiz için gizli saklı olmaksızın aşikâr ederek meselenin hakikatine ilişkin bizi haberdar kılasın. Mesuliyet almaktan kaçınıp emaneti kabul etmeyecek ve göreve gönülsüz yapıdakilere vazife, zor kullanarak tevdi edilmeli ve hatta zincire vurmalıdır.</p>

  <p class="ortayazi"><span class="idebold">Hikâye</span></p>

  <p class="normal">Rivayet olunur ki, Abdullah bin Tahir, adil bir emir idi. Nişabur’daki türbesine gidip ziyaret eyledik. Ahali daima bu türbeyi ziyaret edip dua ederler ve Tanrı azze ve celleden hacetlerinin giderilmesini dilerlerdi. Abdullah bin Tahir, haksızlık yapılmasın diye ancak dindarlara, zahitlere ve dünya malını önemsemeyen ve kisisel çıkarlarıyla meşgul olmayan kimselere vazife buyurur idi. Böylece halka bir kötülük ve haksızlık ulaşmaz, hak yerini bulur ve teba huzur içinde hayatına devam eylerdi.</p>

  <p class="ortayazi"><span class="idebold">Hikâye</span></p>

  <p class="normal">Günlerden bir gün gayetle fazilet sahibi, âlim ve Allah dostu bir zat olan Ebu Ali Dakkâk Horâsân vali ve serdarı Emir Ebu Ali İlyâs’ın makamına giderek bu zatın önünde diz çöktü. Ebu Ali İlyâs:</p>

  <p class="normal">“Bana nasihatte bulun.” dedi.</p>

  <p class="normal">Ebu Ali Dakkâk: “Sana bir şey sorsam samimâne cevap verir misin?” dedi.</p>

  <p class="normal">Ebu Ali Dakkâk: “Tabii ki veririm.” dedi.</p>

  <p class="normal">Ebu Ali Dakkâk: “Peki söyle bakalım, altını mı yoksa düşmanı mı daha çok seversin?” diye sual eyledi.</p>

  <p class="normal">Ebu Ali İlyâs: “Altını daha çok severim.” dedi.</p>

  <p class="normal">Ebu Ali Dakkâk: “Öyleyse nasıl oluyor da o kadar sevdiğin altını bu cihanda bırakıp, hiç hazzetmediğin düşmanını ahirete kendinle götürüyorsun?”</p>

  <p class="normal">Ebu Ali İlyâs’ın gözleri doldu ve ağlamaya başladı. “Çok yaman bir öğüt vererek gaflet uykusundan uyandırdın beni.” dedi.</p>

  <p class="ortayazi"><span class="idebold">Hikâye</span></p>

  <p class="normal">Rivayet olunur ki Sultan Mahmud’un çok da alımlı bir yüzü yoktu, dahası yakışıklı da sayılmazdı. Değirmi suratlı, sivri burunlu, kuru, uzun gerdanlı köse biriydi. Öte yandan sürekli toprak yediğinden sebep beti benzi atmış idi. Babası Sebuk-Tekîn cihandan göçünce kendisi tahta geçmiş, Hindistan ve Horâsân onun hâkimiyeti altına girmişti. Günlerden bir sabah vakti kendi odasında, önünde ayna ve tarak, seccadesine kurulmuş, namazını eda etmekteydi. Dua ve zikirlerini eylerken odanın kapısından Şemsu’l Küfât Ahmed bin Hasan girivererek temenna ile hükümdarı selamladı. Sultan Mahmud tespihatını yaptığı için ona başıyla oturmasını işaret etti. Sultan Mahmud tespihatı bitirdikten sonra kaftanını giyerek tacını başına taktı ve çizmelerini ayağına geçirdi. Önünde bulunan aynaya bakınca çehresini gördü ve yüzüne bir tebessüm yayıldı. Ahmed Hasan’a: “Aklımdan şimdi ne geçtiğini biliyor musun?” diye sordu.</p>

  <p class="normal">Ahmed Hasan: “Efendimiz daha iyisini bilirler.” dedi.</p>

  <p class="normal">Sultan Mahmud: “Yüzümün çirkinliğinden ötürü halkın beni sevmemesinden korkmaktayım. Halk öteden beri yüzü güzel padişahlardan hazzetmiştir.”</p>

  <p class="normal">Ahmed Hasan: “Şevketli efendimiz, öyle bir şey yap ki kadın, çocuk, zengin fakir cümle halk seni canlarından çok sevip emrinle kendilerini ateşe ve suya atmaya amade olsunlar.” dedi.</p>

  <p class="normal">Sultan Mahmud: “Nasıl bir şey yapayım?” diye sordu.</p>

  <p class="normal">Ahmed Hasan: “Altını düşman say ki cümle âlem seni saysın.” Sultan Mahmud bu sözü takdir eyleyerek: “Bu sözün altında bin hikmet gizlidir.” dedi. Sonrasında Mahmud cömertçe ihsana koyulunca cümle halk hayır dualar ederek onu sevmek durumunda kaldı. Onun inayetiyle büyük işler ve fetihler oldu. Sümenat’a yürüyerek hududunu oraya kadar genişletti. Menât’ı da zapt ederek orada hâkimiyetini kurdu ve Horâsân mülkünü de ele geçirip hüküm sürdü ve ardından Semerkand’a doğru ilerleyerek Irak’a geri döndü. Bir gün Ahmed bin Hasan’a: “Dediğin o sözü kulağıma küpe eyleyeli beri iki cihan bana râm olup hâkimiyetime geçti. Dinarı tahkir ettiğimden ötürü iki cihanda takdir olundum.” dedi.</p>

  <p class="normal">Mahmud’dan evvel hiçbir hükümdara “sultan” denmemişti. (Allah’ın rahmeti onun üzerine olsun) İslam ve küfür beldelerinde “sultan” olarak namlandırılan yegâne kişi Mahmud’dur. Bu unvan kendisinden sonra gelenek haline geldi. Sultan Mahmud kalbinde Allah korkusu taşıyan, adaletli, yürekli, gayetle akıllı, ilimsever, sağlam fikirli, dini pir ü pak ve gazi bir hükümdar idi. Güzel zamanlar adil hükümdarların hüküm sürdüğü zamanlardır. Adalet hâkim olunca ihsan da hâkim olur. Nitekim adaletin olduğu yerde civanmertlik de vardır.</p>

  <p class="ortayazi"><span class="idebold">Haber</span></p>

  <p class="normal">Peygamber aleyhissalatu vesselam: “Adalet dünyanın izzeti ve sultanın gücüdür.” buyurur. Adalet, ordu ve reayanın selameti, iyiliğin mihenk taşıdır. Nitekim Tanrı azze ve celle buyurur ki: “Göğü yüksetti ve ölçüyü koydu” [Rahman suresi; 7] yani adaletten daha hayırlı bir şey yoktur. Cenabı Hakk başka bir ayette şöyle buyurur: “Allah Kitabı hak ve ölçü ile indirmiştir.” [Şura suresi; 17] Hükümdarlığa en çok yaraşan kişi kalbinde adaleti barındırıp; hanesinde dindarların ve âlimlerin huzur içinde kaldıkları, adamlarının Allah korkusu taşıyan Müslüman ve vicdanlı oldukları kişidir.</p>

  <p class="ortayazi"><span class="idebold">Hikâye</span></p>

  <p class="normal">Fudayl bin İyaz, “Duam kabul olaydı da adil sultandan gayrısına dua etmeyeydim. Çünkü onun, Allah kullarının ve cihanın selametinin yolu adaletten geçer.</p>

  <p class="ortayazi"><span class="idebold">Hadis-i Şerîf</span></p>

  <p class="normal">Resul aleyhissalatu vesselamın şöyle buyurduğu rivayet olunur; “Sırf Allah hatırına bu cihanda adaleti gözetenler kıyamet günü inciden minderlere kurulurlar.”</p>

  <p class="normal">Hükümdarlar halkın arasında adalet ve huzuru temin için hadiseleri sıhhatli bir biçimde nakletsinler diye kötülük eylemekten şiddetle sakınan, kalbinde Allah korkusu taşıyan, gönlünde ihanet beslemeyen kişileri memleket işlerine koşmuşlardır.</p>

  <p class="normal">Emirül-mü’mînin Mu’tasım’ın Bağdat’ta şu sekilde yaptığı gibi:</p>

  <p class="ortayazi"><span class="idebold">Hikâye</span></p>

  <p class="normal">Mu’tasım’ın sahip olduğu siyaset, azamet, askeri levazımat ve techizat Abbasi halifelerinden hiçbirisine nasip olmamıştı. Emri altında çoğunu gulamlıktan kurtararak emirliğe, hatta serdarlığa terfi ettirmiş olduğu, sayıları yetmiş bini bulan nice nice Türk kölesi var idi ve daima diline şunu pelesenk etmiş idi: “Hizmet etmekte Türk’ten iyisi yoktur.”</p>

  <p class="normal">Derken bir gün bir emir, vekilini yanına çağırarak: “Ehemmiyetli bir mesele için Bağdat’ta tacir yahut ahaliden hasat vaktine ödemek şartıyla ticaret için bize 500 dinar borç verecek birilerini tanır mısın?” dedi. Vekil: “Pazar ahalisinden zamanla biriktirdiği nakit olarak 600 altın sultanî dinara sahip olan tüccar bir tanıdık var. Kendisiyle muhabbetim vardır. Her gittiğimde beni dükkânında ağırlar. Emir hazretleri ona bir elçi yollayarak buraya kendisiyle yemek yemeye davet edip izzet ü ikramda bulunsun. Yemekten sonra borç istendiği takdirde vermemekten hayâ eder, böylece birkaç tatlı sözle altınları ondan alabiliriz.” dedi. Emir söylenenlere harfiyen uyarak mezkûr kişiye birini yollayıp onu davet eyledi. Adam kalkıp emirin sarayına teşrif etti. Emir adamın selamına büyük bir ihtiramla karşılık vererek onu başköşeye buyur etti.</p>

  <p class="normal">Ona: “Şöhretini, ahlakını, insanlığını işitip hayran kalmışım.” Mecliste hazır bulunanlar da: “Bağdat çarşısını karış karış gezseniz bu efendinin asalet ve sadakati ayarında biri bulunmaz.” dediler.</p>

  <p class="normal">Emir ona: “Resmiyeti bırak da emret hizmetini görelim. Evindeymiş gibi davran.” Emir ne derse o hizmette kusur etmemek için tevazuda bulunuyor, vekil de sürekli: “Aynen” diyerek emiri tasdik ediyordu. Daha sonra yemek faslına geçtiklerinde emir göstermelik teveccühlerde bulunuyor, kendi tabağını ona ikram ediyordu. Nihayet yemek faslı sona erdiğinde emir misafire dönerek:</p>

  <p class="normal">“Seni buralara kadar zahmetlere sokmamızın sebebini biliyor musun?” diye sordu.</p>

  <p class="normal">Adam: “Hayır.” dedi.</p>

  <p class="normal">Emir: “Malumun olsun ki şehirde benim ticaret ahlakımı iyi bilen, en küçük bir işaretimi emir telakki edip talep eylediğim meblağı bir çırpıda esirgemeden çıkarıp verecek birçok zenginden dostum ahbabım var. Lakin şimdi seninle benim aramda teklifsiz bir dostluk peyda olmasını istedim. Dört, bilemedin beş aylığına, yani hasat vaktine bir takım elbise de ilave etmek şartıyla bin altın dinar borç vermeni talep edeceğim. Bu meblağın hatta iki mislinin sende olduğunu ve bunu bizden esirgemeyeceğini bilirim.” Adam hayâdan ve gördüğü izzet ü ikramın altında kaldığından teklifi reddedemedi ve şöyle dedi: “Yalnız, ben bin, iki bin dinar sahibi olan dükkândârlardan değilim. Bendenizin sermayesi topu topu 600 sultanî dinardır. Bu miktarla pazarda ticaret yapmakta, alışverişleri ucu ucuna gerçekleştirmekteyim. Şu kadar miktarı da bir araya getirmek için çok sıkıntılar çektim.”</p>

  <p class="normal">Emir: “Hazinemde envai çeşit altın ayarında mal var, ama işimi görecek cinsten değiller. Tekrar edeyim ki burada maksat dostâne bir ilişki oluşturmaktır. Şimdi sen bana itimada şayan adamları şahit tutarak, hasat vakti 700 dinar misliyle ödemek şartını haiz bir senetle 600 dinar ver.” dedi.</p>

  <p class="normal">Vekil de: “Sen daha emir hazretlerini tanımamışsın. Mîrimizden işini daha temiz yapan birini bulamazsın.” dedi.</p>

  <p class="normal">Adam: “Nasıl münasip görürseniz efendim, sizden bunu esirgeyecek değilim.” dedi. Senedi adamın eline tutuşturarak altınlarını aldılar.</p>

  <p class="normal">Gel zaman git zaman senedin vadesi gelip de çattıktan on gün sonra adam bir selam vermek için emire uğradı. Selam arz etmekten başka da bir şey talep etmedi. Kendi kendisine: “Zaten beni gördüğünde ne için uğradığımı anlayacaktır.” dedi. Vade gününden iki ay geçmesine rağmen emirden hiç ses seda çıkmıyordu. Adam emirin oralı olmadığına kanaat getirince vekile, emire ulaştırması için söz konusu altınlara ihtiyacı olduğunu ifade eden bir arzuhâl kaleme aldı. Emir cevaben: “Senin meseleni es geçtiğimi sanmayasın, için rahat olsun, şöyle birkaç gün sabret, ellerimle mühürleyip bir mutemedim vasıtasıyla senin ikametine yollarım.” dedi. Adamcağız iki ay daha dişini sıktı ama ortalıkta hâlâ altınlardan bir eser yok idi. Bir kez daha bir arzuhâl ile maruzatını arz ederek işin içinde bir bit yeniği olduğunu anladı. Sonra her Allah’ın günü emirin kapısını aşındırdı fakat nafile. Derken vadeden sekiz ay geçti.</p>

  <p class="normal">Adamcağız çaresiz kaldı. Ekâbiri aracı kıldı, kadı’ul-kuzat’a başvurarak şer’en emiri dava etti. Şehrin ileri gelenlerinden adama ricacı olmayan kimse kalmadı. Hatta kaç defa bizzat kadı efendinin sarayından adamlar gidip onu mahkemeye götürmeye teşebbüs ettikleri halde muvaffak olamadılar. İşi halletmesi için kendisine rica edenlere söz verdiği halde sözünde durmuyordu. Nihayet senedin vadesinden bir buçuk yıl geçti. Adamcağız büsbütün perişan oldu. Kârından geçerek en azından sermayesini kurtarmaya razı oldu. Ama ne yapsa nafileydi. Eşraftan ekâbirden ümitlerini keserek meseleyi Allahü Teâlâ azze ve celleye havale edip Fazlumend mescidine revân oldu. Mescidde birkaç rekât namaz kılarak ah ü zar ile: “Ya Rabbi şu aciz kulunun feryadına yetiş ve beni hakkım olan şeye eriştir; hakkımı zalimden sök al!” diyerek Allah’a dualar eyledi. Mescidde bulunan bir derviş adamcağızın bu ah ü zarını işitince yüreği sızladı. Adam namaz ü niyazını bitirince derviş ona:</p>

  <p class="normal">“Efendi, seni böyle inim inim inleten dert nedir?” diye sordu.</p>

  <p class="normal">Adam:</p>

  <p class="normal">“Düçar olduğum derdi kime desem kâr etmez, bir Tanrı azze ve celle feryadıma ses verir.” dedi.</p>

  <p class="normal">Derviş:</p>

  <p class="normal">“Hele sen bir söyle bakalım, vesile oluruz belki...”</p>

  <p class="normal">Adam:</p>

  <p class="normal">“Ey derviş, halife dışında derdimi açmadığım şehrin eşrafından ekâbirinden kimse kalmamıştır. Ama gel gör ki beyhude, sana söylesem ne fayda...”</p>

  <p class="normal">Derviş:</p>

  <p class="normal">“Sen yine de içini dök, en azından bir parça rahatlarsın.” dedi.</p>

  <p class="normal">Dervişin haklı olduğuna hükmeden adam, başından geçenleri bir bir anlattı.</p>

  <p class="normal">Derviş:</p>

  <p class="normal">“Behey adam bak derdini dökünce ferahladın, için rahat olsun, şimdi sana söyleyeceklerimi yaparsan hemen bugün altınlarına kavuşursun.” dedi.</p>

  <p class="normal">Adam:</p>

  <p class="normal">“Ne yapmalıyım?”</p>

  <p class="normal">Derviş:</p>

  <p class="normal">“İmdi falan mahallede minareli bir mescid var, mescidin hemen bitişiğinde bir büyük bir kapı, kapının yanı başında bir dükkân, dükkânda yamalı elbiseler içinde sökükler diken bir pîr-i fânî, bu pîrin yanında terzilik yapan bir çırak var, oraya git, pîre selam eyle, yancağızına çökerek, hallarını beyan et, maksadın hâsıl olduğunda da bizi bir hayır dua ile yâd et ama bunları yapmayı sakın ihmal etmeyesin.” dedi.</p>

  <p class="normal">Adam mescidden çıkarak kendi kendine şöyle fikir yürüttü:</p>

  <p class="normal">“Çok tuhaf, şehrin ekâbirinden emirlerine, emirlerinden kadılarına kadar kapısını aşındırıp ricacı eylediğim kimseciklerin elinden bir şey gelmezken, bir derviş tutup beni ihtiyar bir terziye yollayarak muradımın hâsıl olacağını söylüyor. Hayret ki ne hayret! Hele gidip ne imiş bir bakayım.”</p>

  <p class="normal">Adam denildiği gibi mezkûr mescide gidip bitişiğindeki büyük kapının yanı başında olan dükkâna vardı. İhtiyar terziye selam vererek önünde oturdu. Pîr, dikmekte olduğu kumaşı bir kenara bırakarak:</p>

  <p class="normal">“Seni meşakkatlere gark eden mesele nedir?” diye sordu.</p>

  <p class="normal">Adamcağız, meselesini en başından, mescide varıp yalvar yakar dua etmesine kadar ona her şeyi anlattı.</p>

  <p class="normal">Pîr-i fâni onun bu perişan halini görünce; “İşleri yoluna koyan Hakk Teâlâ’dır, bize yolu yordamı göstermek düşer, senin hatırına emire bir de biz hali beyan edelim, Allahü Teâlâ işi kolaylar da inşallah muradına erersin, şimdi sen arkana yaslan ve dinlen.” dedi. Ardından iki çırağından birine, “Kalk ve hemencek falanca emirin sarayına var, ikamet eylediği odasının eşiğine otur ve falanca terzinin yamağının size bir diyeceği var diye içeri haber sal, seni içeri buyur ettiklerinde selamla gir ve selamımızı ileterek de ki: ‘Birisi kendisine vaat ve ikrar ettiğin 700 kırmızı dinarlık senedin üzerinden bir buçuk yıl geçmesine rağmen ödemediğin için senden davacı olarak huzurumuza gelmiştir, ricamız şudur ki; bu adamcağızın hakkını savsaklamadan kuruşu kuruşuna ödeyerek gönlünü hoş edip bir kusurda bulunmayasın ve cevabını tez elden bize bildiresin!’” Delikanlı derhal kalkarak soluğu emirin sarayında aldı.</p>

  <p class="normal">Adamcağız kendi kendine: “Padişahların bile en sıradan insanlara edemeyeceği kelamı şu pîr-i fânînin, üstelik bir emire, şu delikanlıyı kullanarak ettiği kelama şaşakalmıştım.” dedi.</p>

  <p class="normal">Delikanlı, ustasının söylediklerini emire iletince emir ayağa fırlayarak: “Ustana selam ve muhabbetlerimle teşekkürlerimi ileterek emrinin başımız üstüne olduğunu söyle. Hemen yola çıkıp altınları beraberimde getirerek sahibine teslim edeyim.” dedi.</p>

  <p class="normal">Bir müddet sonra delikanlının dönerek, “Buyurduklarınızı harfiyen yerine getirerek dediklerinizi ilettim efendim.” demesinden daha bir saat geçmemişti ki emir iki uşağıyla çıkageldi. Atından inerek dükkâna girip ihtiyar terziye selam verdi. Pîrin ellerinden tutarak öptü. Surreyi uşağının elinden alarak: “İşte altınlar... Bu beyfendinin altınlarına göz koyduğum gibi bir şey aklına gelmesin, bütün hata şu vekil olacak heriflerindir.” dedi ve üst üste özürler diledi. Nakit ile altınları tartarak 500 sultanî dinarı ayırdı. Emir, terziye: “Bu 500 dinarı sahibine bugün teslim eyle, 200 dinarını yarın dergâhdan döner dönmez ona ulaştırayım. Sonra helallik dileyip rızasını alayım. Sabah namazında tarafımdan zatınıza bir hizmetçi yollayacağım.” dedi. Pîr, “Âlâ” dedi, “bu 500 dinarı şimdi sahibine teslim et, bakiyesi için vaat ettiğin vakte vefa eyle.” dedi. Emir, altınları adamcağıza verip tekrar pîrin ellerine sarıldı, öptü ve oradan ayrıldı.</p>

  <p class="normal">Sevinçten elim ayağıma dolanmış ne diyeceğimi bilmiyordum; elimi uzatarak teraziyi kendime doğru çekerek 100 dinar tartıp pîri fânînin önüne koydum.</p>

  <p class="normal">Pîr:</p>

  <p class="normal">“Nedir bu?” dedi.</p>

  <p class="normal">Dedim ki: “Bana altınlarımı geri getirmek konusunda çaba sarf edip buna vesile olacak kişiye 100 dinar vermek için Allahü Teâlâ’ya ahd ü peymanım var idi. Şimdi mademki elime altınlarım geçti bu senin hakkındır. Gönül rızasıyla sana bağışladım.”</p>

  <p class="normal">Pîr:</p>

  <p class="normal">“Var yoluna git, benim emeğimin karşılığı, dilim döndüğünce bir Müslümanın gönlünü hoş eylemek, onu gamdan tasadan kurtarmaktır. Bunun verdiği huzur bana yetiyor. Bu altınlardan tekine elimi sürmeye cüret etsem, senin 700 dinarına kasteden o Türk’ten daha gaddar olurum. Altınlarını da alarak var selametle yoluna git. Yarın eğer geri kalan 200 dinarı getirirse ne âlâ! Yok, eğer getirmezse yanıma gel ki ondan alayım, bundan böyle de ticarette bulunduğun şahsı iyi tanı.”</p>

  <p class="normal">Ne kadar ısrar ettimse de benden hiçbirşey almayı kabul eylemedi. Pîrin yanından çocuklar gibi şen ayrılarak evime döndüm. O gece rahat bir uyku uyudum. Ertesi gün evde otururken bir şahıs çıkagelerek, “Emir zahmet edip yanına kadar gelmenizi ister.” dedi. Sarayına vardığımda emir beni başköşeye buyur ederek, kendisinin sürekli padişaha hizmetle meşgul olduğundan ötürü bütün bunlara tek müsebbip olarak gösterdiği vekillerine ağır hakaretler yağdırdı, özür üstüne özür diledi. 200 sultanî dinarı tartarak bana takdim etti. Daha sonra kendisinden müsaade istedimse de bir şeyler yemem için ısrar etti. Yemekten sonra emir bir hizmetçisini çağırarak kulağına bir şeyler fısıldadı. Hadim bir koşu emredileni yaparak elinde bir kumaşa sarılı bir hilat ile geri döndü.</p>

  <p class="normal">Emir, tepeden tırnağa beni giydirmelerini emretti. Altın sırmalı ipekten bir cübbe giyindim, ketenden zarif bir sarık takındım.</p>

  <p class="normal">Emir:</p>

  <p class="normal">“Benden memnun kaldın mı?”</p>

  <p class="normal">“Evet.” diyerek senedi ona geri verdim.</p>

  <p class="normal">Emir:</p>

  <p class="normal">“Şimdiden tezi yok o pîr-i fânîye gidip hakkını sana teslim eylediğimi, benden yana gönlünün rahat olduğunu söyle!” dedi</p>

  <p class="normal">“Baş üstüne efendim. Zaten kendileri de yarın için yanlarına uğrayıp bu mesele hakkında ona malumat vermemi istemişti.” dedim.</p>

  <p class="normal">Emirin yanından ayrılarak, o pîr-i fânînin dükkânına varıp zatı sayesinde emirin geri kalan altınları bana verdiğini, şu 200 dinarı kabul etmesini rica ettim. Pîr kati surette bunu reddetti. Kalkarak dükkânıma geldim. Ertesi gün bir parça tavuk kızartarak, yanında biraz helvayla pîr-i fânînin yanına vardım ve:</p>

  <p class="normal">“Pîrim, mademki altını kabul etmedin, bari şu tadımlık hediyemizi kabul eyle de gönlümüz hoş olsun.” dedim.</p>

  <p class="normal">Hatırımı kırmayarak kabul eyledi ve ardından yemeye başladı. Çıraklarına da ikram etti.</p>

  <p class="normal">Ardından: “Pîrim sizden bir ricam var, münasip görürseniz arz edeyim.” dedim.</p>

  <p class="normal">Pîr: “Buyur söyle.” dedi.</p>

  <p class="normal">Dedim ki:</p>

  <p class="normal">“Biliniz ki, şu şehrin emirinden tut zahitine, kadısından tut şahnesine araya koymadığım adam kalmadı. Lakin emir hiçbirisine kulak asmayarak dikkate almadı ve altınımı vermeye yanaşmadı. Cümle âlem ona ne yapacağını şaşırdı. Senin bir sözünle çarçabuk altınlarımı iade etmesinin sebeb-i hikmetini bir mahzuru yoksa söyler misin?”</p>

  <p class="normal">Pîr dedi ki: “Sen tabii benim Emirül-mü’mînin Mu’tasım’la aramda geçenleri bilmiyorsun değil mi?”</p>

  <p class="normal">“Hayır.” dedim ve o:</p>

  <p class="normal">“Öyleyse dinle de anlatayım.” dedi.</p>

  <p class="ortayazi"><span class="idebold">Hikâye</span></p>

  <p class="normal">Tam otuz yıl var ki şu mescidin minaresinden ezan okumaktayım. Hayatımı terzilik yaparak idame ediyorum. Ömrühayatımda ağzıma bir yudum şarap almışlığım yoktur. Kulamparalığa bulaşmamış, kof işlere el sürmemişim. Bu civarda ordu serdarlığı yapan bir emirin konağı var. Günlerden bir gün ikindi namazını eda ettikten sonra mescidden çıkarak dükkâna doğru gelirken yolda emirle karşılaştık. Emir körkütük sarhoş bir halde gençten bir kadının çarşafını tutmuş çekiştirmekte idi. Kadın: “Müslümanlar, imdadıma yetişecek bir Allah’ın kulu yok mu, ben bu hale düşecek kadın mıyım, ben ki falan kişinin kızı falan kişinin zevcesi ve falan mahalde ikamet etmekteyim, iffet ve namusumdan haberdar olmayan kimse yoktur, şu Türk’ün yaptığı zorbalığa bakın, benimle fitne fücur eylemek için eylediği zulme bakın, kocam eğer evde bir gece dahi bulunmazsam beni üç talak ile boşayacağına ahd ü peyman eylemiş, şimdi hem Allah’tan hem kocamdan gayrı düşeceğim!” diye feryad ü figan kopararak hıçkıra hıçkıra ağlıyordu. Bir Allah’ın kulu da çıkıp kadının imdadına yetişmiyordu. Mezkûr Türk 5.000 süvarisi olan kerli ferli ve ekâbirden bir emir idi. Ben bir parça bağırdımsa da nafile... hiçbir faydası olmadı. Emir, kadıncağızı sürükleye sürükleye sarayına götürdü. Müslümanlığımdan ötürü beynime kan sıçramıştı. İhtiyardan ve kethüdalardan birkaçını yanıma alıp emirin sarayına vararak emribilmarûf eyledik ve: “Heyhat! Bağdat ilinde, yani ki zamanın halifesinin yanı başında Müslüman bir kadını bir kişi zorla zorbalıkla yoldan çevirip fitne fücur için konağına götürmüş! Hemen şimdi kadını sal yoksa Emirül-mü’mîninin dergâhına vararak şikâyette bulunuruz!” dedik. Emir sarayından çıkarak, adamlarına bana engel olmalarını emretti. Kalabalıktan bazısının kafalarını kırdılar, bazısının ellerini ayaklarını sakatladılar. Hal böyle olunca oradan uzaklaşmak durumunda kaldık. Akşam namazının vakti girmişti. Başvuracak kapı olmadığı için akşam ve yatsı namazlarını kılarak evlerimize döndük. Üstümü değiştirerek evde bir müddet öylece oturdum. Hadiseyi düşünmekten gözüme uyku girmez bir halde geceyi yarılamıştım. Derken aklıma bir fikir geldi: “Yani bu herif, kadından muradını şimdiye kadar almıştır. Bu, kocasının onu boşamasından da beter bir durumdur. Şarap içenlerin vaktin nasıl geçtiğinden haberdar olmadıklarını ve uyumadıklarını işitmiştim. İyisi mi ben kalkıp minareye çıkayım ve bir ezan okuyayım. Bu Türk ‘galiba gün ağardığından ötürü ezan okunuyor’ zehabına kapılır da zavallı kadından ellerini çekerek onu salar. Ben de hemen minareden iner kocasından olmasın diye kadıncağızı evine götürüp ailesine teslim ederim.”</p>

  <p class="normal">Aynen böyle yaptım. Minareye vararak avazım çıktığı kadar yüksek bir sesle ezan okudum. Okudum okumasına da Emirül-mü’mînin Mu’tasım da o gece uyanık olmasın mı? Sesim ona da gitmiş ve kızgınlıktan küplere binerek: “Gecenin bir yarısı ezan okuyan kişi bozgunculuk yapmış olur, zira ezan okunduğunu duyup gündüz olduğunu sanarak bir kimse evinden çıksa, ases de onu tuttuğu gibi yakalasa, o kimse nice sıkıntılara düçar olur.” demiş ve bir hâceye şöyle emretmiş: “Diğer müezzinlere bir ibret vesikası olsun diye tez elden şu müezzini derdest eyleyip huzuruma getirin de bir güzel dersini vereyim.”</p>

  <p class="normal">Ben mescidin kapısının önünde dinelmiş kadıncağızın çıkmasını beklerken hacibu’l-bâb’ın elinde bir meşaleyle bana doğru gelmekte olduğunu gördüm. Hacibu’l bâb:</p>

  <p class="normal">“Hey, sen miydin o vakitsiz ezan okuyan? Halife fena halde öfkelendi.” dedi</p>

  <p class="normal">Ben: “Ferman efendimizindir, evet ben idim. Amma velâkin o ezanı bir küstah yüzünden okumaya mecbur kaldım.”</p>

  <p class="normal">Hacibu’l bâb: “Kim imiş bu küstah!” dedi.</p>

  <p class="normal">Ben: “Allah’tan ve halifeden korkmayan birisi.”</p>

  <p class="normal">Hacibu’l bâb: “Kimmiş bu halifeden korkmayan babayiğit?” dedi.</p>

  <p class="normal">Ben: “Bu sadece Emirel mü’minîne açılacak bir konudur.” dedim</p>

  <p class="normal">Hacibu’l bâb: “Ya Allah, düş önüme gidelim öyleyse.” dedi.</p>

  <p class="normal">Halifenin sarayına vardığımızda Hacibu’l bâb durumu bir hadime bildirdi. Hadim de saraya giderek bunu ilettikten sonra Mu’tasım beni emretti. Halife neden vakitsiz ezan okuduğumu sual edince, ona her şeyi arz ettim. Anlattıklarımı işitince öfkeden çılgına döndü. Hadim’e: “Hacibu’l bâb’a adamlarıyla acilen falanca emirin sarayına gidip onu tevkif etmesini, bu gece yoldan çevirerek alıkoyduğu kadını da iki mutemet refakatinde kocasının evine yollamasını söyle. Kocasına da halifenin kadıncağızın kefili olduğunu, olanlarda kadının hiçbir kabahati olmadığını ve ona eskisinden daha fazla sahip çıkmasını söylesin. O emiri de tez elden huzurumda hazır etsin.”</p>

  <p class="normal">Hacibu’l bâb bir koşu giderek emiri halifenin huzuruna getirdi. Halife emiri görünce şöyle dedi: “Seni gidi haysiyetsiz adam, benim Müslümanlıkta ne hayasızlığımı gördün, kime ne zorbalık eylediğime şahit oldun, benim devr ü devranımda hangi Müslümanın bir kılına zarar geldiğini işittin de bu densizliği yapma cüreti gösterdin! 6 yıl Rum kayseriyle sırf Müslümanlar için cenk edip alayını kırıp geçirerek Konstantiniyye şehrini tarümar eden ben değil miydim? Ve ben değil miydim nice mü’minî esaret zincirlerinden kurtarıp orada Müslümanlar için cami inşa edip de dönen? Bugün elhamdülillâh ki sağladığım adalet sayesinde kurt ile koyun aynı kaptan su içmektedir. Şu küstahlığına bak ki Bağdat ilinde, hem de yanı başımda Müslümanların namusu, mahrem bir kadıncağızın ırzına geçersin.”</p>

  <p class="normal">Onu bir çuvala koyarak, çuvalın ağzını sıkı sıkıya bağlamalarını ve keçe dövücülerin kullandığı bir sopa getirmelerini emretti. Güçlü kuvvetli iki adamın çuvalın birer yanına geçmelerini ve var güçleriyle kemiklerini kırana değin emiri sopalamalarını buyurdu. Ardından Emirül-mü’mîninin çuvalını olduğu gibi tutup Dicle ırmağına atmalarını istedi.</p>

  <p class="normal">Mu’tasım bana dönerek şöyle dedi: “İşte üstadım, Allah’tan korkmayan benden de korkmaz, Allah’tan korkan da böyle işlere tevessül etmeyerek, kullara zulmü reva görmez. Bundan böyle bir kimsenin diğerine zulüm, haksızlık, densizlik veyahut şeriata muğayir bir iş yaptığını görecek olursan vakitli vakitsiz ezan oku da sesi işittiğimde derhal seni çağırıp mevzudan haberdar olayım. Olayım da öz evladım yahut kardeşim dahi olsa densizliğinin cezası olarak şu ite verdiğim cezanın aynısını vereyim.” Ardından halife bir hilat hediye eylerek bana destur verdi.</p>

  <p class="normal">Bu durumdan cümle halife ordusu haberdardır. Yani ki bu emir altınını benim sözlerimden ötürü sana geri vermedi, Emirül-mü’mînin Mu’tasım’ın çarptıracağı ceza ve korkusundan iade etti. Eğer ki bize bir kusur eyleseydi bir solukta ezanı okurdum. O Türk’e olanın aynısı ona da olurdu.</p>

  <p class="normal">Bu ve buna benzer daha nice hikâye anlatılagelmiştir. Biz bunu hükümdar efendimiz önceki padişah ve halifelerin koyunu kurttan her daim nasıl muhafaza eylediklerine, memurlarını ne şekilde cezalandırdıklarına, bozguncu tayfasına karşı izledikleri siyasete, İslam dinini ve Müslüman ahaliyi nasıl desteklediklerine ve Muhammed şeriatını nasıl yücelttiklerine dair bir fikir edinsin diye çözümüne konu eyledik.</p>
</body>
</html>
