<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Siyasetname</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="h1baslik" id="calibre_toc_55">Sözlük</h1>

    <p class="normal"><span class="idebold">Âb-Dâr:</span> Sarayda padişahın içeceklerini hazırlamakla ve şarap veya suyunu doldurmakla görevli hizmetkâr.</p>

    <p class="normal"><span class="idebold">Abdullah Bin Tahir:</span> Horâsân’da kurulmuş olan ilk bağımsız İran-İslam devletlerinden biri olan Tahiroğulları hanedanının hükümranlarından biridir. 828-840 yılları arasında Horâsân ve Kirmân’a hâkim olmuş, aynı dönemde isyan hareketi başlatan Bâbek Hurreme-din’e karşı savaşmış ve onu yenmiştir.</p>

    <p class="normal"><span class="idebold">Adudu’d-devle:</span> 932 ile 1062 yılları arasında İran’da hâkim olan Büveyhoğulları devletinin en ünlü hükümdarlarından birisidir. Onun zamanında Büveyhî hanedanı kuvvet ve kudretinin doruk noktasına ve en geniş sınırlarına ulaştı.</p>

    <p class="normal"><span class="idebold">Âmid:</span> Eskiden padişaların vezir veya yüksek rütbeli birisi için kullandığı sıfatlardan birisi.</p>

    <p class="normal"><span class="idebold">Amîdân:</span> İleri gelenler, devletin temelini oluşturanlar.</p>

    <p class="normal"><span class="idebold">Âmil:</span> Divanda daha çok mali işlere bakan, vergi ve haraç tahsili yapmakla görevli kişilere denir.</p>

    <p class="normal"><span class="idebold">Ammâr Bin Hamza:</span> Peygamberimiz Hazreti Muhammed’in amcasının oğlu.</p>

    <p class="normal"><span class="idebold">Ases:</span> Gece bekçisi.</p>

    <p class="normal"><span class="idebold">Âve:</span> İran’ın orta kesiminde bulunan Save yakınlarında bir şehir.</p>

    <p class="normal"><span class="idebold">Baht:</span> Bir tür saz<span class="idebold">.</span></p>

    <p class="normal"><span class="idebold">Bâmiyân:</span> Afganistan’ın kuzeydoğusunda, Belh ve Gazne arasındaki dağlık bölgede kurulmuş olan bir şehirdir. Budistlerin meşhur heykelleri bu şehirdedir. (DİA)</p>

    <p class="normal"><span class="idebold">Bâr vermek:</span> Padişahın huzuruna çıkmak için padişahın izin vermesidir.</p>

    <p class="normal"><span class="idebold">Bedahşan:</span> Kuzeydoğu Afganistan’da bir idarî bölge. Afgan Türkistanı olarak da bilinen bölgenin kuzeyinde Amuderya, güneyinde Hindukuş dağları, doğusunda Doğu Türkistan, batısında ise Kunduz ırmağı bulunur. (DİA)</p>

    <p class="normal"><span class="idebold">Behrâm Çûbîn:</span> Sâsânî padişahlarından Hürmüz bin Nûşirevân’ın nedim ve ordu komutanlarından biridir. Çok zayıf olduğu için “çûbîn” denmiştir.</p>

    <p class="normal"><span class="idebold">Belh:</span> Afganistan’ın kuzeyinde bir şehir ve eyalet. Belh şehri Amuderya’nın güneyindeki Dehâs ırmağı üzerinde ve Kûhibâbâ dağının eteğinde kurulmuştur. Eski Farsçada (Persçe) Bâhtriş, Avesta’da Bâh-di (Bahdrî) ve Grekçede Baktra şeklinde geçen Baktres’ten (muhtemelen Dehâs ırmağının eski adı) alır. Arap coğrafyacılar güzeliklerini anlata anlata bitiremezler; şehirlerin anası anlamına gelen “ümmü’l Bilâd” terimiyle anarlar. Belh’te başta Mevlânâ olmak üzere pek çok İslam âlimi ve sûfî yetişmiştir. (DİA)</p>

    <p class="normal"><span class="idebold">Beni Ağlab:</span> Abbasilere bağlı olarak kuzey Afrika’da hüküm süren bir sülale. Saltanat merkezleri Kayravan olup 908 yılında Fatımîler tarafından ortadan kaldırılmıştır.</p>

    <p class="normal"><span class="idebold">Berid:</span> Önce kadim İran devletleri tarafından kullanılan ve daha sonra başta Abbasi ve Selçuklu devletlerinde de yaygın olan posta sistemi. Ülkenin farklı yerlerinde meydana gelen hadiseleri sultana haber vermek için beridler vasıtasıyla haber yollanırdı. Beridi gönderen kişiye ise sahib-i berid denirdi.</p>

    <p class="normal"><span class="idebold">Bermekîler:</span> Abbasîler devrinde başta vezirlik olmak üzere çeşitli makamlarda bulunan bir aile. Bermekî ailesinin ataları hakkındaki bilgiler çok az ve ekseriya efsanevî rivayetlerden ibarettir. Daha çok İranlı tarihçilerin kaydettikleri rivayetler, Bermekîlerin atalarının Sâsânî Devleti’nin ilk zamanlarından itibaren vezirleri olduklarını ve bu görevin babadan oğula geçerek asırlarca devam ettiğini ileri sürerler. Bermekîlerin İslam devletiyle temasları hakkındaki bilgiler de aynı şekilde yetersiz ve gerçekleri aksettirmekten uzaktır.</p>

    <p class="normal"><span class="idebold">Buhâra:</span> Mâverâünnehr’de tarihî bir şehir. Zerefşân ırmağının aşağı havzasındaki büyük vahada yer alır; bugün Özbekistan Cumhuriyeti sınırları içinde bulunmaktadır. Şehrin denizden yüksekliği 220 metredir. Kara ikliminin tesiri altında olup kışlar soğuk, yazlar çok sıcaktır. İslam medeniyetinin en önemli şehirlerinden biridir. (DİA)</p>

    <p class="normal"><span class="idebold">Cafer Bermek:</span> Yahya bin Bermek’in oğullarından biridir. Kaynaklarda hakkında çeşitli hikâyeler anlatılan Cafer Bağdat’tan hiç ayrılmamış ve devamlı halifenin yanında kalmıştır. Çok iyi bir tahsil gören, edebiyat ve sanattan anlayan Cafer hemen her gün halife ile ilmî ve edebî sohbetler yapıyordu. Fazl doğu eyaletlerine vali tayin edilince Cafer de batı eyaletlerine vali tayin edildi. Âdeta devletin taşra idaresi Yahya’nın oğulları arasında taksim edilmişti. Ancak Cafer Bağdat’tan ayrılmayıp eyaletlerini vekilleri vasıtasıyla idare ediyordu. Posta teşkilatı olan berid ona bağlanmış, ayrıca darphanenin idaresi de ona verilmişti. Darphane ilk defa halife dışında birine bağlanmış oluyordu. Ayrıca o sırada veliahd olan Me’mûn’un hocası olarak da tayin edilmiştir. (DİA)</p>

    <p class="normal"><span class="idebold">Camegi:</span> Asker ve gulamlara verilen aylık maaş.</p>

    <p class="normal"><span class="idebold">Ceyhun:</span> Orta Asya’nın en büyük iki nehrinden biri. Kuzeyden, başlıca Pamir Vahan suyu, Kızılsu (Vahş/Uranovodsk), Kâfirnihân ve Surhân, güneyden de Kökçesu kollarını alarak Kunduz-Belh hizasında kuzeybatıya döner. Bu dönüşten sonra kısmen çöller ve bozkırlar içinde, herhangi bir kol almadan kuzeybatı yönünde ilerler, sonunda muhtelif kollara ayrılarak Aral gölüne dökülür. 2.540 km. uzunluğundaki nehrin kıyılarında önemli yerleşim merkezleri yer alır.</p>

    <p class="normal">Amuderya’yı çeşitli milletlerin değişik isimlerle andıkları görülmektedir. (DİA)</p>

    <p class="normal"><span class="idebold">Çevgân:</span> Özellikle ortaçağda Orta ve Uzakdoğu saraylarında oynanan ve bugünkü polo oyununa benzeyen atlı top oyunu.</p>

    <p class="normal"><span class="idebold">Çigil:</span> Türk boylarından biri</p>

    <p class="normal"><span class="idebold">Çubdâr:</span> Sultan ve vezirlerin huzurunda ellerinde altın ve gümüş çubuklar bulunan köle ve hizmetkârlara verilen isim.</p>

    <p class="normal"><span class="idebold">Dâî:</span> İslam dünyasında ortaya çıkan bazı fırkalarda mezhebi yayma yetkisi verilen kimsenin görev unvanı. İsmailîyye ve Karmatîlerde “da’vet” adı verilen mezhep faaliyetlerini yürütmek için imam tarafından yetki verilmek suretiyle tayin edilen dâîler, mezhep bünyesi içinde hüccetten sonra gelen önemli bir mevkiye sahiptirler. Kendi aralarında hiyerarşik bir sisteme tabi tutulan bu görevliler içinde en yüksek rütbeye sahip bulunan, bazan dâî-i ekber veya bab unvanıyla da anılan ve imamın sözcüsü durumunda olan dâî’d-duâttır. Bu en yüksek dâî, her türlü ilim ve mezhep faaliyetlerini yürütme konusunda bir üst rütbe olan hüccete karşı sorumludur. (DİA)</p>

    <p class="normal"><span class="idebold">Deryâ-yı Rûm:</span> Akdeniz’e verilen isimdir.</p>

    <p class="normal"><span class="idebold">Deylem:</span> İran’ın kuzeyinde Gîlân eyaletinin bir bölümünü teşkil eden, Hazar deniziyle Kazvin arasındaki dağlık bölgenin ve bu bölgede yaşayan kavmin adı.</p>

    <p class="normal"><span class="idebold">Deylemîler:</span> İran’ın kuzeyinde yaşayan bir kavimdir. Büveyhoğulları devletini kurmuş ve 945 yılında Bağdat’ı ele geçirmişlerdir. Rey bölgesindeki hâkimiyetlerine Gazneli Mahmud son vermiş ama asıl büyük darbeyi Tuğrul Bey vurmuştur. Büveyhoğulları devletinin yıkılmasının ardından Deylemliler paralı asker olarak çalıştılar. (DİA)</p>

    <p class="normal"><span class="idebold">Deyr-Geçî:</span> Kum ile Kaşan arasında bulunan bir yerleşim birimi. Arap kaynaklarında Deyru’l Ces şeklinde gelmiştir. (Dehhoda)</p>

    <p class="normal"><span class="idebold">Dizdar:</span> Kale muhafızı. Kale bekçisi.</p>

    <p class="normal"><span class="idebold">Ebu Ali İlyâs:</span> Kirmân’a 912 yılında hâkim olan Âl-i İlyas hanedanlığının kurucusudur. Tam adı Ebu Ali Muhammed bin İlyas bin al-Yas’ Semerkandi olup 967 vefat etmiştir. Aynı yıl Büveyhoğulları padişahlarından Azdu’d-devle tarafından Kirmân alınmıştır.</p>

    <p class="normal"><span class="idebold">Ebu Cafer Mansur Bu Devanikî:</span> 754-775 yılları arasındaki Abbasi Halifesi. Devanikî denmesi ile ilgili şöyle anlatılır. Halife olduğu zaman küçük büyük, kadın erkek bütün Kûfe halkına para dağıtacağına dair söz verdi. Parayı dağıttıklarında kişi başına sadece beş dirhem düştü. Devanik, aslı Farsça olan “Dank” kelimesinin çoğulu olup altıda bir anlamına gelir.</p>

    <p class="normal"><span class="idebold">Ebu’l Fazl Sezgi:</span> 1072 yılında ölen Sistan emiri.</p>

    <p class="normal"><span class="idebold">Emir-i Hares:</span> Muhafız emiri. Bazı İslam devletlerinde sarayı korumak ve hükümdarın vereceği cezaları infaz etmekle görevli birliğin emîri.</p>

    <p class="normal">Emîr-i hares, Arapça emîr ve hares (tekili haris) “muhafız” kelimelerinden oluşmuştur. Emîr-i hareslik bir müessese olarak ilk defa Muaviye tarafından kurulmuştur. (DİA)</p>

    <p class="normal"><span class="idebold">Erdem Hurdabe:</span> Alparslan’ın tahta çıkmasında çok etkili rol oynamış olan büyük Selçuklu komutanlarından biri.</p>

    <p class="normal"><span class="idebold">Esfar bin Şiruye Verdavendi:</span> Hicri 316 yılında Abbasi hilafetine karşı isyan etmiş Deylem serdarlarından biri olup Taberistan, Gürgan, Rey, Kazvin ve Alamut kalesini ele geçirmiştir.</p>

    <p class="normal"><span class="idebold">Faryâb:</span> Farab da denmektedir. Seyhun ırmağının batı sahilinde Belh yakınlarında bulunan şehrin adı. Meşhur filozof Farabi bu şehirdendir. Timur bu şehirde vefat etmiştir.</p>

    <p class="normal"><span class="idebold">Fuzayl Bin İyaz:</span> Hicri 107’de (M. 725) doğdu. Temîm kabilesinin Yerbü boyundandır. Oğlu Ebû Ubeyde baba tarafının aslen Kûfeli bir aileden olduğunu, babasının Semerkant’ta doğduğunu ve Ebîverd’de yetiştiğini söyler. Horâsân’ın ilk büyük sûfîlerinden olan Fudayl aynı zamanda güvenilir bir hadis râvisidir. Ebü’l-Ferec İbnü’l-Cevzî, sözleri ve yaşama tarzı ile sonraki sûfîler üzerinde derin etkiler bırakan Fudayl hakkında bir menâkıbnâme kaleme almıştır.</p>

    <p class="normal"><span class="idebold">Garcistan:</span> bkz. Guristan.</p>

    <p class="normal"><span class="idebold">Gebr:</span> Ateşperest. Mecusî. Zerdüştlük dinine inanan kimse. Kadim İran dilleri uzmanı İbrahim Purdavud’a göre aslı Aramice olan “Kâfir” kelimesiyle aynı köktendir. Bugün Türkçede kullanılan “Gevur” sözcüğünün kökü bu kelimedir.</p>

    <p class="normal"><span class="idebold">Gerdekuh:</span> Damgan yakınlarında bir dağın adı. O dönemde İsmailîlerin kalelerinden biri bu dağda idi.</p>

    <p class="normal"><span class="idebold">Gersivez:</span> İran mitolojisinde Siyaveş’i öldürmek için çaba sarf eden Afrasyab’ın kardeşidir.</p>

    <p class="normal"><span class="idebold">Gulam:</span> Divan ıstılahı olarak saray hizmetkârı, asker ve uşak anlamına gelmektedir. (ıstılahat-ı divani)</p>

    <p class="normal"><span class="idebold">Gulâmân-ı Hass (Kapıkulu):</span> Sarayda padişahın arkasında sürekli olarak ayakta bekleyen saray hizmetkârlarından bir gruptur. (Dehhoda)</p>

    <p class="normal"><span class="idebold">Gur:</span> Bkz. Guristan</p>

    <p class="normal"><span class="idebold">Guristan:</span> Bugün Afganistan’da Kandehar yakınlarında, Horâsân’ın ortasında, Gazne’ye yakın bir yerleşim birimi. Hazreti Ali’nin hilafeti döneminde Müslüman oldular. Bölgeye Gur da denmektedir. Bu bölgede yaşayan halka Gurî veya Gurîyan denilmektedir. Bu bölgede 1148-1215 yılları arasında Gurlular devleti adıyla bir Türk devleti kurulmuştur.</p>

    <p class="normal"><span class="idebold">Hâce:</span> Selçuklu ve Gazneliler döneminde vezirler için verilen unvan.</p>

    <p class="normal"><span class="idebold">Hacib:</span> Perdedar ve derbân olarak da isimlendirilmiştir. Halkın, sultanın huzuruna destursuz girmesini engelleyen kişidir. Gazneliler döneminde haciplerin kendilerine has hilatleri vardı. Bunlar siyah aba, iki terekli külah ve altın kemerden oluşmaktaydı. Hacegan hacibi siyah aba yerine renkli aba giyerdi. Haciplerin reis ve başlarına “Hacib-i Büzürg” denirdi.</p>

    <p class="normal"><span class="idebold">Hâmân:</span> Firavun’un veziridir.</p>

    <p class="normal"><span class="idebold">Harizm:</span> Aral gölünün güneyinde uzanan topraklara ve XIII. yüzyıla kadar burada yaşayan halka verilen ad. Bazı İslam coğrafyacıları Hârizm’i (Hâ-rezm. Harzem) batıda Oğuz Türklerinin ülkesi, güneyde Horâsân, doğuda Mâverâünnehr, kuzeyde yine Türk topraklarıyla çevrili bir ülke olarak tanıtır. Hârizm’in ortaçağdaki başlıca şehir ve kasabaları: Amuderya (Ceyhun) nehrinin sağ tarafında yer alan eski başşehir Kâs, sol tarafında yer alan ikinci başşehir Gürgenç (Cürcâniye) ve bölgenin Moğol istilâsından sonraki merkezi olan Hîve ile (Hîvak) Hezâresb, Dergân, Berkan, Kerder, Zemah-şer, Cigerbend, Sedver (Sedûr), Kerderânhâs, Zerdûh, Ertehuşmisen, Derhâs, Beratigin, Çağmîn, Hâmcerd, Gâvhâne, Nev-kefâğ, Medminiye ve Git’tir.</p>

    <p class="normal">Emevîler’le birlikte Mâverâünnehr üzerinden Hârizm’e İslam akınları başladı. I. Yezîd devrinde (M. 680-683) Selm bin Ziyâd Hârizm halkından 400.000 dirhem alarak onlarla anlaştı (Belâzürî, s. 600). Hârizm’deki dâhilî karışıklıklardan faydalanan Kuteybe bin Müslim kumandasındaki İslam ordusu 93’te (M. 712) bölgeyi fethetmiştir.</p>

    <p class="normal"><span class="idebold">Harun Reşid:</span> Abbasî halifesi (M. 786-809). Yaygın görüşe göre Muharrem 149’da (M. Şubat-Mart 766) veya 30 Zilhicce 145’te (M. 20 Mart 763) Rey’de doğdu. Babası Halife Mehdî-Billâh, annesi Hayzürân bint Atâ olup Hz. Abbas’ın yedinci göbekten torunudur. Küçük yaştan itibaren sarayda iyi bir eğitim görerek büyüdü. Mürebbisi, muhtemelen oğlu Fazl ile sütkardeşi olmasından dolayı baba diye hitap ettiği İran asıllı Yahya bin Hâlid el-Bermekî idi. Henüz genç iken Bizans’a düzenlenen iki seferi komuta etti. İstanbul’a kadar ilerlemiş ve Bizanslıların vergi vermesi şartıyla barış imzalanmıştır. İlim ve eğitime önem veren Harun Reşid, Abbasî hanedanının İslam dünyası dışında en fazla tanınan simasıdır.</p>

    <p class="normal"><span class="idebold">Hassakiyan:</span> Sultana yakın ve bağlı olan kişiler. Sürekli sultanın hizmetinde olan kişiler.</p>

    <p class="normal"><span class="idebold">Hatim-i Tâî:</span> Câhiliye döneminin cömertliğiyle ünlü şairi. Tay kabilesinin reisidir. Babası Abdullah o henüz çocukken ölmüş, kendisini zengin ve cömert bir kadın olan annesi Guneyye (Inebe) bint Afîf yetiştirmiştir. Hâtim’in cömertliği, aşırı harcamalarını engellemek için kardeşleri tarafından hapsedilecek kadar iyiliksever olan annesinden gelir. Hatim menkıbelerde İslamiyet’ten önceki mert ve cömert Arap tipinin ideal örneğini oluşturur. Bugün dahi birinin cömertliği övülürken, “Hâtim’den daha cömert” (ecved min Hatim) denilmektedir.</p>

    <p class="normal"><span class="idebold">Hayl:</span> Asker, ordu. Bir grup süvari. Taife, kabile, aşiret, akraba, yakın çevre.</p>

    <p class="normal"><span class="idebold">Haylbaşı:</span> 20-30 kişilik bir birliğin komutasına sahip olan kişidir.</p>

    <p class="normal"><span class="idebold">Herât:</span> Afganistan’ın batısındaki tarihî bir şehir ve bu şehrin merkez olduğu eyalet. Afganistan’ın batısında bulunan Herirûd ırmağının kenarında çok eski dönemlerde kurulmuştur. Adına çivi yazılı eski Farsça kitabelerde Haraiva, Avesta’da ve Grekçe metinlerde Aria, Areia şeklinde rastlanır. Batlamyus ve diğer Grek coğrafyacıları, bereketli Herîrûd vadisinde bulunan şehirler arasında Herat’tan da bahsederler. Büyük İskender’den sonra bu bölge Aria’daki İskenderiye adıyla anılır. İslam fetihlerinden biraz önce Orta Asya’dan gelen Eftalitler’in (Akhun-lar) hâkimiyeti altındaydı.</p>

    <p class="normal">Hz. Osman’ın Basra valisi Abdullah bin Âmir’in gönderdiği Ahnef bin Kays idaresindeki ordu Horâsân’ı 31 (M. 652) yılında fethedince, Herat da sulh yoluyla Müslümanların eline geçti. Herat kültür ve sanat açısından en önemli dönemini Timurlu yönetiminde yaşamış ve bu dönemde ortaya çıkan Herat ekolü Osmanlılardan Bâbürlülere kadar bütün İslam sanat merkezlerinde etkisini hissettirmiştir.</p>

    <p class="normal"><span class="idebold">Hıtay:</span> İslam tarih ve edebiyat kitaplarında çok kullanılan bu kelimenin kökenini ve coğrafyayı tam olarak belirlemek oldukça müşküldür. Çin’in kuzeyi, Mançurya, Moğolistan ve Doğu Türkistan’a itlak olunur. “Hita” veya “Hoten” Moğol boylarından birinin adıdır. Uzun süre bu bölgede hüküm sürdüğü için bölge bu adla anılmıştır.</p>

    <p class="normal"><span class="idebold">Horâsân:</span> Horâsân ismi eski Farsça’da hur (güneş) ve âsân (âyân “gelen, doğan”) kelimelerinden meydana gelmiştir ve “güneşin doğduğu yer, güneş ülkesi; doğu bölgesi” anlamını taşımaktadır. İsim muhtemelen Sâsânîler zamanında ortaya çıkmış ve kısa zamanda yaygınlaşmıştır. Horâsân tarihte İran’ın kuzeydoğusunda yer alan çok geniş bir coğrafî bölgenin adı idi. Günümüzde bölgenin toprakları üç parçaya ayrılmış olup Merv (Mari), Nesâ ve Serahs yöresi Türkmenistan, Belh ve Herat yöresi Afganistan, kalan kısmı da İran sınırları içinde bulunmaktadır. En geniş kesim İran’ın elindedir. İslam coğrafyacılarına göre genellikle Horâsân doğudan Huttel (Tacikistan’da Kulab çevresi), Gur (Orta Afganistan) ve kısmen Sicistan (Sîstan); güneyden Deştilût ve Kirmân ile Rey arasındaki Fars toprakları; batıdan Deştikevîr’in batı kısmı ve Taberistan ile Cürcân; kuzeyden de Türkmenistan’ın bir bölümü, Hârizm ve Mâverâünnehr tarafından çevrilmiş geniş bir alandır. X. yüzyılın sonlarına doğru Horâsân Gaznelilerin eline geçti ve 427’de (M. 1036) Selçukluların Ceyhun’u aşarak buraya girmesine kadar onların hâkimiyetinde kaldı. Dandanakan Savaşı’nın (H. 431 / M. 1040) ardından Horâsân bütünüyle bir Selçuklu toprağı haline geldi ve 100 yıldan uzun bir süre devletin en önemli eyaleti olarak barış ve sükûn içinde yaşadı. Önce Çağrı Bey’in, daha sonra Alparslan ve Melikşah’ın yönetiminde kalan bölge, Merv’i başşehir seçen Sencer’in altmış yıl süren idaresinde de refah düzeyini korudu.</p>

    <p class="normal"><span class="idebold">Hoten:</span> Doğu Türkistan’ın güneyinde tarihî bir şehir ve bölge. İlk ismi Yotkan olan Hoten, eskiçağdan itibaren Budist kültürünü Orta Asya’ya bağlayan en önemli merkezi teşkil etmiştir. Çinliler tarih boyunca buraya büyük önem vermişler ve Türkler gibi kutsal taş kabul ettikleri yeşim sebebiyle Hotenlileri daima hoş tutmaya çalışmışlardır. Öte yandan Hindistan ve Tibet’e yakın olması şehri bir anlamda Orta Asya’nın merkezi durumuna getirmiştir. 744 yılında kurulan Büyük Uygur Kağanlığı sınırlarına dâhil olan Hoten, bu devirde ve özellikle bu devletin 840 yılında Kırgızlar tarafından yıkılması üzerine bölgenin yoğun biçimde Uygur göçmenlerince iskân edilmesinden sonra tamamen Türkleşti; Uygurların X. yüzyılın sonlarında Karahanlı Devleti’ne bağlanmasından sonra da İslamlaştı.</p>

    <p class="normal"><span class="idebold">Hurreme-din (Hürremdin - Hürremiyye):</span> Mezdek tarafından kurulan dinî harekete ve aşırı Şia’nın tesiriyle gelişen İran kaynaklı Arap aleyhtarı değişik fırkalara verilen ad. Büyük ihtimalle Mecusîlikle eşanlamlı olarak kullanılan ve “iyi, isabetli din” anlamına gelen Bihdin isminden etkilenilerek Hürremdîniyye olarak da anılan fırkanın bu ismi almasının sebebi kesin olarak bilinmemektedir. Müslüman müelliflerin çoğu, fırka mensuplarının her şeyi hoş ve mubah saydıklarını göz önünde bulundurarak kelimenin Farsça hurrem (şen, neşeli) isminden geldiğini ileri sürerler (bkz. Deylemî, s. 25). Bu arada Mezdek’in, öğretisinin eski bir merkezi olan Erdebil yakınlarındaki Hürrem kasabasına, Hürremiyye adlı bir dağa yahut Belh’in Hürremâbâd köyüne nisbetle fırkanın bu isimle anıldığı şeklindeki görüşler yanında, kocasının öldürülmesinin ardından önce Medâin’e, daha sonra Rey’e kaçan ve mezhebi orada yaymaya çalışan Mezdek’in karısı Hürreme’den dolayı fırkanın bu ismi aldığı da söylenmektedir. Hürremiyye bazen Mezdekiyye ile eşanlamlı olarak kullanıldığı gibi farklı olarak da düşünülmektedir. Kırmızı renkli elbiseler, işaretler ve bayraklar kullandıkları için Hürremiyye’den Muhammire diye bahseden İbnü’n-Nedîm, bu isimle mezhebin bir bölümünü değil, genel olarak Mezdek’in hareketini kastetmektedir. Hürremiyye’yi iki gruba ayıran Abdulkâhir el-Bağdâdî ise birinci grubun İslam’dan önceki Mezdekîler, diğerinin de onların devamı olan Bâbekiyye ve Mâzyâriyye fırkaları olduğunu söylemekte ve bu ikincileri Hürremdîniyye adıyla zikretmektedir.</p>

    <p class="normal"><span class="idebold">Hûzistân:</span> İran’ın güneybatısında bir eyalet. Çöl görünümlü yaylalarında dolaşan bedevî Arap kabilelerinden dolayı İranlıların 1925’e kadar “Arabistan” dedikleri Hûzistân’ın batısında Irak, güneyinde Basra körfezi, kuzeyinde Zagros sıradağları yer alır. Müslümanların gelişine kadar sırasıyla Elâmlılar, Sümerler, Akkadlar, Gutiler, Bâbilliler, Asurlular, Medler, Persler (Ahamenîler), Grek-Makedonlar, Parth-Arsakiler (Eşkâniyân) ve Sâsânîler’in idaresinde kaldı. Hûzistân bölgesi, 17 (M. 638) yılından itibaren Kârûn nehri boyunca İlerleyerek önce Ahvaz’da, daha sonra Şüster’de Hürmüzân’ı yenen Basra Valisi Ebû Mûsâ el-Eş’ari idaresindeki İslam ordusu tarafından fethedildi. Bölgede ilk ciddi Osmanlı hâkimiyeti, 1534-1535 kışında Hemedan ve Basra’ya kadar giden Kanunî Sultan Süleyman’ın Irakeyn Seferi sırasında buradaki Arap kabilelerinin biat etmesiyle gerçekleşti. Nişancı Celâlzade Mustafa Çelebi Basra Katîf, Bahreyn adalarıyla birlikte Müşa’şa’ topraklarının da tahririni yaptırdı. (Tabakâtü’l-memâlik, vr. 272b). Osmanlı kaynaklarında bu bölgeye Diyâr-ı müşa’şa’ da denilmiştir.</p>

    <p class="normal"><span class="idebold">Irak:</span> Sâsânîler döneminde Irak’ı da içine alacak şekilde İran’ın tamamına Îrânşehr adı veriliyor, dil-i Îrânşehr (İran’ın kalbi) tabiriyle de Irak’a işaret ediliyordu. Bölgenin Farsça ilk adının Sûristan olduğu, sonraları İranlıların buraya Irakistan da dedikleri bilinmektedir. Irak isminin ilk defa Bâbil toprakları için kullanıldığı tahmin edilmektedir.</p>

    <p class="normal"><span class="idebold">İbni Hurdâzbih:</span> Ebü’l-Kâsım Ubeydullâh bin Abdillâh bin Hurdâzbih (ölümü H. 300 / M. 912-13)</p>

    <p class="normal">Kitâbü’l-mesâlîk ve ‘l-memâlik adlı eseriyle tanınan İslam coğrafyacısı. Eserleri günümüze ulaşan İslam coğrafyacılarının en önemli ilk temsilcisidir. Büyük babası Abbâsîlerin ilk döneminde İslamiyet’i kabul eden bir Mecusîdir. Babası ise Halife Me’mûn zamanında (M. 813-833) Taberistan valisi idi. Muhtemelen Horâsân’da doğmuş olan İbni Hurdâzbih Bağdat’ta büyüdü ve eğitim gördü; ayrıca İshak el-Mevsilî’den mûsiki dersleri aldı. Önce Cibâl eyaletinin posta ve istihbarat müdürlüğüne, daha sonra aynı teşkilâtın Bağdat ve Sâmerrâ’daki başkanlığına getirildi. Kitabü’l-mesâlik, coğrafya yazıcılığında Irak bölgesinin hilâfet merkezi olması esasına göre düzenlenen ve Irak ekolü kitapları adıyla bilinen eserlerin ilkidir. Verilen bilgilerin büyük kısmı kara ve denizyollarına hasredilmiş, bu yolların dört yönde gelişmesi izlenerek Hindistan ve Çin gibi ülkeler tanıtılmıştır.</p>

    <p class="normal"><span class="idebold">İkta:</span> Kamu otoritesinin, tasarrufundaki arazi ve taşınmaz malların mülkiyet, işletme veya faydalanma hakkını kişilere tahsis etmesi. Sözlükte “kesmek, ayırmak” anlamındaki kat’ kökünden türetilen iktâ’ kelimesi, terim olarak, devlet başkanı veya onun adına yetki kullanan merci tarafından özellikle arazi gibi taşınmaz mallarla maden ocağı ve benzeri tabii kaynakların mülkiyet (temlik), işletme (irfâk) yahut faydalanma (intifa, istiğlâl) hak veya imtiyazlarının ya da bir bölgenin vergi gelirlerinin uygun gördüğü kimselere tahsisini ifade eder. Kendisine iktâ verilen kimseye iktâî, iktâdâr, mukta’ leh (mukta’) denir; mukta’ aynı zamanda “iktâ edilen şey” demektir.</p>

    <p class="normal"><span class="idebold">İsbicab:</span> Türkistan sınırında büyük ve geniş bir şehir. Zengin altın madenlerine sahiptir.</p>

    <p class="normal"><span class="idebold">İtabname:</span> Azarlama mektubu. Bir hükümdarın bir başka hükümdarı suçlamak ve kınamak için kaleme aldığı mektup.</p>

    <p class="normal"><span class="idebold">Kadı:</span> Hukukî uyuşmazlıkları ve davaları karara bağlamak üzere devletçe tayin edilen görevli, hâkim.</p>

    <p class="normal">Arapçada kaza (kadâ) kökünden ism-i fail olan kâdî, fıkıh terimi olarak insanlar arasında meydana gelen çekişme ve davaları şer’î hükümlere göre çözümlemek için yetkili makamca tayin edilen kişiyi ifade eder. (Mecelle, M. 1785). (DİA)</p>

    <p class="normal"><span class="idebold">Kadı’l-kudat:</span> Kadıların tayin, terfi ve azilleriyle yetkili kimseye denir.</p>

    <p class="normal"><span class="idebold">Kalaçûr:</span> Türklere has bir tür uzun kılıç.</p>

    <p class="normal"><span class="idebold">Karmatî:</span> Aşırı Şiî İsmailîyye mezhebine mensup bir zümre. Karmatîler (Karâmita), Kûfe’deki Ismailî dâîsi Hamdan bin Eş’as Karmat’a (Ölümü H. 293 / M. 906) nisbetle bu adı almışlardır. İbn Manzûr onları ayrı bir kavim olarak tanıtır. Taberî, 255 (M. 869) yılı olaylarını anlatırken Karmâtiyyûn diye anılan Zenc isyanının destekçisi bir gruptan bahseder (Târih, IX, 419). Mes’ûdî ile Makdisî ise Karmatîlerin bir Sudan halkı olduğunu belirtirler. Karmat isminin Sevâd bölgesindeki Benî Ukayl’in kolu Benî Karmat’tan geldiği, Karmatîlerin ve liderleri Hamdân’ın Arap asıllı olduğu da rivayet edilmektedir. Genel kabule göre Karmatîler 255 yılında Abbâsîlere karşı düzenlenen Zenc isyanı sırasında ortaya çıkmışlardır. Hareketin kurucusu olarak kabul edilen Hamdan, Sâbiîliğe mensup olup Kûfe yakınlarındaki Dür köyündendir ve büyük ihtimalle 264’te (M. 877-78) Abdullah bin Meymûn’un yahut oğlu Ahmed’in dâîlerinden Hüseyin el-Ahvazî’nin telkinleriyle İsmailîyye hareketine katılmış, onun ölümünden ya da Sevâd bölgesini terk etmesinden sonra İsmailîyye’nin o bölgedeki dâîsi olmuştur.</p>

    <p class="normal"><span class="idebold">Kâşân:</span> İran’da çinileriyle ünlü tarihî şehir. Merkezî İran platosunda, deniz seviyesinden 945 m. yükseklikte, İsfahan’ı Tahran’a bağlayan tarihî karayolu üzerinde kurulmuştur. Şehir isminin, cami süslemeciliğinde kullanılan kâşî adı verilen mavi ve yeşil renkli bir taşın işçiliğiyle tanınmasından kaynaklandığı söylenmiştir. Şehrin güneybatısında, kuruluşu milattan önce V. binyıla kadar giden Tepe Siyâlk antik yerleşim merkezi bulunmaktadır. İslam coğrafyacıları Cibâl bölgesinde yer alan Kâşân’ın küçük fakat güzel ve önemli bir şehir olduğunu yazarlar. V. (M. XI.) yüzyılın ortalarında büyük Selçuklu Devleti’nin kurulmasından sonra Kâşân’ın önemi arttı. Birçok Kâşânlı Selçukluların hizmetinde üst kademelerde yer alırken şehirde imar faaliyetleri hızlandı. VII. (M. XIII.) yüzyılda coğrafyacı Yâkut el-Hamevî, kendi zamanında buranın başka yerlere satılan güzel yeşil renkli kâseleriyle tanındığını ve halkının Şiî olduğunu kaydeder.</p>

    <p class="normal"><span class="idebold">Kâşgar:</span> Doğu Türkistan’da tarihî bîr şehir. Şehrin tarihi Han hanedanına (MÖ. 206 - MS. 220) kadar götürülebilir. O tarihten Tang hanedanına kadar (M. 618-907) Çin kaynaklarında Şule adıyla zikredilen Kâşgar, Çinlilerin oturduğu Hançeng (Şule) ve Müslümanların oturduğu Huiçeng (Şufu) denilen iki semtten meydana geliyordu.</p>

    <p class="normal">Taberî’nin naklettiğine göre Kuteybe bin Müslim 96’da (M. 715) Fergana bölgesine kadar ilerlemiş ve Kâşgar’ı 629’dan beri ellerinde tutan Çinlilerden almıştı. Daha önce buranın sahibi olan Karluklar 750’de şehri tekrar ele geçirdiler ve bölgede Türk idaresini yeniden kurdular. Ardından şehre Uygurlar hâkim oldu; 920 civarında Tagan Tegin adlı bir Türk dihkanının idaresindeydi, Kâşgar’da hüküm süren ilk Müslüman Türk hükümdarı Karahanlılardan Abdulkerim Satuk Buğra Han’dır (Ölümü H. 344 / M. 955).</p>

    <p class="normal"><span class="idebold">Kerec:</span> Tahran yakınlarında, Kerec ırmağının kenarında, Kazvin yolu üzerinde kurulmuş bir yerleşim yeri.</p>

    <p class="normal"><span class="idebold">Kırbân:</span> Yay ve tirkeşi tutturmak için boyna bağlanan, tasmaya benzeyen bir atkı.</p>

    <p class="normal"><span class="idebold">Kirmân:</span> İran’da bir şehir ve bu şehrin merkez olduğu idarî bölge.</p>

    <p class="normal">İran’ın ortasındaki Deşt-i Lût çölünün güneybatısını kuşatan dağlık kesimde, M. 240 yılına doğru Sâsânî İmparatoru I. Erdeşîr’in emriyle ileri bir savunma merkezi olarak kurulmuştur. Kirmân ve çevresinin fethine Hz. Ömer’in hilâfeti sırasında 17 (M. 638) yılında başlanmışsa da zaman zaman çeşitli isyan ve karışıklıklara sahne olan bölgede kesin İslam hâkimiyeti 102 (M. 720) yılında Emevî Halifesi Ömer bin Abdülazîz zamanında kurulabilmiştir.</p>

    <p class="normal"><span class="idebold">Kubât:</span> Sâsânî İmparatorluğu’nun 19. padişahıdır. Sâsânîlerin ünlü padişahlarından Nûşirevân’ın babası 43 yıl padişahlık yapmıştır. Mezdek Kubâd’ın zamanında zuhur etmiş ve Kubâd Mezdek’in dinini kabul etmiştir.</p>

    <p class="normal"><span class="idebold">Kûhistân:</span> Horâsân’ın vilayetlerinden birisi olup Nişabur ile Herat arasında yer almaktadır.</p>

    <p class="normal"><span class="idebold">Kuleyn:</span> Rey yakınlarında bir yerleşim birimidir.</p>

    <p class="normal"><span class="idebold">Kum:</span> İran’ın en önemli dinî merkezlerinden biri. Bazı yazılı belgelerden, ne zaman kurulduğu bilinmeyen Kum’un Büyük İskender tarafından tahrip edildiği ve Sâsânî Kralı I. Kubâd (M. 488-531) tarafından tekrar kurulduğu öğrenilmektedir. Hicri 23 (M. 644) yılında Ebû Mûsâ el-Eş’arî kumandasındaki İslam ordusunun fethettiği söylenen şehri çok daha sonra, 94’te (M.712-13) Kûfeli Şiî Arapların kurduğu yolunda bir de görüş bulunmaktadır. Buna göre Kûfeli Şiî Araplar burada birbirine yakın yedi ayrı yerleşim merkezi kurmuşlar ve bunları bir surla koruma altına almışlardır. Kum ismi de bu yedi merkezden birinin adı olan Kumîdân’dan, o da Kumemeydân’dan (tepeciklerle çevrili yer) gelmiş olabilir. Şiî kaynaklarında yer alan Kum adının Kâim lakabıyla anılan Muhammed el-Mehdî taraftarlarınca verildiği yahut Hz. Peygamber’in mi’raca çıkarken kendisine gösterilen ve insanların Hz. Ali’nin imametini kabul etmesini engellemeye çalışan şeytana, “kum” (kalk, git) demesiyle ilgili olduğu şeklindeki rivayetler ise şehre kutsiyet atfetme çabasının bir sonucudur.</p>

    <p class="normal"><span class="idebold">Maçin:</span> Kuzey Çin’e, yani Türkistan’a verilen ad. İbn Baytar, Ravend kelimesini açıklarken şöyle diyor: “Farslar Kuzey Çin, yani Türkistan’a Çin Maçin derler.” Aslının, “Çin ve mavera-yi Çin” olma ihtimali vardır (Dehhuda).</p>

    <p class="normal"><span class="idebold">Mâverâünnehr:</span> Ceyhun nehrinin kuzey ve doğusunda kalan bölgeye İslam tarihçi ve coğrafyacıları tarafından verilen isim. Orta Asya’ya yönelik İslam fütuhatından sonra Arapça kaynaklarda Ceyhun nehrine (Amuderya/Oxus) izafeten “nehrin öte tarafında bulunan bölge” anlamında kullanılmıştır. İran, Çin, Yunan ve Arap kaynaklarında Turanî ve İranî kavimler arasında sınır olarak kabul edildiği bildirilen Ceyhun nehrine eski Türklerin Ögüz adını verdikleri kaydedilmektedir. Mâverâünnehr tabiri IX. (M. XV.) yüzyıldan itibaren Farsça kaynaklarda kullanılmaya başlanmıştır. Arapça metinlerde Mâverâü’l-Ceyhûn ya da Haytal, Batı kaynaklarında Transoxiana (Transoxania) diye anılan bölgeye bazı Türk müellifleri Çay-ardı adını vermişlerdir. Mâverâünnehr’in hangi şehir ve bölgeleri kapsadığı konusunda bilgi veren Arap coğrafyacılarından İstahrî güneyde Ceyhun nehriyle sınırlanan bölgenin Buhâra, Semerkant, Soğd toprakları, Üşrûsene (Uşrusana), Şâş (Taşkent), Fergana, Keş (Kiş), Nesef (Nahşeb), Sagâniyân (Çagâniyân), Huttal (Huttalân), Tirmiz, Guvâziyân, Ahsîkes, Hârizm, Fârâb, İsbîcâb, Talaş, Îlak ve Hucend’i kapsadığını; İbn Havkal doğusunda Pamir, Rest ve düz bir çizgi üzerinde Huttel’e sınır Hint topraklarının, batısında Taraz’dan itibaren batıya doğru Bârâb (Fârâb), Sütkent, Semerkant’a tabi Soğd, Buhâra ve tabi yerler, Hârizm ve Hârizm denizine (Aral gölü) kadar yay halindeki bir çizgi üzerinde Oğuzlar ve Karluklar ülkesinin kuzeyinde Fergana’nın doğu ucundan Taraz’a kadar uzanan düz bir çizgi üzerindeki KarIuk topraklarının, güneyinde ise Bedahşan ve Hârizm denizine kadar düz bir çizgi üzerinde Ceyhun nehrinin yer aldığını ve Huttal’in de Mâverâünnehr’e dâhil olduğunu kaydeder.</p>

    <p class="normal"><span class="idebold">Medain:</span> Sâsânîlerin başşehri. Bugünkü Bağdat’ın 30 km. kadar güneydoğusunda Dicle nehrinin her iki yakasına Partlar ve Sâsânîler döneminde karşılıklı kurulan yedi ayrı şehirden meydana gelmiş, bu şehirler taş veya duba köprülerle birbirine bağlanmıştır. Arapça medîne (şehir) kelimesinin çoğulu olan medâin, Ârâmîler tarafından bu şehirler topluluğuna verilen aynı anlamdaki medrnethâ adının Arapçaya uyarlanmış şeklidir.</p>

    <p class="normal"><span class="idebold">Meharik</span>: Zekeriya Razi’ye nisbet edilen “Mehariku’l Enbiya” adlı kitaptır.</p>

    <p class="normal"><span class="idebold">Menât:</span> İslam’dan önce Arap putperestliğinde üstün varlıkla (Allah) insanlar arasındaki aracı tanrılardan biridir. Kur’an’ın bildirdiğine göre (Necm suresi; 19-20), putperest Araplar tarafından Allah’ın kızları olarak kabul edilen Lât ve Uzzâ ile birlikte Menât adlı puttur. Menât, Sâmî panteonunun en eski ilâhlarından biridir. Onun adına, Babilonya verimlilik ilahesi İştar’ın isimlerinden biri olan Menutum şekliyle Sargon öncesi dönemde de rastlanmaktadır. (DİA) Metinde Menât’tan bütün putlar ve özellikle o bölgede bulunan Budistlerin heykelleri kastedilmiştir. Aynı bölgede bir yer adı.</p>

    <p class="normal"><span class="idebold">Menşur:</span> Hükümdar tarafından yapılan bir tayini, bir görev veya muafiyeti yahut iktâ tevcihini bildiren belge. Sözlükte “yaymak, dağıtmak, kitabı basıp yayımlamak, diriltmek” anlamlarına gelen neşr kökünden türemiş olup “dağılmış, yayılmış” demektir. Herkese duyurulmak, açıklanmak ve yayılmak amacıyla yazıldığı için bu belgelere menşur denilmiştir.</p>

    <p class="normal"><span class="idebold">Merdâvîc bin Ziyar:</span> (Ölümü M. 935) Ziyârî hanedanının kurucusu ve ilk hükümdarı. Baba tarafından Ârî kökenli Gîlliler’in (Cîlî) Dâhil bölgesinde yaşayan asil bir koluna, anne tarafından Rûyân sipehsalarına mensuptur. Zamanın diğer hanedanları gibi Ziyârîler de sonraları, İslam öncesi tanınmış bir nesebe bağlanmak isteğiyle Ziyar’ın babası Verdânşah’ın Sâsânî İmparatoru Hüsrev zamanında Gîlân kralı olan Argüş Ferhâdân’ın soyundan geldiğini iddia etmiştir. Asıl ününü Abbasî hilafetine karşı bağımsızlık çabaları ve kadim İran kültürünü yeniden diriltmeye çalışmasıyla kazanmıştır.</p>

    <p class="normal"><span class="idebold">Mervrûd:</span> Horâsân’da Belh ile Merv şehirleri arasında, Merv ırmağı yakınlarında bir şehirdir. Hazreti Osman devrinde fethedilmiştir.</p>

    <p class="normal"><span class="idebold">Mevlîyan:</span> Buhâra’da bir ırmaktır. Sâmânîlerin bu nehrin kenarına kurdukları büyük bağları vardı.</p>

    <p class="normal"><span class="idebold">Mezdek:</span> Sâsâniler döneminde ortak mülkiyet düşüncesini savunan Zerdüşt din adamı. Yaklaşık 528 yılında Nûşirevân tarafından öldürülmüştür.</p>

    <p class="normal"><span class="idebold">Mihrigân bayramı:</span> Her ayın on altıncı gününe denir. Kadim İranlıların sonbaharın başladığı (Mihr ayı) 21 Eylül – 21 Ekim tarihleri arasında kutladıkları ikinci büyük milli bayramdır. İran inançlarına göre mihrigân gününün bayram olarak kutlanmasının birkaç sebebi vardır. Bunlardan birisi şudur; Kave, Dahhak’a karşı mücadele ederken melekler ona yardım için yeryüzüne inmiş ve Feridun tahta o gün oturmuştur.</p>

    <p class="normal"><span class="idebold">Mûbed:</span> Mecusî din adamı. Mecusîlikte kadılık görevi bulunan din adamına verilen isim.</p>

    <p class="normal"><span class="idebold">Mûbed-i Mûbedân:</span> Mecusîlikte en üst derecedeki din adamlarına verilen isim.</p>

    <p class="normal"><span class="idebold">Muhammed Arabî:</span> Gazneli Mahmud’un komutanlarından birisidir.</p>

    <p class="normal"><span class="idebold">Muhtesib:</span> Divan teşkilatı ıstılahı olarak görevleri şu şekilde tarif edilmiştir. Çarşı ve pazarda alışveriş fiyatlarını denetler ve tüccarları şeriata uygun olmayan işlerden ve halkı kandırmaktan men ederdi.</p>

    <p class="normal"><span class="idebold">Mukarmat:</span> Harflerin ve satırların birbirine yakın ve sıkışık bir şekilde yazıldığı yazı türü.</p>

    <p class="normal"><span class="idebold">Multan:</span> Pakistan’ın Pencab eyaletinde bir şehir.</p>

    <p class="normal"><span class="idebold">Mutemet:</span> (Âmil): Vergi ve haraç toplamakla görevli olan memurdur.</p>

    <p class="normal"><span class="idebold">Münhi</span>: Haber bildiren, haberci, casus.</p>

    <p class="normal"><span class="idebold">Nahşeb:</span> Buhâra yakınlarında bir şehir olup İslam coğrafya kitaplarında Nesef olarak geçmektedir. Türkler Karşi demiştir.</p>

    <p class="normal"><span class="idebold">Naib:</span> Asıl anlamı nöbet bekleyen olup devlet teşkilatında vekil ve muavin anlamlarına gelir.</p>

    <p class="normal"><span class="idebold">Nân-pâre:</span> Padişah tarafından hizmetinde olanlara geçimlerini sağlaması için bağışlanan mülk. Nân-pâre ile ikta arasındaki fark ile ilgili olarak Darke şunları yazmıştır: “İkta, ikta sahibine verilen toprak olup gelirinden sadece üst düzey kişilere pay verilirdi. Nân-pâre ise bağışlanan kişini o topraktan ekip biçerek kazanç sağlayabildiği topraktır.”</p>

    <p class="normal"><span class="idebold">Nedim:</span> Eğlence meclislerinde sultana eşlik eden kişi. Sultana çok yakın olan bu kişinin sahip olması gereken bazı özellikleri şu şekilde sıralanmıştır: Kâtiplik bilgisine sahip olmak, şiirden anlamak ve pek çok şiir ezberlemiş olmak, tıp ve nücum ilminden anlmak, kadim milletlere ait hikâyeleri bilmek, tavla ve satranç bilmek, Kur’an ve tefsir ilminden, fıkıhtan ve şeriat kurallarından haberdar olmak.</p>

    <p class="normal"><span class="idebold">Nimrûz:</span> İran’ın doğu eyaleti olan Sistan’a verilen adlardan biridir.</p>

    <p class="normal"><span class="idebold">Nişabur:</span> Sâsânî hükümdarlarından Şapur tarafından kurulduğu söylenen Nişabur, 2. Yezdicerd döneminde Horâsân’ın önemli şehirlerinden biriydi. Hazreti Osman döneminde Müslümanlar tarafından savaş yapılmaksızın fethedilmiştir. Sâmânîler döneminde eski önemine kavuşan Nişabur, Tuğrul Bey tarafından ikametgâh olarak seçilmiştir. Selçukluların son döneminde kuzeyden gelen Oğuzlar ve daha sonra Moğollar tarafından yağmalanan ve yakılan şehir daha sonra hiçbir zaman eski azamet ve görkemine ulaşamamıştır.</p>

    <p class="normal"><span class="idebold">Nûşirevân-ı âdil:</span> Sâsânî padişahlarından en meşhurudur. Babası Kubâd’ın yerine geçmiştir. Babasının zamanında ortaya çıkan ve büyük bir güce ulaşan Mezdek’i ve taraftarlarını ortadan kaldırmıştır. Uyguladığı adaletli yönetim sayesinde birçok Arap ve İranlı tarihçi tarafından adaletli uygulamalarına dair pek çok hikâyeler anlatılmış ve “Adil” lakabıyla anılmıştır.</p>

    <p class="normal"><span class="idebold">Otağbaşı:</span> Sekiz veya on kişiden oluşan asker grubuna komutanlık eden kişidir.</p>

    <p class="normal"><span class="idebold">Peşapuye:</span> Tahran’ın güneydoğusunda bulunan bir yer.</p>

    <p class="normal"><span class="idebold">Reşt:</span> İran’ın Gilan eyaletinde, Hazar Denizi kenarında yer alan bir şehir.</p>

    <p class="normal"><span class="idebold">Reis, Riyaset:</span> Server, serdar, halkın ileri geleni. Gazneliler döneminde bölgelere atanan ve sahib-i berid, âmil ve kadı ile aynı yetkiye sahip olan hâkimdir.</p>

    <p class="normal"><span class="idebold">Rey:</span> Tahran yakınlarında bulunan tarihi şehir. Rey şehrinden olan kişilere Razi nisbeti verilmiştir. İran’ın en eski şehirlerinden biridir, bu sebeple, “Şehyu’l-Bilad” ismiyle anılır. Hazreti Ömer zamanında fethedilmiştir. Abbasîler zamanında İran’da kurulan mahalli devletler, Sâmânî ve Selçuklular zamanında önemli merkezlerden birisi haline gelmiştir. Moğol saldırısında yerle bir olan şehir bir daha eski günlerine dönememiştir.</p>

    <p class="normal"><span class="idebold">Rikabdar:</span> Atın üzengisini tutarak sultan veya emirin ata binmesine yardım eden hizmetkâra verilen isimdir. Gazneliler döneminde bunun yanında rikabdar çok acil ulaştırılması gereken mektupları ulaştırmakla da sorumluydu.</p>

    <p class="normal"><span class="idebold">Rûd:</span> Yaylı çalgılar grubundan bir tür müzik aleti.</p>

    <p class="normal"><span class="idebold">Sahib-haber:</span> Haberci, muhbir, casus. Memlekette olup bitenden haberdar olabilmesi için padişahın farklı bölgelere gönderdiği casuslara verilen isim.</p>

    <p class="normal"><span class="idebold">Sâve:</span> Tahran’ın güneyinde yer alan tarihi bir şehir.</p>

    <p class="normal"><span class="idebold">Sepid-Camegan:</span> Kendilerine siyah renk elbiseyi alamet olarak seçen Abbasîlere karşı muhalifliklerini bildirmek için beyaz elbise giyen gruplar. Halife Mansur döneminde ortaya çıkan ve Şiî olan bu grup Ceyhun nehri çevresinde Mukni’ tarafından kurulmuştur. Taraftarlarına İslam’da haram olan fiilleri yapmanın hiçbir mahsurunun olmadığını tebliğ etti.</p>

    <p class="normal"><span class="idebold">Serahs:</span> Tarihi İpekyolu üzerinde, Meşhed yakınlarında, İran ile Türkmenistan sınırında yer alan bir şehirdir.</p>

    <p class="normal"><span class="idebold">Sera-perde:</span> Sefer sırasında padişah için kurulan çadıra ve bu çadırın etrafına duvar vazifesi görmesi maksadıyla çekilen perdeye bu isim verilmektedir.</p>

    <p class="normal"><span class="idebold">Sipah-sâlâr:</span> Gazneliler döneminde ordunun en önemi rütbelerinden biridir. “İmarat-ı cuyuş” veya “Zemaat-ı cuyuş” adıyla da anılmaktadır. Barış dönemlerinde genelkurmay başkanı mevkii görevinde bulunur. Bu makam bazen vezirlik olarak da tanınıyordu. Büyük vilayetlere atanmış bir sipah-sâlâr bulunurdu.</p>

    <p class="normal"><span class="idebold">Surre:</span> İçine altın veya gümüş paralar konulan küçük keseye denir.</p>

    <p class="normal"><span class="idebold">Sutûdân:</span> Mecusîlerin ölülerinin kemiklerini attıkları kuyular. Mecusîlikte ölüler toprağa gömülmez, bunun yerine yüksekçe bir dağın tepesine bırakılırdı. Sadece kemikleri kalıncaya kadar orada kalır ve daha sonra bir kuyuya atılırdı.</p>

    <p class="normal"><span class="idebold">Süleyman bin Abdu’l Melik:</span> 715-717 yılları arasında tahta oturmuş olan Emevî halifesidir. Babasının ölümü üzerine kardeşi tahta geçmiş ve onun ardından tahta kendisi oturmuştur. Kaşgar ve Pencap bu dönemde fethedilmiş olup ayrıca Şam’daki Emevî Camii’de bu dönemde yapılmıştır.</p>

    <p class="normal"><span class="idebold">Sümenat:</span> Hindistan’ın en büyük dini merkezlerinden birisidir. Sultan Mahmud tarafından fethedilmiş ve burada bulunan pek çok heykel yıkılmıştır.</p>

    <p class="normal"><span class="idebold">Süfyân el- Servî:</span> 715 yılında Kûfe’de doğmuş ve 778 yılında Basra’da vefat etmiştir. Tebe-i tabiin’in büyüklerindendir<span class="idebold">.</span></p>

    <p class="normal"><span class="idebold">Şahne:</span> Sultanın yanında bulunan ve şehri korumakla görevli olan süvari birlikleridir. Gazneli ve Selçuklular zamanında şu anlamlarda kullanılmıştır:</p>

    <p class="normal">a) Askeri yönetici: Sultan tarafından belli bir şehir için atanır.</p>

    <p class="normal">b) Padişahın halkın işleriyle ilgilenmesi, suçluları cezalandırması için atadığı yöneticilerdir. Siyasetname’de bu anlamda kullanılmıştır.</p>

    <p class="normal">c) Muhafız.</p>

    <p class="normal"><span class="idebold">Şuknân:</span> Hindistan’ın kuzeyinde, Mâverâünnehr sınırında bulunan bir yerdir.</p>

    <p class="normal"><span class="idebold">Tarih-i İsfahan:</span> Müellifin Siyasetname’yi yazarken kullandığı önemli eserlerden birisidir. Günümüze kadar ulaşmamıştır.</p>

    <p class="normal"><span class="idebold">Tevki:</span> Birkaç farklı anlama gelmektedir. a) Bugün imza olarak adlandırılan işarettir. Bu işaret mektupta yazılanların doğruluğunu onaylamak için kullanılan mühürdür. Tevki’ etmek, padişah veya hâkimin yazılan bir mektubu onaylamak için kâğıdın alt kısmına adını yazıp mühür basmasıdır.</p>

    <p class="normal">b) Mutlak olarak padişah fermanı anlamına gelir.</p>

    <p class="normal">c) Sultan veya hâkimin mektubun altına, kenarına veya arkasına yazdığı yazıdır.</p>

    <p class="normal"><span class="idebold">Tirmiz:</span> Özbekistan’ın cenûbunda, Amu-derya’nın şimal kıyısında, bu nehir ile Surhun-derya nehrinin kavşağında bulunan yeni Tirmiz şehrinin biraz daha garbında ve Amu-derya’nın orta Aral adlı adasına nazır, kıyısında harabeleri bulunan eski bir şehir. Hafız-Ebru gibi bazı tarihçiler şehrin İskender döneminde kurulduğunu yazmışlar; şehir çevresindeki Helenistik döneme ait bazı kalıntılar bu durumu doğruluyor. (DİA.)</p>

    <p class="normal"><span class="idebold">Tûr Dağı:</span> Hazreti Musa’nın Tanrı’ya yakardığı dağdır. Hazreti Musa Kıssası’nda Kur’an’da geçmektedir.</p>

    <p class="normal"><span class="idebold">Tûz:</span> Fars eyaletinde, Ahvaz’a yakın bir şehir olup Arapça kaynaklarda Tuc olarak geçer. Burada dokunan kumaşlar “Tûzî” olarak meşhurdur.</p>

    <p class="normal"><span class="idebold">Ümerâ-yı Hass:</span> Önde gelen komutan ve eyalet yöneticileri.</p>

    <p class="normal"><span class="idebold">Yakub Bin Leys:</span> Hicri 224 yılında Sistan’da bağımsızlığını ilan eden Saffâriyan hanedanının kurucusudur. Aynı yıl Herat’ı kuşatmış ve Şiraz ve bütün Fars eyaletini ele geçirmiştir. Daha sonra Belh ve Toharistan’ı da kuşatmıştır. 259 yılında Tahirîleri Horâsân’dan uzaklaştırmış ve Taberistan’a yönelmiştir. Taberistan Hâkimi Hasan bin Zeyd Alevi’yi mağlup ettikten sonra Ahvaz üzerinden Bağdat’a yönelmiştir. Halife Mu’tamad’in kardeşi Muvaffak ile girdiği savaşta mağlup olmuş ve 265 yılında ölmüştür.</p>

    <p class="normal"><span class="idebold">Yezdgird-i Bezehger:</span> 399 yılında tahta geçen Sâsânî şahıdır. Birinci Yezgird olarak da bilinir. İran kaynaklarında Yezdgird-i Bezehger (Günahkâr Yezdgird) olarak meşhur olmuştur ama yabancı kaynaklar onun iyi yönlerini yazmıştır. Zerdüşt din adamlarının devlete olan etkilerini azaltmak istemiş ama din adamları buna izin vermemişler, bu yüzden de günahkâr olarak adlandırılmıştır. (Dehhuda)</p>

    <p class="normal"><span class="idebold">Zâbulistân:</span> Bu isim Afganistan’ın kısm-ı cünubiyyesiyle Beluçistan’ın kısm-ı şimalisine verilip Kabulistan, Horâsân, Sistan, Mekran ve Sind ile muhata idi. Dağlık ve miye-cariyesi çok bir yer olup ahalisi şecaatlarıyla meşhur idi. Şehname’de Kabilistan ile pek çok zikrolunan bu isim el-yevm gayri musta’mal olup Hitte-yi mezkûru Afganistan ile Beluçistan arasından munkasimdir. (Kamusu’l Alam)</p>

    <p class="normal"><span class="idebold">Zenadîk:</span> Zındık kelimesinin çoğuludur<span class="idebold">.</span> Tanrı’ya ve ahirete inanmayan kimse.</p>

    <p class="normal"><span class="idebold">Zerradhane:</span> Silahhane. Cephane. Savaş malzemelerinin muhafaza edildiği depo.</p>
  </div>

  <div class="calibre1" id="calibre_pb_62"></div>
</body>
</html>
