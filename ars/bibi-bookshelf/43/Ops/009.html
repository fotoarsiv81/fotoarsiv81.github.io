<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.13"/>
<link rel="stylesheet" type="text/css" href="style.css"/>
<title></title>
</head>
<body>
<p class="p4">&nbsp;</p>
<h1 class="h11"><a id="ncx245"></a><a id="a5"></a>IV</h1>
<p class="p8">Sayın dinleyiciler,</p>
<p class="p8">Dilimiz sorunu, yıllardan beri en güncel konulardan biri olma özelliğini sürdürüyor. Elbette sevinilecek bir olaydır bu; anadili bilinci daha bir güçlenir ulusumuzda, dilimizin zenginleşip gelişmesi sürecinde halkın ona ilgisi gittikçe artar, ulusal bağlar sıklaşır, anlaşma kolaylaşır.</p>
<p class="p8">Ama dilimiz konusundaki tartışmalara bakarsak, durum nerdeyse tam tersine diyebileceğimiz bir özellik gösteriyor. Öyle ki, dilimizin özleşmesi yolunda çalışanlarla, bu yolu beğenmeyenler, tutmayanlar arasında çok sert çatışmalar oluyor. Nedendir bu? Dilimizi özleştirmeye çalışanlar, tutarlı bir mantıkla davrandıkları kanısındadırlar. &quot;Bilmediğimiz, öğrenemeyeceğimiz yabancı sözcükler yerine bunların Türkçeleri varsa onları kullanalım, Türkçeleri yoksa, Türkçe köklerden ve eklerden yeni sözcükler yapalım,&quot; diyorlar. Buna karşı olanlar ise, &quot;Siz yaşayan dili bozuyorsunuz,&quot; suçlaması ile başlıyorlar, ne uydurmacılıklarını bırakıyorlar onların, ne hainliklerini. Evet, sayın dinleyiciler, bu kavga içinde özleştirmeciler, yurt hainliğine dek varan suçlamalara uğradılar.</p>
<p class="p8">Bugünkü konuşmamda bu konuya değinmek istiyorum. Ama önceden şunu söyleyeyim ki, dilimiz konusundaki tartışmalar ne denli sert olursa olsun, bundan korkmamalı, üzülmemeli konuşmaların, tartışmaların bunca kırıcı olmasına. Dahası, sevinmeli. Türkçeyi herkesin aşağı gördüğü yakın bir geçmişten bugünkü döneme gelişimiz, sadece dilimiz için değil, ulusal birliğimiz için de yararlı bir gelişme sayılmalıdır. Türkçecilik ya da Türkçeciliğe karşı olan tutum, bugün siyasa alanını bile etkiledi, hükümet programlarında yer alacak denli önem kazandı.</p>
<p class="p8">&nbsp;(Sayın dinleyiciler, şu son sözlerim arasında kullandığım &quot;program&quot; sözcüğü üzerinde durmadan edemeyeceğim, onun için konuma biraz ara veriyorum. &quot;Program&quot; sözcüğü de çoğun yanlış söylenen sözcüklerden biri. Okumuş yazmışlar, yabancı dil bilenler arasında bile onu yanlış söyleyenler çıkıyor. &quot;Porogram&quot;, ya da &quot;proğram&quot; diyenler var. Yanlıştır, neyi nasıl söyleyeceğimize önem vermemiz gerek. Bakın, <span class="t8">Türkçe Sözlük</span> bu <span class="t8">program</span>&rsquo;a. Türkçe bir karşılık gösteriyor, &quot;tasımlama&quot; diyor. Gerçi yaygın bir sözcük değil daha, ama yazarlarımız hele bir dillerine dolasınlar, bakın nasıl tutar, günlük dile giriverir.)<a id="a6"></a><a href="notes.html#a14"><span class="t9">{*}</span></a></p>
<p class="p8">Biz gene konumuza dönelim. Türkçecilik akımının nasıl yayıldığını, güncel sorunlardan biri durumuna geldiğini söylüyordum. Üstelik sayın dinleyicilerim, dilde özleşme akımına karşı olanlar bile, bakıyorsunuz, gene de yeni sözcükleri, özleştirmecilerin buldukları, yaptıkları, yaydıkları sözcükleri kullanıyorlar, dilde özleştirme akımına karşı düşüncelerini bu sözcüklerle anlatıyorlar. Bu bir kazanç değil midir? Başka bir deyişle özleştirmecilik akımının gücünü göstermez mi?</p>
<p class="p8">Şimdi tartışmaların nerden çıktığı, ne biçimlere girdiği konusuna gelelim, şu &quot;yaşayan dil&quot; sözünden başlayalım. Özleştirmeciler, bu yolda yürüyen yazarlar, ozanlar, dilimizde karşılığı bulunan yabancı sözcükleri atıp onların yerine Türkçelerini kullandıkça, eğer Türkçeleri yoksa, Türkçe köklerden ve eklerden yeni sözcükler yapmaya kalktıkça, özleştirme akımına karşı olanlar şöyle diyorlar: &quot;Dil yaşayan bir şeydir, kendi kendine değişirse değişir, oysa siz onu zorla değiştirmeye kalkıyorsunuz. Halkımızın kullandığı bir sözcük yabancı bir dilden gelmiş olsa, yaşayan dile girdiği için bizim malımız, yani Türkçe sayılmalıdır. Siz yaşayan dili bozuyor, onun yerine yapma bir dil kurmaya kalkıyorsunuz.&quot;</p>
<p class="p8">İşte böyle diyorlar sayın dinleyiciler. Doğrusunu isterseniz, hiç de yanlış sözler değil. Dil yaşayan bir şeydir ve onu hiç kimse istediği gibi, hani deyimi ile söyleyelim, keyfi istediği gibi değiştiremez. Ama diller, bütün diller gene zaman içinde değişiyorlar. Bunun kendi kendine olduğu da söylenemez. Yazarları, ozanları, düşünürleri değiştirirler kendi anadillerini, çünkü bir zorunluluk olarak dikilir bu iş karşılarına. Çağ, yeni kavramlar getirmiştir, yeni araçlar getirmiştir, bunları adlandırmak gerekiyordur. Bizim dilimiz de geçirdi eskiden böyle önemli bir değişiklik, aşağıda yeri gelince değineceğiz. Burada şu kadarcığını söylemekle yetineyim ki, özleştiremciler, yaşayan dil yetmediği ya da kimi yerde tutarsızlıklar, anlaşılmazlıklar gösterdiği için, ortaya yeni sözcükler çıkarmak zorununu duyuyorlar. Geçen konuşmamda verdiğim bir örneği yenileyeyim sayın dinleyiciler: &quot;Teyakkuz&quot; mu, &quot;takayyüz&quot; mü, diye çırpınacağımıza, bunun Türkçesini söylesek, &quot;uyarı&quot; desek niçin yanlış olsun? Üstelik özleştirmeye karşı olanlar içinde, savundukları eski sözcükleri doğru olarak bilmeyenler de çıktıkça durum büsbütün karışıyor. Bilmedikleri bir dili &quot;yaşayan dil&quot; diye savurtmak durumunda kalmış oluyorlar bunlar.</p>
<p class="p8">Bu konuya ilişkin bir anımı anlatayım: Yıllar önce haftalık bir gazetede, basılacak yazıları dil bakımından okumakla görevli bulunuyordum. Benden yaşça oldukça genç bir bayan yazarımız, yazılarında kullandığı eski sözcüklere dokunmamamı benden istedi. Hakkı vardı elbet, istemezse onun yazma biçimine karışamazdık; ama o yazarın hiç olmazsa sevdiği, tuttuğu dili bilmesini, iyi bilmesini ondan istemek de bizim hakkımızdı. Bakın o yazar, o gün önümde duran yazısında, tanıdığı bir ev hanımını överken ona &quot;haset&rdquo; ettiğini yazıyordu. Oysa &quot;gıpta&quot; ettiğini söylemesi gerekirdi. Haset kötü bir duygudur çünkü, o duyguda kendilerini kaptırmış olanlar &quot;hasut&quot; derler ki, hasutlar hiç kimsenin iyiliğini istemezler, insanların mutluluğunu kıskanırlar. Oysa &quot;gıpta&quot; etmek böyle değildir, gıpta etmekte bir yaklaşma, bir özenme, bir onun gibi olma isteyiş vardır ki, hiç de kötü olmayan bu duygu için biz dilimizde &quot;imrenme&quot; sözcüğünü kullanırız. &quot;İmrendim onun başarısına&quot; deriz sözgelişi. Bunda düşmanca bir duygu yoktur.</p>
<p class="p8">İşte özleştirmeciliği sevmeyen o yazarımız, kullandığı, sevdiği yabancı (bu örnekte Arapça) sözcükleri gereğince bilmediği için düşmüştü bu yanlışa. Şimdi bize: &quot;Haset, hasut sözcükleri dilimize girmiştir, onları atmak doğru değildir&quot; diyenlere hak verebilir miyiz? Yaşam istemiyor mu bizden bu alanda bir temizlik yapmamızı, bir yeniden değerlendirmeye girişmeyi? Bir sözcüğü atmak, yerine bir başkasını koymak öyle kolayca olacak işlerden değildir sayın dinleyiciler, eğer birtakım yabancı sözcükler kolayca atılabiliyorsa, bunda onların artık tutunamayacak duruma gelmelerinin etkisi büyüktür. Konuyu biraz daha açayım.</p>
<p class="p8">Dilimizin bilimsel düşünceye uyarak değişmesi, sanıldığı gibi, dediği dedik, akıllı ya da akılsız üç beş kişinin isteği sonucu değildir. Değişen toplum böyle buyuruyor. İstesek de, istemesek de ona uyacağız. Nitekim bizim toplumumuz geçmişte buna benzer bir değişiklik geçirmiştir.</p>
<p class="p8">Türklerin İslam uygarlığına girmeden önceki dilini bir düşünün. Arap'la, Fars'la ortak uygarlık bize yeni yeni kurumları zorlayınca, o zamanki Türkler düşünmüşler, taşınmışlar, dilimizi bu değişikliğe uydurmamız gerekli demişler. Kur'an'ın buyurduğu hukuku kurmak için Arapçayı ölü dil olarak benimsemişler, terimleri o dilden ya almışlar, ya kendileri uydurmuşlar. Evet, uydurmuşlar sayın dinleyiciler. Bunun gibi Fars şiirini kendileri için klasik saymışlar. Bunda üzülecek bir şey yok, tam tersine, o günün gereklerine uygun bir iş görmüşler... Avrupalı ulusların, Latinceyi, Yunancayı benimsemeleri gibi.</p>
<p class="p8">Ama bizim içine girdiğimiz Doğu İslam uygarlığı, gittikçe Batı uygarlığı karşısında güçten düşmeye başlamış. Ordumuzu düzeltirsek yetişiriz demişler. Nizam-ı Cedid çıkmış, ama çöküşün önü alınamamış. Yasaları değiştirelim demişler, Tanzimat çıkmış, gene bir yarar yok. Bu gidiş ta Atatürk&rsquo;ün laik devletine kadar gelir dayanır. Laik devletle bizim toplumumuz çağdaş uygarlığa ayak atar. Doğu-İslâm uygarlığı ile ilgisini keser. Bu durumda sözgelişi medeni hukuk dilimizi Mecelle terimleri ile kurabilir miydik? Toplumumuzun yeni duyguları, yeni kayguları Fars şiiri geleneği içinde dile getirilebilir miydi? Kaside, gazel biçimleri ile tiyatro yazabilir miydik? Bize yeni bir ölü dil, yeni bir klasik yazın (edebiyat) gerekiyordu. Batı uygarlığı içindeki ulusların ölü dili Latince idi, Yunanca idi. Onlar bizim de ölü dilimiz olsun, terimlerimizi onlardan yapalım denildi, ama tutmadı. Okullarımıza (bir ikisi bir yana) o diller konmadı. İşte o vakit eski Türkçeyi, geçmişteki bu hazineyi ölü dil gibi almak yolu ortaya atıldı. Yoksa onu canlandırmak değildi amaç.</p>
<p class="p8">Demek ki, İslam uygarlığına girdiğimiz zaman yaptığımız işi, bugün laik ve çağdaş uygarlığa girdiğimiz için de yapmak zorundaydık. Okullarımızdan Arapçayı, Farsçayı kaldırdığımıza göre, dilimizdeki Arapça, Farsça sözcükler de tutunamazdı artık. Bu bir istek, duygu işi değildi. Dilimizi birbirleriyle ilişkisiz bir sözcükler yığını durumuna sokamazdık. Oysa bir dil tek tek sözcüklerden değil, sözcük ailelerinden kurulur sayın dinleyiciler.</p>
<p class="p8">Burada kısaca sözünü ettiğim o eskiden geçmiş olay, Türklerin İslam uygarlığına girdikten sonra dillerini değiştirmeleri olayı ne öğreticidir! Neredeyse bütün ulusların başından geçmiştir benzerleri. Diller değişerek yaşarlar. Bu değişmeleri çağın koşulları zorlar. Ama bugün kalkıp da, &quot;Böyle bir değişme bin yıl önce olmuş bir kez, artık bir daha olamaz, biz o değişikliğe uyup kalalım&quot; diye düşünmek yaşama, değişime, gelişime aykırı düşmez mi? Türklerin İslam uygarlığına girdikleri zaman dillerinde yaptıkları değişikliği neden son değişiklik sayacakmışız? Yaşam bizi benzeri bir değişikliğe yeniden zorlayamaz mı? Gerçekte zorlamıştır ve ileri atılmaya istekli Türk toplumu bunu başarma yoluna girmiştir.</p>
<p class="p8">Sayın dinleyiciler, bundan önceki konuşmalarımda verdiğim örneklerle de göstermiştim ki, biz Türkçe &quot;ağu'yu atıp onun yerine yabancı &quot;zehir&quot;i, Türkçe &quot;sin&quot;i atıp onun yerine yabancı &quot;mezar&quot;ı koyduğumuz zaman &ndash;yedi yüzyıllık bir geçmişi var bu söylediğimin&ndash; evet, koyduğumuz zaman, &quot;yaşayan dil&quot;i bunlardan hangisi gösteriyordu? Başka bir deyişle &quot;ağu&quot; yaşayan dil iken atıldı ve onun yerini bir yabancı, &quot;zehir&quot; aldı. Bizim şimdi yaptığımız iş bunun tersidir. Yaşayan dilde gücünü yitirmiş olan yabancı sözcüğü bırakıp onun yerine Türkçesini geçirmek. &quot;Haset&quot; ile &quot;gıpta&quot;yı karıştırıp duracağımıza böyle davranmamız daha doğru değil midir?</p>
<p class="p8">Üstelik Türkçeciler, &quot;Dilimizden bütün yabancı sözcükleri atalım&quot; demiyorlar. Deseler de başaramazlar böyle bir işi. Çünkü dünyada yüzde yüz arı, saf dil yoktur sayın dinleyiciler. Hatta bin yıl önceki Türkçeyi diriltmek de değildir özleştirmecilerin amacı, hiç değildir. Yukardaki örnek bize dillerin, birtakım toplumsal değişmelerin zoru ile değişebileceğini gösterdiğine göre, çağdaş anlamda uluslaşma sürecini yaşayan Türkiye, neden benzeri bir dil çabasına girmesin? Kökleri bilinen, öğretilebilir, sözcükleri aileler halinde yaşayan bir ulusal dil kurmasın?..</p>
<p class="p8">Biz bugün Türkçenin eski metinlerinden yararlanmaya kalkıyorsak, artık yaşamayan birtakım eski sözcükleri diriltmek anlamına bir çaba değildir bu; ama Türkçenin kimi köklerini, kimi eklerini, yaşayan benzerleri ya da yakınları varsa, neden yaşayışa geçirmeyi düşünmeyelim? Denemeyelim? Hatta bizim eski sözcüklerimizden halkın dilinde yaşayıp da yazı dilimizden silinmiş olanlarını neden kullanmaya kalkmayalım?</p>
<p class="p8">&quot;Yaşayan dil-yaşamayan dil&quot; ayrımı, ister istemez &quot;uydurmacılık&quot; konusu ile birleşiyor sayın dinleyiciler. Onun için ben şimdi uydurmacılık tartışmasına girerken, arada bir gene o &quot;yaşayan dil&quot; konusuna değinmek zorunda kalacağım. Ama burada da, ayrıntılara girmeden önce, bir dilbilimcimizin anlattığı bir öyküyü anımsadım. Bu dilbilimcimizin evinde &ndash;otuz kırk yıl önce oluyor&ndash; köyden gelmiş küçük bir kız varmış. Bir gün dilci bir yolculuğa çıkmak üzere toplanırken, bu küçük köylü kızdan bavulunu getirmesini istemiş. Kız biraz sonra dönüp gelmiş, &quot;Beyim sizin bavulun germeci kopuk&quot; demiş. O güne değin &quot;germeç&quot; sözcüğünü hiç duymamış olan dilbilimci, küçük köylü kıza: &quot;Germeç dediğin nedir?&quot; diye sormuş. Kız da ona, bavul kapağının arkaya düşmesini önleyen iki iç yandaki bez bağları anlatmış. Bunun üzerine dilbilimci, &quot;Sizin köyde ona germeç mi derler?&quot; diye sorunca küçük köylü kız, &quot;Hayır, bizim köyde böyle bir şey demezler, ben olsa olsa germeç denir diye düşünerek öyle söyledim&quot; demiş.</p>
<p class="p8">Sayın dinleyiciler, bir ulus dilini böyle yaratır işte, kendi dilinin yapısına uyarak, kendi köklerinden, eklerinden yararlanarak ve bir benzerine bakarak uydurur. Bu bakımdan dilde yaratma ile uydurma bir anlama gelir, özdeş işler sayılmalıdır. Bugün okullarımızda okutulmakta olan geometri dersinin terimlerini çoğunlukla Atatürk uydurmuştu. &quot;Uydurma&quot;yı böyle anlayınca ortada bir anlaşmazlık kalmaz.</p>
<p class="p8">Ama o sözcükte bir aşağılayıcı anlam da var ya, &quot;saçma&quot;, &quot;anlamsız&quot; yerine kullanılır, işte o yüzden yanlış anlamalara yol açılıyor. Ama özleştirmecilere uydurmacı diyenler, kuşkusuz &quot;uydurma&quot; sözcüğünün bu aşağılayıcı, alay edici anlamını öne sürüyorlar, &quot;Siz uydurduğunuz bu saçma sapan sözlerle yaşayan dilimizi bozuyorsunuz&quot; diyorlar. Bakalım, durum gerçekten öyle mi?</p>
<p class="p8">Tarihçi Abdurrahman Şeref Bey, derslerinde &quot;tradition&quot; sözcüğünün karşılığını ararken bir gün &quot;an..an&quot; demiş. &quot;An&quot; Arapça &quot;dan&quot; anlamına gelir sayın dinleyiciler, o sayın tarihçimiz de öğrencilerine &quot;soydan soptan, anadan, babadan gelen&quot; kavramını anlatmak için kullanmış o Arapça &quot;an&quot;ı, &quot;dan&quot; anlamına ve böyle arka arkaya söylediği için de &quot;an..an&rdquo;, &quot;anane&quot; oluvermiş, soyut ad niteliği kazanmış. İşte size uydurma bir terim, hem de kendi köklerimizden değil, yabancı bir dilin bir tümleç ekinden yapılma. Bildiğiniz gibi biz bugün bu sözcüğün Türkçe karşılığını kullanıyoruz, &quot;gelenek&quot; diyoruz.</p>
<p class="p8">&quot;Gelenek&quot; de uydurma elbet, &quot;anane&quot; gibi. Ama &quot;gelenek&quot;in &quot;anane&quot;den bir ayrımı var ki, &quot;gel&quot; kökünden türetilmiş, anlıyoruz ne demeye geldiğini aşağı yukarı, &quot;gelen&quot;le ilgili bir şey. Sonra bu sözcüğün benzerleri de var dilimizde sayın dinleyiciler, &quot;görenek&quot; var, yeni yapılan &quot;ödenek&quot; var. Ama &quot;gelenek&quot;in bilim terimi olarak tanımı ancak öğrenimle elde edilebilir. Sanki okumamış biri &quot;anane&quot; sözcüğünü duyunca bir şey anlıyor mu?</p>
<p class="p8">Bunun gibi &quot;millet&quot; ile &quot;vatan&quot;ı Namık Kemal Arapçadan uydurmuştu. &quot;İdeal&quot; karşılığı olarak &quot;mefkûre&quot;yi Ziya Gökalp uydurmuştu. Bugün biz &quot;mefkûre&quot; karşılığı olarak &quot;ülkü&quot; diyoruz. &quot;Dikkat&quot; sözcüğünü &quot;attention&quot; karşılığı olarak bilim terimi yapan da Ziya Gökalp'tir. Sırası gelmişken şu &quot;dikkat&quot; sözcüğü ile ilgili, geçmiş bir olayı anlatayım:</p>
<p class="p8">Ziya Gökalp Türkçülüğün Esasları adlı kitabında açıyor konuyu... O zamanlar felsefe terimlerini araştırıp bulmak için üniversitede bir kurul toplanmış. Bu kurulda fesahatçılardan biri (fesahat, anlatışta düzgünlük, açıklıkta birlikte ereğe uygunluk demek) evet, fesahatçılardan yani eski dil bilginlerinden biri, dikkat sözcüğünün attention karşılığı olamayacağını ileri sürmüş. &quot;Güya dikkat kelimesi, dakik ince sıfatından iştikak ettiği için incelik mânâsına imiş&quot; diye alay eden Ziya Gökalp da, dikkat sözcüğünü halkın kullandığını söylemiş. Fesahatçı, &quot;halkın kullandığı tabirleri ilim kabul etmez. Doğru olan kelimeler, kelimelerin eski şekilleridir.&quot; demiş.</p>
<p class="p8">Gerçekten ilginç bir tartışma. Dilimizdeki yabancı sözcüklerin kökenlerini bilmemiz gerektiğini savunan fesahatçılar, hele terim işinde, kolay kolay yerilemez. Terim olacak bir sözcüğün, sınırları kesin olarak çizilmiş, açık seçik bir anlama ve yalnız o anlama gelmesi gerekir. Bunu ise ancak kök anlamı sağlar. Halkın kullandığı, çeşitli anlamlara gelen, istenildiğinde istenilen yana çekilebilen, oynak, kaypak bir sözcüğün bilimde yeri olamaz. Terimin anlamında da var bu tanım, sınır demek o Latince sözcük, son durak anlamına &quot;terminal&quot; de oradan gelir. &quot;Terminus&quot; Roma&rsquo;da bir Tanrı'nın adıydı, Sınır Tanrısının. Okullarımızda Arapça okutulduğu, o dilden yeni sözcükler üretildiği günlerde fesahatçılardan birinin Ziya Gökalp'a karşı davranışı hiç de yanlış değildir. Onlar, yani fesahatçılar, Türkçeye inanmamakla yanılmışlardır.</p>
<p class="p8">Ya Ziya Gökalp ne yapıyor? Sözcüklerin kullanış anlamları ile yetinmemizi, o günkü deyimi ile, &quot;galat-ı meşhuru lûgat-i fasiha'ya&quot; yeğlememizi öğütlüyor. &quot;Bir sözcük yanlış bir biçimde, kurala uygunsuz olarak yapılmış durumu ile yayılmış olabilir, zararı yok, onu kullanmak, kurala, ereğe yüzde yüz uygun olan sözcüğü kullanmaktan daha iyidir,&quot; demek istiyor.</p>
<p class="p8">Daha başka türlü söylersek, Ziya Gökalp, &quot;Halkın bilinçsiz olarak bozup kullandığı yabancı sözcükleri Türkçe sayalım&quot; diyor. Çünkü Türkçe olan &quot;gözgü&quot;, &quot;sayrı&rdquo;, &quot;baskıç&quot;, &quot;ağu&quot; gibi birçok sözcüğün canlı dilden çıktığını, bunların yerine de canlı olarak &quot;ayna&quot;, &quot;hasta&quot;, &quot;merdiven&quot;, &quot;zehir&quot; sözcüklerinin geldiğini söylüyor. &quot;Bir milletin lisanı kendi cansız cezirlerinden değil, kendi canlı tasarruflarından mürekkep canlı bir uzviyettir.&quot; diye yazıyor.</p>
<p class="p8">Ama biz de ona sorabiliriz sayın dinleyiciler, Arapça, Farsça sözcükleri dilimize halkımız mı soktu? Kim öldürdü &quot;ağu&quot; sözcüğünü? &quot;Zehir sözcüğüne can veren kimdir?</p>
<p class="p8">İşte konumuzun en önemli yerine geliyoruz, Ziya Gökalp da, onu kendilerine destek alarak özleştirmecileri yeneceklerini sananlar da, bir kez olmuş bitmiş bir durumu, artık değişemez bir durum diye benimsememizi istiyorlar. Ziya Gökalp, yabancı kaynaklı dikkat sözcüğünü, üstelik de yanlış olarak &quot;attention&quot; karşılığı ortaya atabilecek, ama biz bugün ona benzer bir öneride bulunursak &quot;uydurmacılık&quot;la, yaşayan dili bozmakla suçlandırılacağız. Gene Ziya Gökalp, Arapça &quot;fikir&quot; sözünden bir &quot;mefkûre&quot;yi türetecek ve bunu &quot;ideal&quot; karşılığı dile yerleştirmeye çalışabilecek, ama bugün bir Türkçeci kalkıp da, &quot;O zaman okullarda okutuluyordu, <span class="t8">fikir</span>'den nıefkûrenin nasıl çıktığı bilinirdi, bugünse bilinmiyor, bilinemez de. Onun için biz bunun yerine Türkçe bir sözcük bulalım&quot; dedi mi, uydurmacılıkla suçlanacak.</p>
<p class="p8">Ziya Gökalp bir yandan Türkçülüğün Esasları adlı kitabında, &quot;Siyasi kapitülasyonlar, siyasi istiklâl ve hakimiyete münafi olduğu gibi, lisanî kapitülasyonlar da, lisanî istiklâl ve hakimiyete münafidir&quot; diye yazarken, öte yandan Arapça &quot;dikkat&quot; sözcüğüne, taşımadığı bir anlamı yüklemeye, üstelik de bu yoldan terim yapmaya kalkması anlaşılır bir şey değildir. Ama bundan daha anlaşılmaz olanı, Türkçeciliğe &quot;uydurmacılık&quot; diyenlerin, eski sözcükleri savunurken fesahatçılara değil de, Ziya Gökalp'a dayanmaya kalkmalarıdır. Uydurmacılığa değil, tasfiyeciliğe karşı olan Ziya Gökalp, Arapça köklerden sözcükler uydurma yanlısı idi. Böylece bizim en büyük uydurmacılarımızdan biri olarak gösterebiliriz onu.</p>
<p class="p8">Burada kullanılan &quot;uydurmacı&quot; sözcüğünde hiçbir aşağılayıcı anlam bulunmadığını açıklamaya gerek yok sayın dinleyiciler, ama onu öyle kullananlar da bulunduğu için, burada hem Ziya Gökalp'a saygımızdan, hem de konumuz olan uydurmacılığa açıklık getirmek ereği ile bunu belirtmeyi zorunlu bulduk.</p>
<p class="p8">Ziya Gökalp, &quot;Halk lisanında müteradifi bulunan Arap ve Fars kelimelerini atmak, tamamiyle müteradif olmayıp, küçük bir nüansa malik olanları lisanımızda muhafaza etmek&quot; der. Önce şu Türkçede &quot;müteradifi&quot; yani &quot;eşanlamlısı&quot; olan Arapça, Farsça sözcükleri ele alalım. Halk, Türkçede karşılığı olup da, okuryazarlar eliyle dilimize sokulmuş kimi Arapça, Farsça sözcükleri, anlamlarını az çok değiştirerek kullanmak yolunu tutmuş. Sözgelişi &quot;siyah&quot; ile &quot;beyaz&quot;ı somut anlamda kullanmış. Ziya Gökalp, &quot;Meselâ siyah yüzlü bir adamın alnı ak olabilir, beyaz çehreli bir adamın yüzü kara çıkabilir&quot; diyor. Sayın dinleyicilerim, Ziya Gökalp&rsquo;tan yaptığım alıntıları, görüyorsunuz ki Türkçeleştirmiyorum, kendi nasıl yazmışsa öyle bırakıyorum. Değiştirsem, ünlü bilginimizin dil üstüne olan düşüncelerini de değiştirmiş olacağımdan korkarım. Bakın, sözgelişi biz bugün &quot;kara&quot; sıfatını, Ziya Gökalp'ın dediği gibi hep soyut anlamda kullanmıyoruz; &quot;Kara Afrika&quot; diyoruz. Bir de şu var, Ziya Gökalp'tan bu yana dilimizin ne anlaşılır, ne açık duruma geldiği de anlaşılıyor böylece.</p>
<p class="p8">Biz gene gelelim müteradiflere... Gerçekten de, dilimizde böyle eşanlamlı sözcükler gittikçe çoğalmış, halkımız da onlara ufak tefek anlam ayrımları koymuş. Bunlar daha çok deyimlerde geçer sayın dinleyiciler. &quot;O deyimleri kaldıralım, bir daha kullanmayalım,&quot; diyen yok. İstesek de yapamayız onu. Ama Türkler İslâm uygarlığına girdikten sonra, birtakım deyimlerinden zamanlar vazgeçmek zorunda kalmışlardır. İçindeki sözcüklerin ne demeye geldiği artık bilinmeyen deyimler ortadan kalkar elbet bir gün. Sözgelişi bir &quot;esamisi okunmaz&quot; deyimi vardı sayın dinleyiciler, bakıyorum da son yıllarda kullanılmaz oldu. Çünkü o deyimdeki &quot;esami&quot; Arapça &quot;isim&quot;in çoğulu olan &quot;esami&quot; değilmiş gerçekte, &quot;esame&quot; imiş, eskiden yeniçerilere verilen kimlik cüzdanının adı. Ama sanıyorum ki, o &quot;esame&quot; de &quot;esami&quot;den bozmadır. Düşünün, anlamı bunca karışık bir sözcükle yapılan bir deyim nasıl yaşar? İşte yavaş yavaş unutuldu gitti.</p>
<p class="p8">Biz deyimleri kullanırken çok dikkatli olmalıyız sayın dinleyiciler, onları Türkçeleştirmeye kalkmamalıyız. Sözgelişi, şu &quot;meydana geldi&quot; deyimini alalım. &quot;Öyle bir vaziyet meydana geldi ki...&quot; tümcesinde kullanıldığı gibi. Şimdi kalkıp da bunu, &quot;Öyle bir olay alana geldi ki...&quot; diye Türkçeleştirmek yanlış olur. Çünkü deyimlerdeki sözcükler, o deyim içinde, o deyime özgü bir anlam yüklenmişlerdir, onları değiştirmek anlamı değiştirmek olur. Bir örnek üzerinde daha duralım. &quot;Fülûs-u ahmere muhtaç oldu...&quot; &quot;Fülûs&quot; Osmanlı döneminde basılmış bakır ufaklık para.&quot; &quot;Ahmer&quot; kırmızı demek. Şimdi biz bu deyimi, &quot;Kırmızı bakırı gereksedi&quot; diye Türkçeleştirirsek hiçbir şey anlaşılmaz. Sırası gelmişken söyleyeyim, &quot;iflâs&quot; sözcüğü de işte o &quot;fülûs&quot;dan gelir. &quot;İflâs etti&quot; demek, o en küçük paraya muhtaf olacak duruma düştü demek.</p>
<p class="p5"><span class="t8">3 May</span><span class="t8">ı</span><span class="t8">s 1975</span></p>
</body>
</html>