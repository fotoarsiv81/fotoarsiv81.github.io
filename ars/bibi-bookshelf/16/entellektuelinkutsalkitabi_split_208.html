<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>entellektuelinkutsalkitabi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="sagbaslik" id="calibre_toc_205">Hz. Muhammed</h1>
	<p class="normal">Hz. Muhammed (571-632), İslam’ın takipçilerine göre Tanrı’nın yeryüzündeki son peygamberiydi. Tüm Araplar gibi, Hz. Muhammed’in soyu İbrahim’in ilk oğlu İsmail’e kadar gider. Müslümanlar, yani İslam’ın takipçileri, Hz. Muhammed’in vahiylerinin Musa ve İsa Mesih gibi diğer peygamberlerinkileri takip ettiğine inanmaktadırlar.</p>
	<p class="normal">Hz. Muhammed, Mekke’de doğdu. O zamanlar Mekke, putperestliğin hâkim olduğu Kâbe olarak adlandırılan bir tapınak çevresinde konuşlanmış müreffeh bir şehirdi. Hz. Muhammed’in babası o doğmadan önce ölmüştü ve genç bir çocukken Hz. Muhammed, tüccar olan amcasıyla Arabistan’ı gezdi, sonra kendisi de ticaret işini yaptı.</p>
	<p class="normal">Derin derin düşünmeyi seven Hz. Muhammed, kırk yaş civarındayken yine bu amaçla gittiği Mekke yakınlarındaki Hira Mağarası’nda, bir görü deneyimi yaşadı. Bu görüde, melek Cebrail onunla konuştu ve daha sonra Kur’an’ı oluşturacak ayetleri ezberlemesini ve nakletmesini emretti. Cebrail, Hz. Muhammed’i hayatının geri kalanı boyunca da ziyaret etti ve Hz. Muhammed, Cebrail’in ilettiği öğretileri vaaz etmeye başladı. Ancak bütün hayatı boyunca Hz. Muhammed’in okuma yazması olmayışı, tüm bu vahiylerin sözlü olarak aktarıldığı anlamına geliyordu.</p>
	<p class="normal">Hz. Muhammed’in öğretilerinin merkezî bir ilkesi, tek tanrıcılıktı. Bir tanrı kavramı, putlarla çevrili Kâbe etrafında gelişen Mekke şehrinin güçlü önderlerini müthiş kızdırmıştı. Sonunda Hz. Muhammed, takipçileri ile birlikte Medine’ye göç etmek zorunda bırakıldı. Medine’de İslam hemen çoğunluğun dini oldu. Ancak Hz. Muhammed, Müslüman olmayanları kovmaktansa, onların vergi ödeyerek kendi dinî ibadetlerine devam etmelerine izin verdi.</p>
	<p class="normal">Medine’nin gücü arttıkça, Mekke’deki yetkililer temkinli olmaya başladılar. Gerginlikler arttı ve sonunda iki şehir bir savaşa tutuştu. Sayıca azınlıkta olmalarına rağmen Hz. Muhammed ve Medine bu savaştan galip çıktılar. Sonrasında Hz. Muhammed, bunu takip eden fetihlerle tüm Arabistan’ı birleştirdi.</p>
	<p class="normal">Sözlü geleneğe göre, 619-620 yıllarında melek Cebrail ona bir kez daha göründü. Hz. Muhammed, altmış üç yaşında Medine’de öldü.</p>
	<p class="normal">Hz. Muhammed’in kendinden sonra kimi halef bıraktığı sorusu, Sünnî ve Şiî Müslümanlar arasında ayrılığa neden olmuş bir tartışma konusudur. Sünnî İslam’a göre Ebu Bekir bir sonraki halife olarak seçildi. Diğer taraftan Şiîler, Hz. Muhammed’in damadı olan Ali’yi sonraki halife olarak atadığını ve Ebu Bekir’in sadece Ali’yi devirerek gücü ele geçirdiğini iddia ederler.</p>
	</body>
</html>