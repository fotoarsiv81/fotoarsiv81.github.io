<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>entellektuelinkutsalkitabi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="solbaslik" id="calibre_toc_166">Romantizm</h1>
	<p class="normal">Romantizm olarak bilinen akım (1750-1850) büyük oranda neo-klasik akıma cevaben ortaya çıktı. Neo-klasik sanatçılar aydınlanmanın akıl, nesnellik ve bilimsel değerlerine büyük vurgu yaparken, romantik sanatçılar fantezi, sezgi, öznellik ve duygu alanlarına doğru çekildiler. Amerikan ve Fransız devrimlerini meydana getiren hevesle esinlenen romantikler, sosyal adetler üstünde yükselen isyanı ve bireysel özgürlüğü kutladılar. Sanayileşmenin hızlı büyümesiyle umutsuzluğa kapılan romantikler, hayranlıklarını doğa harikalarına ve daha basit, daha ilkel kültürlerin saflığına yönelttiler. Yunan-Roma sanatının zarafetini ve net hatlarını tercih eden neo-klasiklerin aksine, romantikler egzotik kültürlerin gizemi kadar, Gotik mimarinin karmaşıklığı ile de etkilendiler.</p>
	<p class="normal">İngiltere’de romantizm, roman yazarı Horace Walpole’un Twickenham’daki villası Strwaberry Hill’i Gotik motiflerle yeniletmeye karar verdiği 1749 yılına kadar uzanır. George Stubbs’ın <span class="ideitalik">Bir Aslan Tarafından Yutulan At</span> (1763) ve Henry Fuseli’nin<span class="ideitalik"> Kabus</span> (1781) resimleriyle William Blake’in kendi şiir kitapları için yaptığı illüstrasyonlar, İngiliz resminde romantizmin önde gelen örneklerindendir. İngiliz romantizmi John Constable ve Joseph Mallord William Turner’ın resimlerinde doruğa ulaşır. Mimari açıdan akım, en iyi 1836’da yapımına başlanan neo-Gotik Parlamento Binası’nda yansıtılır.</p>
	<p class="normal">Fransız romantizmi Jean-Jacques Rousseau’nun yazılarına ve Fransız Devrimi’ne çok şey borçludur. Dönemin en kayda değer Fransız ressamları arasında Jean-Aguste-Dominique Ingres, Theodore Gericault ve Eugene Delacroix yer alır. Fransız romantik mimarisinin en iyi örneği neo-klasik dış yapısı içinde üç Bizans kubbesi barındıran, Pierre Vignon’un eseri <span class="ideitalik">Le Madeleine Kilisesi</span>’dir. Tarihî üslupların böylesi bir birleşimi dönemin mimarisinin özelliklerini büyük ölçüde yansıtır.</p>
	<p class="normal">Almanya’da akım, Johann Wolfgang von Goethe’nin 1774’te yayımlanan romanı <span class="ideitalik">Genç Werther’in Acıları</span>’nın mücadeleci kahramanına çok şey borçludur. Caspar David Friedrich’in <span class="ideitalik">Kar Altındaki Münzevi Mezarlığı</span> (1817-19) ve Philipp Otto Runge’nin <span class="ideitalik">Günün Evreleri</span> (1809) tabloları Alman romantizminin tipik resimleridir.</p>
	<p class="normal">Romantik çağın en büyük İspanyol ressamı ise Francisco Goya’dır.</p>
	<p class="normal">Romantizmin Amerika Birleşik Devletleri’ndeki en iyi temsilcisi ise, özellikle <span class="ideitalik">Watson ve Köpek</span> <span class="ideitalik">Balığı</span> (1778) isimli dramatik başyapıtıyla John Singleton Copley’dir. Bu resim sanatçıya, saldırıda hayatta kalan kişi tarafından sipariş edilmiştir.</p>
	</body>
</html>