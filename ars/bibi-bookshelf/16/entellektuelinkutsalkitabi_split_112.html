<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>entellektuelinkutsalkitabi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="sagbaslik" id="calibre_toc_109">İlahi Komedya</h1>
	<p class="normal">İlahi Komedya, İtalyan şair ve filozof Dante Alighieri’nin (1265-1321) başyapıtıdır. Bir adamın yaşam sonrasına yaptığı yolculuğun detaylı hikâyesi olarak yazılan bu eser yüzyıllarca Hıristiyan evrenbilimini etkilemiş ve modern İtalyan dilinin temelini oluşturmuştur.</p>
	<p class="normal">Floransa’da doğan Dante şehrin kamu hayatında aktif bir rol üstlenmişti. Siyasi duruşu yüzünden 1302’de Floransa hükümetinden ölüm cezası alması üzerine Floransa’dan kaçtı. Şiire kendisinin ismini verdiği <span class="ideitalik">Komedya</span>’yı bu sürgünde yazdı. <span class="ideitalik">İlahi Komedya</span> ismi, Dante’nin ölümünden sonra kullanılmaya başladı.</p>
	<p class="normal"><span class="ideitalik">Komedya</span>, Hıristiyanlığın kutsal üçleme kavramına ayna tutan üç bölüm üzerine kuruludur: Cehennem, Araf ve Cennet. Bölümlerin her biri otuz üç kısım veya kıtadan oluşur. Ek kıta olan önsöz ile birlikte her bölüm toplam yüz kısımdan oluşur. Şiirin iç yapısı bile üçlemeye dayanır. Dante tüm kitabı üçer dizelik bentlerin iç kafiye ile örüldüğü (ABA, BCB, CDC, vs) bir form olan “terza rima” ile yazmıştır.</p>
	<p class="normal"><span class="ideitalik">Komedya</span>’nın başkahramanı, Dante’nin kendisidir. Yaşamdaki yönünü kaybetmesinin yasını tutan Dante bir ormanda Romalı şair Virgil’in ruhu ile karşılaşır. Virgil efsanevi yazısının – “Tüm umutlarını bırak, ey içeri giren!” – yer aldığı cehennemin kapılarına kadar ona rehberlik eder. Cehennemin yedi çemberinden geçen Dante lanetli ruhların sonsuz cezalandırma sistemi ile acı çektiğini görür. Cehennem’deki bu korkutucu görüntüler, cehennemin en dibinde bir buz gölünde tuzağa düşmüş Şeytan’ın kendisinin görüntüsünde doruğa ulaşır.</p>
	<p class="normal">Araf bölümünde Dante, Tanrı ile tanışmaya yetecek kadar saf olmayan ruhlar için bekleme yeri olan Araf’ı ziyaret eder. Bu safhadan sonra Virgil daha ileri gidemez; bir pagan olmasından dolayı cennete giremez. Dante romantik aşkın suretinde ilahi erdemin cisimleşmiş hali olan Beatrice adında yeni bir rehber edinir. Cennetin dokuz katında yükseldikten sonra günahtan tövbe yoluyla kurtuluşa erer. Tanrı’ya giden yolda insan ruhunu yansıtan bir yolculuğu zirveye çıkaran Tanrı’yı kısaca görür.</p>
	<p class="normal"><span class="ideitalik">Komedya</span>, İtalyan dilinin gelişimi üzerinde muazzam bir etki yaratmıştır. 1200’lere kadar hemen tüm İtalyan edebiyatı Latince yazılmıştı. Bu nedenle Dante’nin konuşma dili İtalyancasını kullanma kararı çok önemli bir değişimdi. İtalyan şehir devletleri 1861’de birleşik bir ulus olduğunda, Dante’nin eserlerinde kullanılan Toskana şivesi, yazılı İtalyanca için standart olarak kabul gördü. Bu şive halen kullanılmaktadır.</p>
	<p class="normal1">EK BİLGİLER:</p>
	<p class="normal"><span class="ideitalik">1. Şair T. S. Eliot “Dante ve Shakespeare modern dünyayı kendileri arasında ikiye bölerler; bir üçüncü yoktur” diye yazmıştır.</span></p>
	<p class="normal"><span class="ideitalik">2. Yeraltına yolculuk yapan kahraman motifi Dante’ye ilham veren iki büyük metinde – Homer’in </span>Odyssey<span class="ideitalik">’sinde ve Virgil’in </span>Aeneid<span class="ideitalik">’inde – önemli ölçüde bulunur.</span></p>
	</body>
</html>