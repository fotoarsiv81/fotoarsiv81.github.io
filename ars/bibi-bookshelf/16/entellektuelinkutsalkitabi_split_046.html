<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>entellektuelinkutsalkitabi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="sagbaslik" id="calibre_toc_43">Aristoteles</h1>
	<p class="normal">“Tüm insanlar, doğaları gereği bilmeyi arzular.”</p>
	<p class="normal"> -Aristoteles, Metafizik</p>
	<p class="normal">Aristoteles’in (MÖ 384-322) felsefe ve Batı kültürü üzerindeki etkileri anlatmakla bitmez. Yunanistan’ın kuzeyinde, Makedonya’da doğan Aristoteles, Platon’un okulu Akademi’de öğrenim görmek üzere Atina’ya gitmiştir. Platon’un ölümünden sonra da kendi okulu Lyceum’u kurmuştur.</p>
	<p class="normal">V. yüzyıl Atina’sında felsefe çalışmaları retorik, doğa bilimi, biyoloji ve diğer araştırma alanlarını kapsıyordu. Dolayısıyla Aristoteles, bilimin neredeyse her dalına önemli katkılarda bulunmuştur.</p>
	<p class="normal">Aristoteles, felsefenin belli bir sırayla araştırılması gerektiğine inanmıştır. Kişi önce mantığı öğrenmelidir çünkü mantık dünyaya dair olguları bir diğeri ile nasıl ilişkilendireceğimizi açıklar. Aristoteles, tümdengelimsel akıl yürütme (tasım), yani mantıksal olarak geçerli çıkarımlarda bulunma kuramını geliştirmiştir. Temel akıl yürütme formlarını listelemiş ve karmaşık düşünceleri bu formlardan birine indirgemek için kurallar çıkarmıştır. Aristoteles’in en ünlü tümdengelimsel akıl yürütmesi şudur:</p>
	<p class="normal"><span class="ideitalik">Tüm insanlar ölümlüdür.</span></p>
	<p class="normal"><span class="ideitalik">Sokrates, bir insandır.</span></p>
	<p class="normal"><span class="ideitalik">O halde Sokrates de ölümlüdür.</span></p>
	<p class="resim"><img alt="" class="calibre20" src="17.jpg"/></p>
	<p class="normal">Aristoteles, öğrencilerin mantıktan sonra somut doğa olaylarını araştırması gerektiğine inanmıştır. Bu konu üzerine pek çok eser yazmıştır: <span class="ideitalik">Fizik</span>, <span class="ideitalik">Hayvanların</span> <span class="ideitalik">Kısımları Üzerine</span>, <span class="ideitalik">Hayvanların</span> <span class="ideitalik">Oluşumu üzerine</span>, <span class="ideitalik">Hayvanların</span> <span class="ideitalik">Hareketleri Üzerine</span>, <span class="ideitalik">Meteoroloji</span>, <span class="ideitalik">Oluş ve Bozuluş Üzerine</span>. <br class="chapter"/>Ayrıca dünyayı fiziksel olarak açıklamak için genel ilkeler ortaya koymuştur.</p>
	<p class="normal">Aristoteles’e göre son araştırma konusu, ahlak ve siyaseti de içine alan pratik felsefedir. Bu konuları <span class="ideitalik">Nikomakhos’a</span> <span class="ideitalik">Etik</span> ve <span class="ideitalik">Politika</span>’da ele almıştır. Aristoteles’e göre, ahlak çoğunlukla iyi eğitimle ilgilidir. İnsanların genellikle doğru davranış şeklini bildiklerine ve bu bilgiye uygun hareket etmek için sadece ahlaki olarak yeterince güçlü olmaları gerektiğine inanır. İyi bir insan olmak, doğru şeyi yapma eğilimine sahip olmak anlamına gelir ve bu eğilim içimizde yetiştirilebilir. Siyasi açıdan da Aristoteles, devletin amacının, yurttaşlarının mutlu ve kendi kendilerine yetecek şekilde yaşamaları için gerekli ortamı sağlamak olduğuna inanmıştır. Kısmen demokratik yönetim taraftarı olmasına rağmen, zaman zaman bir monarşinin daha uygun olabileceğini kabul etmiştir.</p>
	<p class="normal1">EK BİLGİLER:</p>
	<p class="normal"><span class="ideitalik">1. Aristoteles bazen “Stagiralı” olarak da anılır çünkü Makedon şehri Stagira’da doğmuştur.</span></p>
	<p class="normal"><span class="ideitalik">2. Aristoteles, Platon’un Akademi’sinde geçirdiği dönemle kendi okulunu kuruşu arasında, Akdeniz ülkelerinin çoğuna hükmeden Büyük İskender’in hocası olmuştur.</span></p>
	</body>
</html>