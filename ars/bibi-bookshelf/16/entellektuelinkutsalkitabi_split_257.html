<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>entellektuelinkutsalkitabi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="solbaslik" id="calibre_toc_254">Hz. Muhammed’in Eşleri ve Kızı</h1>
	<p class="normal">Hz. Muhammed, kırk yaşındaki iki kez dul kalmış Hatice ile tanıştığında yirmi beş yaşındaydı ve hiç evlenmemişti. Hatice, Hz. Muhammed ile Mekke’de evlendi ve İslam’ı kabul eden ilk kadın oldu. Hz. Muhammed, Cebrail melekten vahiyler aldığını bildirmeye ve İslam dinini yaymaya başladığında, Hatice ona bu süreçte çok destek oldu.</p>
	<p class="normal">Hatice, Hz. Muhammed’e altı çocuk verdi. Altıncı çocukları olan Fatma, Sünnîler’e göre dördüncü halife, Şiîler’e göre ise ilk imam olan Ali ile evlendi. Fatma, Hz. Muhammed’in 632’deki vefatından altı ay sonra öldü.</p>
	<p class="normal">Hz. Muhammed, Mekke’deki zamanı boyunca tek eşli bir yaşam sürdü. Ancak, öğretilerinden dolayı ona ve takipçilerine yöneltilen saldırılardan sakınmak için Mekke’den Medine’ye göç ettikten sonra, takipçileri daha da artmış ve inançlarını toplumda açıkça yaşamaya başlamışlardı. Hz. Muhammed’i bir lider olarak gördüler ve ondan pek çok kadını eş olarak almasını beklediler. Hz. Muhammed, Hatice öldükten sonra, çok eşli bir hayata başladı. Sonrasında yaptığı evlilikler, çoğunlukla siyasi ve sosyal nedenli olarak görülür. Bu eşlerden en dikkat çekeni, Sünnî İslam’a göre sonraları İslam’ın ilk halifesi olan Ebu Bekir’in kızı Ayşe’dir.</p>
	<p class="normal">Sünnîler, Hz. Muhammed’in Ayşe’nin kucağına başını koyarak öldüğünü nakleder ve Ayşe’nin onun en sevdiği eşi olduğuna inanırlar. Ayşe, daha sonra üç halifeyi; Ebu Bekir (babası), Ömer Bin el-Hattab ve Osman Bin Affan’ı destekledi. Ancak Ali halife olduğunda, Ayşe onun halifeliğine karşı çıktı. Şimdiki Irak’ta Ali’ye karşı bir ordu kurdu. Ali, onun ordusunu kolaylıkla yenilgiye uğrattı ve yaşamının geri kalanını geçirmek üzere Medine’ye dönmesine izin verdi.</p>
	</body>
</html>