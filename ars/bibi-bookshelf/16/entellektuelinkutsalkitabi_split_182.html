<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>entellektuelinkutsalkitabi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="sagbaslik" id="calibre_toc_179">Moby Dick</h1>
	<p class="normal">Herman Melville’in Moby Dick (1851) romanı, Amerikan edebiyatının tartışmasız devidir. Romanın Batı kültüründeki imajı hâlâ çok güçlüdür ve muhtemelen çok az insan onu baştan sona okumuş olmasına rağmen, hemen herkes hikâyesine aşinadır. İronik bir şekilde Moby Dick, Amerikan edebiyatını haritada asıl yerine koymadaki anahtar rolüne rağmen, Melville (1819-1891) tarafından yazılan diğer birçok eserin bir basamak altında görüldü.</p>
	<p class="normal">Romanın anlatıcısı olan İshmael, orta yaş bunalımından kurtulmak için bir balina gemisinin mürettebatına katılmaya karar verir. Balina avcılığının Massachusetts, New Bedford’daki toplanma merkezine gider ve “Pequod” adlı gemide iş bulur. İshmael, geminin esrarengiz ve münzevi kaptanı Ahab’ın bir bacağının olmadığını, onu Moby Dick adında kötü şöhretli beyaz bir ispermeçet balinasının çenesine kaptırdığını öğrenir. Ahab ancak Pequod denize açıldığı zaman güvertede görünür ve seferinin tek amacının okyanusun enginlerindeki Moby Dick’i yakalamak ve yok etmek olduğunu ilan eder.</p>
	<p class="normal">Ahab’ın obsesif arayışı, Pequod’a Afrika’nın güney ucundan Güneydoğu Asya’ya kadar binlerce mil yol kat ettirir. Sayısız kötü alâmete rağmen, Ahab, tereddütsüz ve saplantılı bir biçimde öç arayışına odaklanmıştır. Sık sık, İncil’i andıran sözlerle bu arayışını ifade eder.</p>
	<p class="indentmetinitalik">“Dalgaları devirerek peşine düştüğüm, her şeyi yok eden ama fethedilmemiş sen; sonuna kadar boğuşacağım sen; cehennemin kalbinden hançerlediğim sen; nefretin aşkına son nefesimi tükürdüğüm sen.”</p>
		<div class="clrb"/>
	<p class="normal">Nihayetinde Pequod, Moby Dick’i Pasifik sularında bulur. Aralarındaki destansı çarpışmanın sonunda, balina gemiyi yok eder. Ahab ölür ve İshmael hariç tüm mürettebat suyun derinliklerine gömülür.</p>
	<p class="normal"><span class="ideitalik">Moby Dick</span>; İncil’den kadere, okyanusların yalnızlığına kadar sayısız konuda felsefî ve derin düşünceler içerir. Beyaz balinanın kendisi edebiyatın en büyük esrarengiz sembollerinden biridir ve neyi işaret ettiği hakkında teoriler büyük farklılıklar içerir. Ahab onu, dünyadaki tüm kötülüklerin vücut bulmuş hali olarak görür ve bu şeytanla yüzleşip onu yenmenin, kendi varoluşsal görevi olduğuna inanır.</p>
	<p class="normal">İshmael, balinayı parça parça düşünerek anlamaya çalışır; <span class="ideitalik">Moby Dick</span>’in her bir bölümü balinanın kafasını, püskürtme deliğini, kuyruğunu ve diğer uzuvlarını ele alır. Fakat tüm bu çabaların sonunda, İshmael yaratığın o devasa, akıl ermez niteliğinin, ne insan zihni ne de yazılı bir sözcükle kavranabileceğini keşfeder. Bu yüzden bazı eleştirmenler, balinayı Tanrı’nın bir temsili, anlaşılamayanı anlamaya veya kontrol edilemeyeni kontrol etmeye kalkışacak kadar kibirli olan herkesin başına gelecek kaçınılmaz felaketin bir hatırlatıcısı olarak ele aldılar.</p>
	<p class="normal"><span class="idebold">EK BİLGİ:</span></p>
	<p class="normal"><span class="ideitalik">1. “Mocha Dick” ismi takılan bir albino ispermeçet balinası, nihayet 1830’larda yakalanmadan önce, Şili sahillerinde onlarca yıl boyunca görüldü. Melville, açıkça bu hikâyeyi almıştı, ama balinanın adını neden değiştirdiği bilinemedi.</span></p>
	</body>
</html>