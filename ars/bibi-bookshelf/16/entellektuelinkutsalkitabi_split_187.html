<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>entellektuelinkutsalkitabi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="solbaslik" id="calibre_toc_184">Protestan Reformu</h1>
	<p class="normal">On altıncı yüzyılın başlarında, Avrupa’nın çoğunun Roma Katolik Kilisesi’nden hoşnutsuzluğunun artmasıyla Martin Luther, Protestan Reformu’nun fitilini ateşledi.</p>
	<p class="normal">Almanya’da bir profesör ve vaiz olan Martin Luther, dinî metinleri derinlemesine çalıştı. Katolik Kilisesi ile ilk anlaşmazlığı, kilisenin günahları affetme uygulaması ile ilgiliydi. Günahların affedilmesi, Katolik geleneğiydi. O zamanlar, böylesi günah çıkarmalar satışa sunulurdu. Para karşılığında kişinin Araf’taki mahkûmiyeti düşürülürdü. Luther, bunun inanca korkunç derecede zarar verdiğini savunarak kurtuluşu satın alma kavramına karşı çıktı.</p>
	<p class="normal">1517’de Luther, günahların para karşılığı affedilmesi uygulamasına olduğu kadar Papa’nın meşruluğuna ve Katolik Kilisesi’ne meydan okuyarak Wittenburg’da kilise kapısına Doksan Beş Tezi’ni astı. Luther, kilisenin kelimesi kelimesine İncil’in metinlerinden kaynaklanan orijinal doktrinlerin çizgisinden çıkmış olduğuna ve ruhban sınıfı ile kiliseye gidenler arasına gereksiz bir mesafe koyulmuş olduğuna inandı.</p>
	<p class="normal">Doksan Beş Tezi’ni asarak Luther, Almanya, İsviçre, Avusturya, İngiltere ve İskoçya’nın gerisine hızla yayılan müthiş bir tartışmayı alevlendirdi. Tartışma yayıldıkça, diğerleriyle birlikte John Calvin’in yazdıkları Avrupa halkları arasında çekişmeyi daha da kızıştırdı.</p>
	<p class="normal">Çoğu reformcunun inançları zamanla örtüşmeye başladıkça Protestan dini şekillendi. Bu reformcu inancın kalbinde, tek dini yetkinin Papa’da değil, İncil’in kendisinde olduğu inancı vardı. Bu inanç, kilisenin yapısını kökten değiştirdi ve bireylerin, rahiplerin aracılığı olmaksızın Tanrı’yla doğrudan bağ kurabileceklerini vurguladı.</p>
	<p class="normal">Protestanlar, nihayetinde Luteryenler, Kalvinistler ve Anabaptistler gibi pek çok mezhebe bölündüler; Katolikler de daha da muhafazakârlaşarak bir Karşı Reform hareketini başlattılar.</p>
	<p class="normal1">EK BİLGİLER:</p>
	<p class="normal"><span class="ideitalik">1. Yirmi iki yaşındayken Martin Luther, bir fırtına sırasında okuldan dönüyordu. Bir şimşek yakınında çaktıktan sonra “Yardım et, Aziz Anne! Söz, bir keşiş olacağım!” diye çığlık attı. Hayatta kaldı ve bir manastır için hukuk eğitimini yarıda bırakarak sözünü tuttu.</span></p>
	<p class="normal"><span class="ideitalik">2. Protestan Reformu, Kral VIII. Henry’nin İngiltere’yi 1529’da Roma Katolik Kilisesi’nden ayırmasıyla daha da güçlendi. Kral, karısı Kraliçe Catherine’i boşamasına izin vermeyen Papa yüzünden kendisini İngiltere Kilisesi’nin başı ilan etti.</span></p>
	<p class="normal"><span class="ideitalik">3. Orijinal Doksan Beş Tezi’nin varlığına dair hiçbir kanıt bulunmamasına rağmen, birçok uzman efsanevî ‘kilise kapısına bildiri asma’ eyleminin gerçekleştirmesi zor olmayan bir şey olduğuna inanırlar. O zamanlar üniversitenin kilise kapıları, bugün ilan panolarının kullanılması gibi birçok ilanı asmak için kullanılırdı.</span></p>
	</body>
</html>