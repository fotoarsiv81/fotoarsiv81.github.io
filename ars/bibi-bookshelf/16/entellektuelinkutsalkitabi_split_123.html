<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>entellektuelinkutsalkitabi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="solbaslik" id="calibre_toc_120">Zihin/ Beden Sorunsalı</h1>
	<p class="normal">Ayak parmağınızı taşa çarptığınızda acı duyarsınız. Ayak parmağınızın bir cisme çarpması fiziksel bir olaydır ve beyninize sinyal gönderen sinirlerinizin belirli bir şekilde yanmasına neden olur. Ama hissettiğiniz acı tam olarak nedir?</p>
	<p class="normal">Filozoflar bedeninizin durumları ile zihninizin durumları arasındaki ilişkiye dair iki soru sorar: İlki, zihin durumları ile fiziksel durumlar özdeş midir? Acı sadece beyindeki ilgili nöronları mı tetikliyor? Eğer öyleyse, zihninizin beyninizden başka bir şey olmadığı görünmektedir. Ama eğer acı, nöronları ateşlemekten daha fazla bir şeyse, o zaman zihnin bir beden ve beyne ek olarak sahip olunan “ekstra” bir şey olduğunu düşünmek için yeterli sebep var demektir. Bu inanışa düalizm (ikicilik) denir.</p>
	<p class="normal">İkinci soru ise, eğer zihin beyinden ayrıysa, bedende gerçekleşen olaylar ve özellikle beyinde gerçekleşen olaylar, zihinde olayların gerçekleşmesine ve bunun tam tersine nasıl neden olur? Hepsinin ötesinde, eğer zihin beyinden ve bedenin geri kalanından ayrıysa, o zaman maddi dünyaya ait olmamalı; diğer bir deyişle, maddeden yapılmış olmamalıdır. Öyleyse zihin beyni ve bedeni oluşturan maddeyle nasıl bir etkileşim içindedir? Bazı filozoflar zihin ve bedenin, maddeler arasında gerçekleşen etkileşime benzer şekilde etkileşimde bulunacağına inanırlar. Epifenomenalist olarak adlandırılan diğer bazı filozoflar ise bedenin zihinde etkiler yaratabileceğine, ama zihnin bedende etki yaratamayacağına inanırlar.</p>
	<p class="normal">Zihin beden sorunsalı, felsefede halen canlı bir tartışma konusudur; çünkü bu sorunsal psikoloji ve nöroloji bilimleri hakkında önemli soruları gündeme getirir. Ayrıca yapay zekâ geliştirme çabalarında ciddi zorlukları ortaya koyar. Bir bilgisayarla beyni yeniden yaratmamız mümkün olabilir, ama zihni yeniden yaratmak mümkün müdür?</p>
	<p class="normal1">EK BİLGİLER:</p>
	<p class="normal"><span class="ideitalik">1. Descartes bir düalistti. Zihin ve bedenin ayrı şeyler olduğuna ve birinin diğeri olmadan da var olabileceğine inandı.</span></p>
	<p class="normal"><span class="ideitalik">2. Düşünce deneyi: Bir kişinin tamamıyla sizinki gibi bir beyni olan, tüm nöronları tamamıyla sizin nöronlarınızla aynı şekilde ateşlenen ama herhangi bir şey hissetmeyen veya tecrübe etmeyen bir beyne sahip olması mümkün müdür? Böylesi bir zombinin var olabileceğine inanıyorsanız, düalizme inanıyorsunuz demektir.</span></p>
	<p class="normal"><span class="ideitalik">3. Fransız filozofu Rene Descartes (1596-1650), zihin ve bedenin, beynin bir parçası olan beyin epifizinde etkileşim içinde olduğuna inanıyordu.</span></p>
	</body>
</html>