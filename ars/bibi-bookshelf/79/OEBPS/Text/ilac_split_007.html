<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ilac</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_5">TIBBÎ BİTKİLER VE BAHARAT ÜZERİNE</h2>

  <p class="normal1">Aristoteles’in (Aristo) (İÖ 384-322) öğrencisi Karystos’lu Diokles (İÖ 4. yüzyıl), <span class="ideitalik">Rhizotomikon</span> (Bitki Kökleri Üzerine) adı altında ilk şifalı bitkiler kitabını yazan kişidir. Bunun ardından, geniş bir amatör okuyucu kitlesi için düşünülmüş, resimli ve alfabetik olarak bitki adlarına göre hazırlanmış şifalı bitkiler kitabı, yine <span class="ideitalik">Rhizotomikon</span> başlığı altında Bergamalı Krateuas (İÖ 2./1. yüzyıl) tarafından kaleme alınmıştır.<sup class="calibre2"><span>14</span></sup></p>

  <p class="normal1">800’lü yıllara tarihlenen <span class="ideitalik">Lorscher Arzneibuch</span> adlı kodekste, birbirinden ilginç betimler arasında baldır çıbanını iyileştirmek için sunulan ilaç, koyun gübresi, peynir küfü ve bal karışımından oluşuyordu ve bunlardan hazırlanacak merhemin, 20 gün süre ile yaranın üzerinde tutulması gerektiği belirtiliyordu. Günümüz tıp tarihçilerinden Johannes Mayer, bu karışımın antibiyotik etkisi gösterebileceğini ve uygun olabileceğini belirtmektedir. Araştırmacılar Ortaçağ belgelerinden, bugüne dek 500 kadar yararlı bitki türü saptamışlardır. Günümüzde elyazması kitapların çoğu henüz incelenmemiş durumdadır. Örneğin, içinde yüzlerce yararlı bitkinin açıklaması bulunan <span class="ideitalik">Codex Brixiensis</span> adlı kodeks, 1995 yılında bir elyazması tüccarından satın alınarak gün ışığına çıkarılmıştır. Yazı malzemesi olarak Ortaçağ’da kullanılan parşömenin pahalı olması nedeniyle manastırlardaki kâtip keşişlerin parşömen üzerinde yer kazanmak düşüncesiyle değersiz eski parşömen metinleri kazıyıp “<span class="ideitalik">palimpseston</span>” adı verilen yeniden kullanma işlemiyle eskisine dik doğrultuda, çok küçük boyutlu karakterlerle ve kısaltmalar kullanarak hazırladıkları bitkisel ilaç kullanım yönergeleri, araştırmacıların işlerini güçleştirmektedir.<sup class="calibre2"><span>15</span></sup></p>

  <p class="normal1">Belirli bir bitkiye değişik yörelerin halk dilinde farklı adlar verilirken, botanik açıdan farklı olan bitkilere aynı adların verildiğine de rastlanmaktadır. Bu karışıklıkları bir ölçüde gidermek için, botanikle ilgili konularda adı geçen bitki adlarının yanı sıra Latincelerini ayraç içinde vermek bir gelenek olmuştur.</p>

  <p class="normal1">Rezene (“<span class="ideitalik">Foeniculum vulgare</span>”), kekik (“<span class="ideitalik">Origanum vulgare</span>”) ve oğulotu (“<span class="ideitalik">Melissa officinalis</span>”) gibi bitkiler, Ortaçağ’da da solunum yolları rahatsızlığı ve sindirim zorlukları için önerilmekteydi. Öğütülmüş hıyar ve kabak çekirdeği, keşişler tarafından ateş düşürmek amacıyla kullanılıyordu. Günümüzde Almanya’da tüketicilerin neredeyse yüzde 70’i, “<span class="ideitalik">Drogerie</span>” adı verilen dükkânlardan satın aldıkları doğal ilaçları yeğlemeye başlamışlardır. Kılıçotu (“<span class="ideitalik">Hypericum perforatum</span>”) gibi bitkiler şu anda en gözde bitkisel ilaçlar arasında yer almaktadır. Ortaçağda “şeytan kovan” diye anılan ve karasevdaya (melankoli) tutulmuş kişilerden cinlerin kovulmasında kullanılan kılıçotunun, hafif ve orta şiddetteki bunalımlarda (iç sıkıntısı, depresyon), laboratuvarlarda üretilenlerle aynı etkiyi sağladığı ve üstelik yan etkisinin daha az olduğu anlaşılmıştır.<sup class="calibre2"><span>15</span></sup></p>

  <p class="normal1">Bilindiği üzere geleneksel tedavi bilgileri, çoğu kez “bâtıl yöntemler” olarak değerlendirilmektedir. Avrupa’da bu tür önyargıların yaygınlaşması, 12. yüzyılda Rheinland’daki Ruppertsberg Kadınlar Manastırı Başrahibesi Azize Hildegard (Bingen’li Hildegard) (1098-1179) tarafından ele alınan manastır tıbbı yoluyla olmuştur. Hildegard, çocukluğunda hastalıklı ve aşırı duyarlı biri idi. Çocukluğundan beri gerçeklikle dinsel-mistik “vizyon”ların (görüm, görü, durugörü) gel-git dünyasında yaşadı. Buradaki “vizyon” (Lat. “<span class="ideitalik">vision</span>”) sözcüğü sanrı, hayal görme, gerçek ya da sanal kimi olayları görme organının yardımı olmaksızın zihinsel yolla görme ya da algılama, dinsel deneyim sonucu olarak doğaüstünün gözle görülmesi olgusu anlamlarına gelmektedir. Onun uzun hastalık evreleri, sıkı perhiz ve oruçlar ve sürekli yaşadığı manastırın manevî ortamı, ölümüne dek bu durumunu sürekli beslemiştir.<sup class="calibre2"><span>16</span></sup> Başrahibe Hildegard tıp bilgisini aşk büyüsü ve Hıristiyanlık gizemciliğiyle zenginleştirmişti ve örneğin bu tutumun yandaşları, Hildegard tarafından önerilen “sihirli taşları”, kolye olarak taşıyorlardı. Bingen’li Hildegard bilinci açık ve uyanık halde iken gördüğü “vizyon”larını 43 yaşından itibaren Tanrı’nın sesine aracılık ettiğini söyleyerek kaydetmeye başlamıştır. Bunlara ilişkin incelemeleri, papa ve ruhanî kişiler tarafından desteklenmiş ve manastırı papaların, kralların, uhrevî ve dünyevî çevrelerin çeşitli sorunlarına çözüm aramak için sürekli olarak başvurdukları ruhanî bir merkez olmuştur. “Vizyon”larını anlatan üçlemesinin ilk kitabı <span class="ideitalik">Liber Scivias</span> (ya da <span class="ideitalik">Scito vias Domini</span>) (Tanrı’nın Yollarını Bil) 1141-1151 tarihleri arasında kaleme alınmış ve daha sonra Almanca’da <span class="ideitalik">Wisse die Wege</span> (İnanç Bilgisi) adı ile yayımlanmıştır. 1151-1158 arası kaleme aldığı tıp ile ilgili yazıları <span class="ideitalik">Liber simplicis medicinae</span> [ya da yaygın bilinen adıyla <span class="ideitalik">Physica</span> (Doğa Bilgisi)] ve <span class="ideitalik">Causa et curae</span> (Hastalıkların Neden ve Tedavileri) başlıkları altında bir araya getirilmiştir. Bunlardan <span class="ideitalik">Physica</span>, Almanca’da <span class="ideitalik">Naturkunde - Das Buch von dem inneren Wesen der verschiedenen Naturen in der Schöpfung</span> (Doğa Bilgisi – Yaratılışta Değişik Doğaların Özünün Kitabı)] başlığı altında, <span class="ideitalik">Causa et curae</span> ise <span class="ideitalik">Heilkunde - Das Buch von dem Grund und Wesen und der Heilung der Krankheiten</span> (Tedavi Bilgisi – Hastalıkların Nedeni, Özelliği ve Tedavisi Üzerine Kitap)] başlığı altında yayımlanmıştır. <span class="ideitalik">Physica</span>’da temel unsurlar/elementler, şifalı bitkiler, ağaçlar, taşlar ve hayvanlar ayrıntılı bir şekilde işlenip bunların tıbbî kullanımları anlatılırken <span class="ideitalik">Causa et curae</span>’de evrenin yaratılışından itibaren kozmosun inşası, ilksel elementler ve insanın yaratılışı ortaya konmuştur. “Vizyon”lara ilişkin üçlünün ikinci kitabı <span class="ideitalik">Liber vitae meritorum</span> (Yaşam Bilgisi) başlığı altında 1161’de, üçüncü ve son kitabı olan <span class="ideitalik">Liber divinorum operum simplicis hominis</span> (Tanrısal Yaratılar Kitabı) ise 1174’te tamamlanmış ve Almanca’da daha sonra <span class="ideitalik">Das Buch vom Wirken Gottes</span> adıyla yayımlanmıştır.<sup class="calibre2"><span>17</span></sup> Bir otacı olan Hildegard’ın, tıbbî bitkiler üzerine yazdığı <span class="ideitalik">Causa et curae</span> adlı eserinde başta lavanta olmak üzere hayli kokulu bitkilerden söz edilmektedir (kimi kaynaklar, lavanta suyunu bulan kişi olarak onun adını verirler). Lavanta bitkisinin (“<span class="ideitalik">Lavandula vera</span>”) adı, Latince “<span class="ideitalik">lavare</span>” (yıkanmak) sözcüğünden gelmedir ve Romalılar, lavanta yapraklarını ve yağını koku verici olarak banyo küvetlerinde ve parfümlerde kullanmışlardır. Ortaçağda lavanta çiçeği, güvelere karşı korumak için yün ve keten giysilerin arasına serpilirdi. Avrupalı rahibe ve rahipler, içinde oğulotu, melekotu (“<span class="ideitalik">Angelica sylvestris</span>”) ve başkaca otlar bulunan “Karmelit suyu”nun, ayrıca da belleği ve görmeyi geliştirmek, romatizma ağrılarını, ateşi, melankoliyi ve kan toplanmasını dindirmek üzere kullanılan “mucizevî su”yun (Lat. “<span class="ideitalik">aqua mirabilis</span>”, Fra. “<span class="ideitalik">eau admirable</span>”) formülünü titizlikle saklıyorlardı.<sup class="calibre2"><span>5, 15</span></sup> Beslenmede aşırı ve ağır yiyecek ve içeceklerin kullanıldığı bu dönemlerde sağlıklı yaşam konusunda fazla bilgiye sahip olunmadığından, insanlar bu tür mücizevî tedavilere fazla rağbet ediyorlar ve “mucizevî su” türünde sık sık ortaya çıkan yeni şifa vericilere dört elle sarılıyorlardı. Ortaçağın her derde deva olduğu söylenen kokulu bitkisel sularının en tanınmışı, “Regina suyu” idi. Hildegard, <span class="ideitalik">Physica</span> adlı eserinde doğanın tedavi güçlerini betimlemiş ve o zamanlar bilinen ve kullanılan 213 bitkiyi ve onların tıbbî özelliklerini sergilemiştir. Hildegard’ın, Arap hekimlerinin tıp bilgilerinin Avrupa’ya aktarılmış metinleri olan Salerno Tıp Okulu metinlerinden haberdar olduğuna kuşku yoktur. Hildegard’ın bu eserinde, ondan yüz yıl kadar önce Arap hekimi İbn Sina (“<span class="ideitalik">Avicenna</span>”) (980-1037) tarafından ilk olarak mide ağrı ve sancılarına karşı önerilmiş olan havlıcan (“<span class="ideitalik">Galgan</span>”, Lat. “<span class="ideitalik">Alpinia galanga</span>”) ve yine Arap hekimlerince kuruntu (“<span class="ideitalik">vehm</span>”) ve karasevdaya (“<span class="ideitalik">mâl-i hülyâ</span>”, melankoli) karşı önerilen çayırgüzeli (“<span class="ideitalik">Zituar</span>”) kökü konusunda bilgiler yer almaktadır. Solucanotu (“<span class="ideitalik">Reynfan</span>”, Lat. “<span class="ideitalik">Xanthium strumarium</span>”), Hildegard tarafından mide ağrılarında, idrar tutulmasına karşı ve kadın hastalıklarında önerilmektedir (ŞEKİL 2).<sup class="calibre2"><span>2</span></sup> Hildegard bedenle ruhun birlikteliğine önem vermiş, tüm önerilerinde fiziksel ve ruhsal sağlığın her ikisine de sahip olunması gerektiğini vurgulamış, hattâ aşkın fiziksel ve ruhsal görünümlerine ilişkin tartışmasında kadın orgazmının ayrıntılı bir betimini de vermiştir. Sonuç olarak şu söylenebilir ki, Hildegard’ın tedaviye yönelik reçete ve açıklamalarının çoğu günümüz tıp bilimi gözüyle bakıldığında yanlış ya da yararsızdır; ancak onun bu amaçla doğadan yararlanmaya yönelik tutumu, Ortaçağ’ın geleneksel şifacılık düşüncesinin bir devamı niteliğinde idi.</p>

  <div class="calibre1" id="calibre_pb_8"/>
</body>
</html>
