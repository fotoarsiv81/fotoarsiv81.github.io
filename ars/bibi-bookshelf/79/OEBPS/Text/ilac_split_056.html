<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>ilac</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
<link href="../../fonts.css" rel="stylesheet" type="text/css"/>
</head>

<body class="calibre">
  <h2 class="h2baslik" id="calibre_toc_13">ORTAÇAĞDA ŞİFA ARACI OLARAK DEĞERLİ TAŞ KULLANIMI</h2>

  <p class="normal1">Skolastik filozof Johannes Duns Scotus’a (1266-1308) yakıştırılan bir metinde, Galenos’un humoral kuramına dayalı olarak cansız taş ve minerallerin de salgılara sahip olduğu ileri sürülmekte, bunun kanıtı olarak da sütün, öğelerine ayrılması irdelenmektedir: Süt kesildiği zaman sütten yeşilimsi renkte süt suyu ayrılmakta (“balgam”), sütten tereyağı çıkmakta (“kan”), peynir yapılmakta (“kara safra”), kaynatılan sütte ise artık kısımlar yok olmakta (“sarı safra”) idi.<sup class="calibre2"><span>76</span></sup></p>

  <p class="normal1">Gizli bilimlerle bağlantılı olarak değerli taşlara şifa, büyü ve tılsım gibi özelliklerin yakıştırılması ve bu bilgilerin Batı’ya aktarılması sürecinde “camın bir zehir olduğu” ve “en sert değerli taş olan elmasın, keçi kanıyla ıslatıldığında yumuşayacağı ya da kırılgan hale geçeceği” gibisinden yanlış inanışlar da ortaya çıkmıştır. Değerli taşlarla tedavi sanatı (“<span class="ideitalik">lithotherapie</span>”), alternatif tıp kapsamında yer almaktadır. Ancak yalnızca gerçek değerli taşların, taşıyanı kötülüklerden koruyacağına inanılıyordu.</p>

  <p class="normal1">Süs taşları denilen doğal güzel taşlar, iki gruba ayrılır. Genelde elmas, zümrüt, yakut ve safire değerli taş, bunların dışında kalanlara ise yarı-değerli taş denir. Eski kültürlerde değerli ve yarı-değerli taşlar, çeşitli hastalıklara karşı tedavi amacıyla da kullanılırdı. Örneğin kırmızı akik, her türlü kadın hastalıklarına, mide, bağırsak ve idrar yolları enfeksiyonlarına karşı koruyucu, kanamaları durdurucu, aşk ve sevgiye yönelik duyguları güçlendirici olarak; kaplangözü, baş ağrısı ve migrenin yanı sıra karaciğer, böbrek ve idrar yolları rahatsızlıklarına karşı bağışıklık artırıcı ve inatçı kişiliği yumuşatıcı olarak; lacivert taşı (lazulit) ise zayıf ve yıpranmış sinirleri onarıcı, cilt hastalıkları ve böcek ısırmalarında ağrı ve kaşıntıları giderici, yalnızlık ve kendini küçümseme duygularını dengeleyici olarak kullanılmıştır. Süs taşlarının başka bir sınıflandırması, anorganik-organik şeklindedir. Mercan, inci, sarı kehribar (sarı amber) ve kara kehribar (Oltu taşı) gibi organik olanlar dışında süs taşları genelde anorganik doğadadır.</p>

  <p class="normal1">“Kekeme” lakaplı Bizanslı devlet adamı ve yazar Michael Psellos (1018-1078), 40 sayfalık küçük bir metin halinde <span class="ideitalik">Değerli Taşların Gücü Üzerine İnceleme</span>’yi kaleme almıştır. Bunda Klazomenai’li (Urlalı) Anaksagoras (İÖ 500-428), Agrigentum’lu Empedokles (İÖ 485-425), Abdera’lı Demokritos (İÖ 470-361) ve Aphrodisias’lı Aleksander’e (3. yüzyıl) dayanarak değerli taşların tıbbî özelliklerini işlemiştir. Buna göre oniks taşı korkulu rüya görmeyi, zümrüt ise iç kanamaları önlerdi; yeşim, baş ağrılarına karşı uygundu; sarı kehribar (sarı amber) işeme güçlüklerine, beril karaciğer hastalıklarına ve kramplara karşı kullanılır, mıknatıstaşı ise melankoliyi iyileştirirdi. Agat (akik), akrep sokmasına karşı iyi gelir, göz hastalıklarını iyileştirir ve geceleyin yastık altına bir parça agat konursa, renkli rüya görülmesine yol açacağı söylenirdi.<sup class="calibre2"><span>30</span></sup></p>

  <p class="normal1">Değerli taşların tedavi sanatında kullanılması Antikçağ’a dek geri uzanır. Değerli taşların (“<span class="ideitalik">gemmae</span>”) parlaklığı, rengi ve enderliği, onlara özel yetenekler yakıştırılmasına yol açmış, bu nedenle de çoğunlukla muska olarak kullanılmışlardır. 12. yüzyılda <span class="ideitalik">Prüler Steinbuch</span> adlı kitapta en önemli on iki değerli taşın tıbbî nitelikleri betimlenmiştir. Rennes Piskoposu Marbodus (~1035-1123), <span class="ideitalik">Liber lapidum seu de gemmis</span> (ya da <span class="ideitalik">De lapidibus</span>) (Cevherler ve Değerli Taşlar Kitabı) adlı eserinde, değerli taşlara yakıştırılan tedavi ve sihir güçlerini betimlemiştir.<sup class="calibre2"><span>34</span></sup> 12. yüzyılın böylesi diğer değerli taş konulu eserlerinin ana kaynağı olan bu eserde 60 çeşit taş ve onların şifa verici güçleri betimlenmiştir.<sup class="calibre2"><span>32</span></sup></p>

  <p class="normal1">Avrupa’da safir, yakut, granat ve agat gibi değerli ve yarı-değerli taşlar tedavi amacıyla kullanılacağında kırılıp toz haline getirildikten sonra ilaca karıştırılarak ya da doğrudan, tentürü (alkolle karışımı) hazırlanarak veya su ya da şarabın içine atılıp karıştırıldıktan sonra sıvı kısmı içilerek de kullanılıyordu. Değerli taşların çıplak deriye temasta etkili olacağı düşünüldüğünden, öncelikle bir muska şeklinde kullanmaya özen gösterilmiştir.<sup class="calibre2"><span>61</span></sup></p>

  <p class="normal1">Bingen’li Hildegard’ın <span class="ideitalik">Physica</span> adlı eserinin taşlar ve metallere ilişkin “<span class="ideitalik">Lapis lapidarium</span>” adlı bölümü, çağının klasik “cevhernâme” (Lat. “<span class="ideitalik">lapidarium</span>”) adı verilen eserleri düzeyinde olup Ortaçağ’ın jeolojik-mineralojik bilgilerini yansıtmaktadır. O dönemde çok popüler olan cevhernâmeler, kuyumcu ve mücevherci dükkânlarında da satılıyordu. Bunlar çoğunlukla kısa kitapçıklar olup metaller, taşlar, değerli ve yarı-değerli taşlar ele alınıyor, taşların bileşimine ilişkin bilgiler yer almıyor, fiziksel özelliklerinden ise çok az söz ediliyor, özellikle onların tıbbî, büyüsel / sihirsel ve mistik nitelikleri vurgulanmaya çalışılıyordu.<sup class="calibre2"><span>16</span></sup></p>

  <p class="normal1">Hildegard’ın değerli taşların tedavi edici güçlerini ele aldığı <span class="ideitalik">Physica</span> adlı eserinde onların en önemli özelliğinin, onlardaki doğaüstü güçlerin insanlar üzerindeki kötücül etkileri engelleyebilmesi olduğu belirtilmiştir. Muska olarak taşındığında insanları kara büyünün olumsuz etkilerinden koruduğu gibi, çevresinde yarattığı “<span class="ideitalik">aura</span>” (bir cismin yarattığı düşünülen özel ve gizemli atmosfer, ince ışık ya da ruh) ile şeytanın insanlara yaklaşmasına da engel olurdu. Hildegard’ın şiirsel ve simgesel anlatımında, su ve ateşten oluştuğuna inanılan değerli taşlar, diğer doğal varlıklar gibi, Ortaçağ tıbbının öngördüğü “dört humor / bedensel dört salgı” öğretisi bağlamında farklı sıcaklık ve nem derecelerine sahiptir ve bu nedenle de etkileri farklı farklıdır. Hildegard’a göre akik, önerilere uygun kullanıldığında kalp ve dalak rahatsızlıklarında, mide ağrılarında, yüksek ateşli hastalıklarda çok etkilidir. Örneğin kalp bölgesinde ağrı çeken bir hasta, elinde ya da vücudunda ısıttığı akik taşını daha sonra sıcak şarap buharına tutmalıdır; böylece kendi vücudunun sıcaklığı ve nemi şarabın buharıyla karışır. Isıtılan ve nemlendirilen taş, şarabın içine atılır ve o şaraptan içilirse hastanın kalp ağrıları diner. Safirin tedavi amacıyla kullanımı farklıdır. Göz rahatsızlığına karşı, tükürükle ıslatılmış safir, bir süre gözün üzerinde bekletilir. Mide rahatsızlığına karşı kullanılacaksa, tükürükle ıslatılmış safir, uzun süre şarap içinde bekletilir; yumuşayarak süngerimsi bir yapı kazanan taş, daha sonra ağza alınarak emildiğinde mide ağrılarını geçirir.<sup class="calibre2"><span>77</span></sup></p>

  <p class="normal1">Ebu’l-Reyhan el-Bîrûnî’nin (973-1048) <span class="ideitalik">Kitab el-Cemâhir fî Ma’rifet el-Cevâhir</span> (Değerli Taşlara İlişkin Çeşitli ve Değişik Bilgiler Kitabı), İbn Sina’nın <span class="ideitalik">el-Şifâ</span>’sının mineraloji ile ilgili kısmı ve Nasîreddin el-Tûsî’nin (1201-1274) <span class="ideitalik">Tansuknâme-i İlhânî</span> adlı eserinin İslâm dünyasında ve Osmanlılarda mineraloji literatürünün oluşmasına kaynaklık eden ana eserler olduğu anlaşılmaktadır. Bu eserlerde, İslâm’ın doğuşundan önce İran ve Hindistan’da daha önce gelişmiş bir gelenek sürdürülerek, madenlerin nitelikleri ile değerlerinin yanı sıra, onların tıp, tılsım ve büyü güçlerine ilişkin yönleri de ele alınmıştır.<sup class="calibre2"><span>78</span></sup> Ebu’l Abbas Ahmed bin Yusuf el-Tifâşî’nin (1184-1253) 1242 yılında yazdığı <span class="ideitalik">Ezhar el-Efkâr fî Cevahir el-Ahcar</span> (Taşların Bilgi Çiçekleri) adlı 15 bölümlük eserinde, değerli taşlar, onların kökeni, coğrafyası, incelenmesi, saflığı, fiyatı, tıbbî ve büyü amaçlı kullanımı gibi konularda ayrıntılı bilgiler verilmiştir.<sup class="calibre2"><span>79</span></sup> 15. yüzyılın ilk yarısında yaşayan Şirvan’lı Mahmud (Mehmed bin Mahmud, Mahmut Şirvanî) (~1375-1450), o dönemin en büyük hekimlerinden biri olup, el-Tifâşî’nin anılan eserini, gereksiz yerleri çıkardıktan sonra hataları düzeltip yeni bilgiler ekleyerek Türkçe’ye çevirmiştir. Şirvanî’nin, halkın kalpazanlar tarafından kandırıldığı düşüncesiyle hazırladığı ve <span class="ideitalik">Cevhernâme</span> adıyla bilinen eseri 1428 yılında Kara Timurtaş Paşa’nın (ölm. 1404) oğlu olan Umur Bey’e (ölm. 1461) ithaf edilmiştir. Şirvanî’nin <span class="ideitalik">Cevhernâme</span>’sinin genişletilerek cinsel gücü kuvvetlendirici, güzel kokuları içeren kısımların eklenmesi ile meydana getirdiği, değerli taşlardan söz eden ikinci eseri ise, <span class="ideitalik">Tuhfe-i Muradî fî İlm el-Cevâhir</span> (Değerli Taş Bilimi Üzerine Sultan Murad’a Armağan) adını taşımaktadır ve kitap, 1430 yılında Osmanlı Sultanı II. Murad’a (yön. 1421-1444; 1446-1451) sunulmuştur. Şirvanî, bu kitaptaki amacının değerli taşları tanımak, gerçeği ile sahtesini ayırt etmek olduğunu belirtmiştir. Eserde anorganik eczaların yanı sıra anorganik ecza olarak kullanılan çeşitli değerli taş ve maddeleri de tanıtmıştır.<sup class="calibre2"><span>78</span></sup></p>

  <p class="normal1">Bektaşî simgelerinden olan teslim taşı, Orta Asya Şaman kültüründeki “yad taşı” / “yada taşı” / “yağmur taşı” inancının bir uzantısıdır. Yad taşının uğurlu olduğuna inanılır ve Orta Asya’daki Şamanlar bununla yağmur yağdırmaya çalışırlardı. Yassı ve ön yüzü dışbükey şekilli olup çevresi 12 imamı temsil eden 12 hilâl şeklindedir. Genelde Ürgüp ilçesinde çıkan Hacıbektaş taşından (balgâmî taşı) yapılır. Teslim taşı, şu kerametinden dolayı Bektaşîlerce kutsal sayılmıştır: Hacı Bektaş Veli’yi (~1209- ~1270) zehirlerler, bu zehirlenme kendisine malûm olur ve kusar. Damarlı olan bu taşlar, işte o zaman bu kusmuktan oluşmuştur. Bektaşî babaları teslim taşını göğüslerinde taşırlar.<sup class="calibre2"><span>80</span></sup></p>

  <p class="normal1">Alfabe sırasında değerli ve yarı-değerli taşların tıbbî ve büyüsel yönleri şöyledir:<sup class="calibre2"><span>81, 82, 83</span></sup></p>

  <p class="normal1">AKUAMARİN: Eskiden, denizkızının insanlara armağan ettiği düşünülen bu soğuk, su rengi beril mineralinin, tedavi edici bir madde olarak kullanımının uzun bir geçmişi vardır. Boğaz ağrıları, akciğer hastalıkları, guatr ve göz ağrılarına karşı oldukça etkili olduğu düşünülmekteydi. Pek çok diğer mavi ya da yeşil taşlar gibi akuamarin de göz yaralarının tedavisinde kullanılmıştır. Bunun ilacı iki şekilde etkili olabilmekteydi. Birinci yöntem, taşı çok ince öğütüp, safsızlıklardan arındırmak için elekten geçirmek ve az bir miktardaki tozu, yaralı göz içine koyarak, hastaya, etkisini görene dek sakince dinlenmesini salık vermekti. Diğer yol ise, taşı bir suyun içine atıp sonra bu suyla hasta göze banyo yaptırmaktı. Şişmiş salgı bezlerini (guddeleri) akuamarinle ovuşturmanın, şişkinliği dindireceğine inanılırdı. Bu taş, üzerinde taşıyanların spazm, katılma ve karaciğer rahatsızlıklarını önlerdi. Avrupalı denizciler, sıklıkla, kendilerini fırtınadan koruması için, üzerine deniz tanrısı Poseidon’un imgesinin kazılı olduğu akuamarini üzerlerinde taşırlardı (“cesaret taşı”). Akuamarin can sıkıcı olabilecek hıçkırık nöbetlerine karşı da kullanıma hazır bir tedavi aracı olarak kullanılırdı. Bu derdi çekenler, acil bir ferahlık getirmesi için, yalnızca içine akuamarin batırılmış bir bardak su içmeliydiler! Mart ayında doğanların uğurlu taşı sayılır.</p>

  <p class="normal1">AMETİST: (&lt; Yun. “<span class="ideitalik">a-methystos</span>”; “sarhoşluğu gideren”) Kuvars ailesinden mor ya da mavi-mor renkli bu taş, Arapça’da “<span class="ideitalik">cebellokum</span>” olarak geçer. Eski insanlar tarafından ametiste, sarhoş olmaktan kurtarıcı etki yakıştırılmıştır. Göbeğe bağlandığında ya da ametistten yapılma bir kadehten şarap içildiğinde, ametistin sarhoşluğu önleyeceğine inanılırdı. Bu yarı-değerli taş, zehiri defeder, zihni açar, askerleri tehlikeden korur ve damla (gut) hastalığını iyileştirirdi. Ametist losyonu içilecek olursa kısırlığı tedavi edeceğine, yanında ametist taşımanın meslekte başarıyı artıracağına, büyüye karşı koruyacağına ve cinsel hırsı frenleyeceğine inanılırdı. Ortaçağda ametist en pahalı taşlardan biri iken günümüzde pazarlarda bulunabilen bir taş halini almıştır.</p>

  <p class="normal1">AYTAŞI: Potasyum-alüminyum silikat (KAlSi3O8) bileşimli bir mineraldir. Yeryüzüne ait olan bu parlak taşın ay ile güçlü bir bağlantısı olduğu düşünülmüştür. Aytaşı, kanseri defetmede ve kişiyi görünmez kılmada kullanılırdı. Simyacılar aytaşını, değersiz metalleri altına dönüştürme uğraşlarında kullanmışlardır. Aytaşı, taşıyanları cinnet geçirmeden korurdu. Haziran ayında doğanların uğur taşlarından biri idi.</p>

  <p class="normal1">ELMAS: Bingen’li Azize Hildegard, Hıristiyanlığın şeytana taktığı keçi boynuzlarını bir masala bağlar ve bunda elmasa iyi özellikler yükler. Hildegard, <span class="ideitalik">Liber divinorum operum simplicis hominis</span> (Tanrısal Yaratılar Kitabı) (1174) adlı kitabında, ağza bir elmas parçası atıp emmenin, öfke ve kıskançlığı giderdiğini ileri sürer. Hildegard’a göre, tıpkı ametist gibi elmas da örümcek ve yılan zehirine karşı, sara ve uyurgezerlik illetlerine karşı etkilidir; haneyi hırsızdan korur, elması üzerinde taşıyana konuşmada yeteneklilik, akıl ve bilgelik bahşeder.<sup class="calibre2"><span>16</span></sup> Daha sonraları denizci ve coğrafya kâşifi yazar Pierre Sidrac (1675-1736), sağlıklı çocuk doğurmak isteyen kadınların rahimlerine elmas koymalarının yararlarını anlatır ve rahimdeki elmas parçasının, erkeğin spermini içerde tutarak kesin döllenmeyi sağladığını belirtir. Zehirin varlığında elmasın terlediğine inanıldığından, zehir saptanmasında kullanılırdı. Bu taş, sıklıkla, zehiri defetmek üzere taşınmakla birlikte yutulacak olursa ölümcül olduğuna da inanılırdı. Elmasın başkaca kullanım amaçları kemiklere sağlamlık vermek, şehvete düşkünlüğü frenlemek, cinleri kovmak ve doğum sırasında anne ve çocuğu korumak idi. Sol kolda taşınırsa yaban hayvanlarına, zehirlere ve kötü ruhlara karşı muska işlevi görürdü.</p>

  <p class="normal1">Bilinen en sert mineral olan elmasa 18. yüzyıl sonlarına dek yakıştırılan ilginç bir özellik de, onun yanmayacağı düşüncesi idi. “Çağdaş kimyanın babası” diye nitelenen Antoine Laurent Lavoisier (1743-1794), yaptığı pahalı deneylerle elmasın saf karbon olduğunu ve geriye hiç kül bırakmaksızın yandığını kanıtlayarak bu boşinancı boşa çıkarmıştır.</p>

  <p class="normal1">HELYOTROP: Kırmızı lekeli yeşil renkli bu taşın pek çok dinsel ve tedavi edici özelliği bulunduğuna inanılırdı. Kırmızı lekelerin, Hz. İsa’nın (ölm. ~33) kanını temsil ettiği düşünülür ve taş, sıklıkla çarmıha (haça) gerilme olayı ile ilişkilendirilirdi. Kanamayı durdurduğuna inanıldığından, savaşçılar sıklıkla onu üzerlerinde taşımışlardır.</p>

  <p class="normal1">HEMATİT: (&lt; Yun. “<span class="ideitalik">hema</span>”: kan + “<span class="ideitalik">lithos</span>”: taş) “Kantaşı” ya da “kırmızı demir taşı” da denen, Fe2O3 bileşimli metalik gri renkteki bu mineralin tıpta kullanımının uzun bir geçmişi vardır. Göz kapakları üzerindeki urlar (tümör), yumurta akı ya da çemenotu içine karıştırılmış hematit tozuyla tedavi edilirdi. Göz kapaklarındaki genel iltihaplanmalar, yalnızca hematitin sudaki bir karışımını gerektirirdi. Toz haline getirilerek (yağ içinde 0,2 gram kadar) kan hastalıklarını tedavide ve derideki yara ya da yanık acılarını dindirmede kullanılırdı. Kırmızı bir sıvı elde edene dek ıslak bir bileği taşına sürterek elde edilen hematit, safra ile ilgili düzensizliklerin tedavisinde kullanılırdı.</p>

  <p class="normal1">İNCİ: Ünlü bir öyküye göre Eski Mısır’ın ünlü Kraliçesi VII. Kleopatra (yön. İÖ 51-30) ile Roma İmparatoru Marcus Antonius (İÖ 83-30), birbirlerine en pahalı hangi yiyeceği sunabilecekleri konusunda bahse tutuşurlar. Kleopatra, bir kâse içinde sirkeden başka bir şey ikram etmeyince Antonius buna çok hayret eder ve bahsi kazanacağını düşünerek sevinir. Bunun üzerine Kleopatra, binlerce altın değerinde olduğu söylenen son derece pahalı inci küpelerinden birini kâse içine atarak çözer ve bahsi kazanır.</p>

  <p class="normal1">Gerçek inci Basra Körfezi’ndeki inci avcıları tarafından toplanıyor ve çok para ediyordu. Piyasada, Venedik’li camcılar tarafından camdan yapılan sahtesi de vardı. İnci süte katılıp içilerek ülser tedavisinde kullanılır ve “manna” (dişbudak ağacı özü, kudret helvası) ile tatlandırılmış su içindeki 0,4 gramlık dozu vebayı defederdi. Yanmış inci tozu suyla karıştırılıp içildiğinde kanamaları durdurur; dumanı solunursa baş ağrısını geçirirdi. İnci yağının, sinirleri güçlendirdiğine inanılırdı. İçinde bir inci bulunduran istiridye kabuğu, etkilenmiş alana uygulandığında cüzam ve diğer cilt hastalıklarını iyileştirirdi. Bu taşın, hazımsızlığı kolaylaştırmada, basuru tedavi etmede ve zehiri etkisizleştirmede yararlı olduğu düşünülürdü. Çocuk emziren kadınlar kendi sütlerini sağlıklı ve bol kılmak amacıyla incili karışımlar kullanırlardı. İnci tozu, ayrıca temel bir tuvalet malzemesi olarak yüz ve diş temizliğinde de kullanılırdı. İnci, dürüstlüğün bir simgesi ise de, güçlü bir afrodizyak olduğu düşünülmekteydi ve yalnızca 0,03 gram kadar dozu bile iktidarsızlığı giderebilmekteydi. Hintliler bu taşı, uygun bir düğün armağanı sayarlar; kusursuz (“bâkire”) bir incinin törensel delinmesi (“bekâretin bozulması”), sıklıkla evlenmenin dinsel töreninin önemli bir bölümünü oluştururdu. Bu taşın çoğu iyi özelliklerine karşın sınırlamaları da vardı ve hattâ kimi yerde onu kullanmak riskli sayılmıştı. Buna göre kusurlu incilerin, gözden düşmek ve belâya uğramaktan cinnete, cüzama ve ölüme dek uzanan her türden sıkıntılara yol açtığına inanılırdı.</p>

  <p class="normal1">KARA KEHRİBAR: Arapça’da “<span class="ideitalik">sebec</span>”, İngilizce’de “<span class="ideitalik">jet</span>”, Almanca’da “<span class="ideitalik">Gagat</span>” olarak geçer. Bizde “Oltu taşı”, “Erzurum taşı” ya da “gage taşı” olarak bilinir. Tıpkı adi kehribar gibi, bedende su toplanması, soğuk algınlığı, kadın hastalıkları ve isteri dâhil çeşitli rahatsızlıkları yatıştırmak üzere çoğu zaman yakılarak dumanı solunurdu. Kara kehribar dumanı, yöntemi tam olarak açık olmamakla birlikte kızlık (bekâret) kontrolünde de kullanılır, içine kara kehribar daldırılmış su içildiğinde ya da kendisi takı olarak kullanıldığında doğumu kolaylaştıracağına inanılırdı. Toz halindeki kara kehribar ve balmumundan yapılan merhem, şişmiş salgı bezlerinin (gudde) tedavisinde kullanılırdı. Kimi nedenlerle bu siyah taş, diş sorunlarında kullanılmıştır. Şarap içinde kara kehribar tozu karışımı diş ağrısını dindirir, diş kaybına karşı koruyucu olarak hizmet eder ve diş tozu olarak da kullanılırdı. Victoria dönemi İngiltere’sinde kara kehribar, yas takısı olarak kullanılmıştır. Ama yas tutan kişiler, onu yalnızca taşımakla kalmamışlar, eklem romatizmalarına iyi geldiğine ve kelliği önlediğine de inanmışlardır.</p>

  <p class="normal1">KEHRİBAR (SARI AMBER): “Amber” sözcüğü Türkçe’de iki değişik maddeyi nitelemede kullanılmaktadır. Biri, iğne yapraklı ağaç reçinesinin yüzyıllar boyu toprak altında kalıp fosilleşmesiyle oluşan yarı-değerli bir taş olan kehribar (Lat. “<span class="ideitalik">lapis ardens</span>“: “yanan taş”, İng. “<span class="ideitalik">amber</span>”, Fra. “<span class="ideitalik">ambre jaune</span>”, Alm. “<span class="ideitalik">Bernstein</span>”: “yanan taş”), diğeri ise kaşalot balinasının mide-bağırsak salgısından elde edilen koku maddesidir (Ar. “<span class="ideitalik">anber</span>”, Lat. “<span class="ideitalik">ambra</span>”, Fra. “<span class="ideitalik">ambre gris</span>”: esmer/gri amber). Reçine kökenli olan kehribarın ender olarak yeşil ve gri-siyah tonları da bulunmaktaysa da yaygın renk tonu bal rengi ya da sarıdır. Sarı kehribar (sarı amber), çeşitli nedenlerle bir tedavi aracı olarak yaygın biçimde kullanılmıştır. Toz haline getirilip balla karıştırıldığında görme gücünü geliştirirdi. Bu karışıma gülyağı eklendiğinde ise tedavi alanı, gözden kulağa kayar ve kulak iltihaplarını ve kimi zaman da sağırlığı bile iyileştirirdi. Sürtme sonucu statik elektrikle yüklendiği ve elektriksel olaylarla ilişkilendirildiğinden, genelde gerdanlık şeklinde kullanılarak, yaydığı “sıcaklık” yoluyla hastalık enfeksiyonlarının yayılmasını ve soğuk algınlığını önlediği söylenir. “Elektrik” terimi bu bağlamda Yunanca kehribar anlamına gelen “<span class="ideitalik">elektra / elektrum / elektron</span>“ sözcüklerinden türemiştir. Astım ve boğmaca öksürüğünü defetmek için kehribar yağı ya yutulur ya da merhem şeklinde göğse sürülürdü. Nezle, bademcik iltihabı, göz / burun akıntısı, yanan kehribardan yayılan dumanları soluyarak yatıştırılırdı. Bu işlem, toz kehribarı kızgın tuğla üzerine serperek gerçekleştirilirdi. Yanan kehribar dumanı, yorgunluk ağrılarını dindirmede de kullanılırdı. Sarılığı tedavide taş, yutulur ya da deriden sarı rengi eminceye dek beden üzerinde taşınırdı. Romatizma ve dolaşım bozuklukları ile baş edebildiğine ve dişleri çıkmaya başlayan bebeklerin ağrısını dindireceğine inanılırdı. Kehribar şurubu, yatıştırıcı olarak kullanılmıştır. Böyle bir karışımın önemli bir diğer bileşeni afyon olduğundan, bu ilaç, olasılıkla öteki pek çok ilaçtan daha etkili idi. Avuç içinde tutulan bir kehribar yumrusunun, ateşi düşüreceği ya da bunaltıcı sıcak bir günde bedeni serin tutacağı düşünülmekteydi. Kehribar boncuklu bir gerdanlık takmak, öksürüğü tedavi eder ve salgı bezi (gudde) şişkinliğini azaltırdı. Kehribarın tıp dışı kullanımı da vardı ve uyuyan bir kadının göğsünün üzerine konduğunda, onun günahkâr eylemlerini açığa vuracağına inanılırdı. Kötü niyetlere karşı en etkili taşlardan biridir.</p>

  <p class="normal1">LÂL TAŞI (GRANAT, GRENA): (&lt; Lat. “<span class="ideitalik">granatum</span>”: nar &lt; Lat. “<span class="ideitalik">granum / granatus</span>”: tahıl tanesi, tohum) En değerlisi, Afganistan’ın Bedahşan bölgesinden sağlanan lâl taşına kimi tedavi edici özellikler yorulmuştur. Öteki kırmızı ve sarı değerli taşlarda olduğu gibi ona da kanamalara karşı güvenlik sağlama ve kan hastalıklarını iyileştirme yeteneği yakıştırılmıştır. Kalbi uyarıcı olarak kullanıldığında çok etkili olduğundan, insanların onu aşırı ölçüde kullanmamaya dikkat etmeleri gerekmekteydi; aksi halde felce yol açabilirdi. Taşın bu gizilgücüne olan inancın nedeni, belki de kimi Asya kabilelerinde, daha öldürücü olduğuna inanıldığından lâl taşından yapılma mermi kullanılmasıdır. Lâl taşı, gözlerdeki “akıntıların” tedavisinde (alna bir kuşakla bağlayarak), bedendeki şarap tortusunu çözmede, perhiz denetiminde ve vebayı savuşturmada da kullanılırdı. Gece kâbuslarını ve kötü düşünceleri kovmak –ve böylelikle uyuyamama derdini ortadan kaldırmak- amacıyla insanlar onu yanlarında taşırlardı. Koyu kırmızıdan turuncu, sarı, kahverengi ve hattâ yeşile dek çok çeşitli renk tonlarında olabilen bu taş, Ocak ayında doğanların “doğumtaşı” (İng. “<span class="ideitalik">birth stone</span>”) olup en fazla yararı sağlamak için bir altın yuva içinde taşınmalıydı. Sadakatin geleneksel bir simgesi olup taşıyanı zengin, sağlıklı ve keyifli kıldığı söylenirdi. Onunla ilgili “merhamet taşı”, ”tutku taşı” gibi nitelemeler de bulunmaktadır.</p>

  <p class="normal1">LAPİS LAZULİ (LACİVERTTAŞI, LAZURTAŞI, LAZURİT, ULTRAMARİN): Üzerinde altın rengi lekeler bulunan bu koyu mavi taş, Ortaçağ eczanelerinin değerli bir hammaddesi idi. Göz rahatsızlıklarını iyileştirmede, içine bir parça lapis lazuli batırılmış olan ılık suyla göz banyosu yapılırdı. Lapis lazuli ısıtılıp bedenin şişen yerine temas ettirilirse, şişkinliği azaltırdı. Lapis lazulinin tedavi amacıyla kullanıldığı yaygın iki durum vardı. 60 gramlık bir dozu, düşüğü önlerdi. Yumurta içinde yaklaşık 2 gram kadar toz lapis lazuli, karasevdayı (melankoli) defetmede ve yılan ısırmalarına karşı panzehir (antidot) olarak kullanılırdı.</p>

  <p class="normal1">MALAKİT: Adı Yunanca çimen ya da çimen yeşili anlamındaki “<span class="ideitalik">malhe</span>”den gelir. Bazik bakır karbonat [CuCO3.Cu(OH)2] bileşimli olan ve üzerinde yeşil renk tonlarının kuşaklar ve girdaplar oluşturduğu saydam olmayan bu taş, sayısız kullanım alanına sahipti. Malakit ile bal karışımının dışsal (hâricî) uygulanması, kanamayı durdurur ve adale kasılmasını (kramp) hafifletir, sütle karıştırılmış malakit tozu kalp ağrılarını giderir, şarap içindeki tozu ise ülser tedavisinde kullanılırdı. 0,4 gram kadarı, müshil olarak etkili idi. Baş dönmesi, kolera ve nazara karşı koruyuculuk, malakitin öteki yararlarıydı.</p>

  <p class="normal1">MERCAN: Çok sayıda marifeti bulunan taşlardan biri olan mercan, hazımsızlıktan sivilce ve hastalık nöbetlerine dek her şeyi tedavide kullanılmıştır. Kırmızı türü, çeşitli kan hastalıklarını iyileştirmede kullanılırdı. Yaklaşık 2 gram toz mercan, kanamaları durdurmayı sağlardı. Kırmızı mercan tentürü (ispirtolu çözeltisi), karaciğer rahatsızlıklarını iyileştirir ve idrar söktürücü olarak kullanılırdı. Bebekler üzerinde taşınırsa, diş ağrılarını hafifletme şeklinde onlara yarar sağlardı. Toz haline getirilmiş yaklaşık 0,5 gram mercan, anne sütüyle karıştırılarak kullanılırsa, sara nöbetini defedeceği ve çocuğun kilo alacağı varsayılırdı. Kolye şeklinde takılmış beyaz mercanın, karın ağrısını ve hazımsızlığı durduracağı düşünülürdü. Süt içinde 4 gram kadar toz mercan içilirse, mide ekşimesini giderirdi. Bir kedi postu içine sarılmış mercan, zümrüt ve safran karışımı, ateş düşürme amacıyla kullanılırdı. Kadınlarla özel bir ilişkisi olduğu düşünülerek, kadınların aybaşı (âdet) döngüsü ile uyumlu olarak mercanın renk tonunun, koyudan soluk renk tonuna doğru değişim geçireceğine inanılırdı. Bu becerikli süs taşının diğer özellikleri arasında, denizde fırtınaları önleme (ayı balığı postu içinde gemi direğine bağlanarak), kuduzu defetme, kem gözden koruma ve deliliği (kuduz delirmesi dâhil) tedavi etme gücü de bulunmaktaydı.</p>

  <p class="normal1">NECEFTAŞI (NECEF, KAYA KRİSTALİ, DAĞ KRİSTALİ, KUVARS): Tedavi amacıyla kullanılan en eski taşlardan biri olan kuvars, Roma’nın ilk yüzyılında tıpta dağlama aracı olarak kullanılmıştır. Baş dönmesini önlediği düşünüldüğünden 16. yüzyıl Almanya’sında “baş dönmesi taşı” olarak bilinirdi. Toz haline getirilip susuz şarapla karıştırılarak dizanteri tedavisinde kullanılmıştır. Bal içindeki karışımı ise annelerin bebeklerini beslemelerine yardımcı olmuştur. Zekeriya ibn Muhammed ibn Mahmud Ebu Yahya el-Kazvinî’ye (1204-1283) göre, bir kişinin kaya kristalinden yapılma kaplardan içecek içtiğinde susuzluk çekmeyeceğine kuvvetle inanıldığından, hükümdarlar neceftaşından yapılma kaplar yeğlerlerdi.</p>

  <p class="normal1">OPAL: Opal, göz hastalıklarını (bir defne yaprağı içine sararak), iltihaplanmaları, kalp rahatsızlıklarını ve kötü huylu urları tedavide kullanılır, gebe kalmayı önlediğine de inanılırdı. Güzel saçlı kadınlar, saç lülelerinin parlaklığını korumak amacıyla yanlarında opal taşırlardı. Opalin görmeyi güçlendirdiğine ve taşıyanı görünmez kıldığına inanılırdı.</p>

  <p class="normal1">SAFİR: (Yun. “<span class="ideitalik">sapphirus</span>”) Tüm göz hastalıklarının iyileştirilmesinde, kanın temizlenmesinde, kalbin güçlendirilmesinde ve gaz ya da yel sıkıntısının giderilmesinde kullanılmıştır. Sütle karıştırıldığında ülseri, üzerine sürüldüğünde çıbanı ve sivilceleri kurutup giderir. Zehirli böceklere ve sürüngenlere karşı öldürücüdür. Az miktarda öğütülüp içilirse müshil etkisi yapardı.</p>

  <p class="normal1">SARDONİKS: Tıbbî olarak, yılan ısırmasına ve öteki zehirlere karşı iyileştirme amacıyla kullanılırdı.</p>

  <p class="normal1">TOPAZ: (&lt; Sanskrit. “<span class="ideitalik">tapas</span>”: ateş) Müslümanlarda “zebercet” adı verilen sarı renkli bu taşın, onu taşıyanı bedduadan koruduğuna, melankoliyi defettiğine, mutluluk getirdiğine, neşe verdiğine, uykusuzluğu defettiğine ve kelliği tedavi edeceğine inanılırdı. Tıpkı zümrüt gibi topazın da, zehirin varlığını işaret ederek renk değiştirdiği söylenir. Yatıştırıcı etkilerine karşın o, aynı zamanda güçlü bir afrodizyaktır ve cinsel işlevsizliği onarmada sıkça kullanılmıştır. Gülsuyu ile karıştırılan toz halindeki topaz, kanamayı önlerdi ve burun kanaması, burnun yan tarafına bu taşı bastırmakla durdurulabilirdi. Deliliğin topaz ve şarap karışımıyla tedavi edeceğine inanılmaktaydı. Korkaklığı tedavi ettiği, urları giderdiği, görme gücünü artırdığı, hazmı kolaylaştırdığı ve uyurgezerliği önlediği düşünülüyordu.</p>

  <p class="normal1">TURKUVAZ (FİRUZE): (&lt; Fra. “<span class="ideitalik">turquoise”, Alm. “Türkis”</span>) Batılılar İran kaynaklı bu yarı-değerli taşı Osmanlı ülkesinden satın alıp Türkler aracılığıyla tanıdıklarından bu adı vermişlerdir. “Firuze” ise Farsça adıdır. [CuAl6(PO4)4(OH)8.5H2O] bileşimli bir mineraldir. Turkuvaz, tılsım ve tedavide kullanılan taşların en eski bilinenlerinden biridir ve pek çok uygarlık ve kültürde değer verilmiştir. Değişebilir rengi nedeniyle hava durumunu öndeyileyeceği, hastalıkları işaret edeceği ve zehirin varlığı konusunda uyaracağı düşünülmekteydi. Görme gücünü kuvvetlendirir, hattâ körlüğü bile tedavi edebilirdi. Onu taşıyanı salgın hastalıktan koruyacağına, bedeni güçlendireceğine ve av sırasında şans getireceğine inanılırdı.</p>

  <p class="normal1">TURMALİN: Turmalin, değerli taşlar dünyasının nispeten yeni bir üyesi ise de, ona çeşitli tedavi edici kullanımlar yakıştırılmıştır. Bu bağlamda diş ve kemikleri güçlendirmek ve varisli toplardamarları büzmek amacıyla kullanılmıştır. Turmalin manyetik özellikler taşıdığından, bir ipek kumaş parçasıyla birlikte ilgili yer ovulacak olursa karıncalanmayı yatıştırırdı. Bu nedenle ona, uyumayı sağlama ve sinirleri gevşetme yeteneği de yorulmuştur. Bu taşın kelliği önlediği de düşünülmüştür.</p>

  <p class="normal1">YAKUT: Yakutun yetenekleri çoktur: Kan dolaşımını canlandırdığı, bağışıklık sistemini güçlendirdiği söylenir. Veba ve diğer salgınlardan korur (sol tarafta taşınmalıdır), taşıyanı sağduyulu kılar, karasevdayı defeder, şehvete düşkünlüğü frenler, mal ve mülke koruma sağlar, hasatta bereket sağlar, emildiğinde susuzluğu gidereceğine inanılırdı.</p>

  <p class="normal1">YEŞİM: “Böbrek taşı” diye de bilinir ve böbrek rahatsızlıkları için ilaç olarak yaygın biçimde kullanılırdı. Böbrek taşlarının kırılıp düşürülmesi için bu organın üzerine sarılarak taşınırdı. Toz haline getirilip altın ve gümüşle karıştırılan yeşim, ciğerleri, ses organlarını ve kalbi güçlendirir ve ömrü uzatırdı. Yeşim, pirinç ve çiy (şebnem) suyu karışımı, kemikleri güçlendirmede, kasları daha esnek kılmada, zihni açmada ve kanı temizlemede kullanılırdı. Düzenli olarak alındığında bu reçete, açlığı ve susuzluğu, sıcağa ve soğuğa karşı duyarlılığı azaltırdı. Bedeni çürümekten koruduğuna inanıldığından yeşim, mumyacılıkta da kullanılırdı. Bir çocuğun boynuna asılı olarak taşındığında, onu çocuk hastalıklarına karşı korurdu. Mide ağrılarını ve mide ekşimesinden dolayı boğazda duyulan yanma duygusunu gidermek, astımı hafifletmek, âdet sancılarını azaltmak ve doğumu kolaylaştırmak amacıyla da taşınırdı. Şarap içinde 0,2-0,3 gram kadarı, safra rahatsızlıklarından kurtarırdı.</p>

  <p class="normal1">ZİRKON: (&lt; Fars. “<span class="ideitalik">zargun</span>”: “altın rengi”) Zirkonyum silikat (ZrSiO3) bileşimli bir mineral olan zirkonun eski adı “sümbül taşı” ya da “Yemen taşı” idi. Kehribar renkli türünün takma adı “vaşak taşı” idi ve kahverengi kumaştan bir torba içinde, uykusuzluğu tedavi için kullanılırdı. Toz halinde zirkon, kalbi uyarıcı ve katılma ve krampları durdurucu olarak kullanılmıştır. Boyna asıldığında veba ve yaralanmalara karşı korurdu.</p>

  <p class="normal1">ZÜMRÜT: Farsça “<span class="ideitalik">zümürrüd</span>” (&gt; Yun. “<span class="ideitalik">samaragdos</span>”, Lat. “<span class="ideitalik">smaragdus</span>”, İng. “<span class="ideitalik">emerald</span>”, Alm. “<span class="ideitalik">Smaragd</span>”) sözcüğünden gelen ve “Venüs taşı” da denen parlak yeşil zümrüt konusunda zengin bir halkbilimi oluşmuştur. Zümrüt, taşıyanı vebaya, tutarık (sara) illetine ve güçsüzlüğe; toz haline getirilip içildiğinde ise zehirli hayvan sokmalarına ve yutulmuş zehirlere karşı korurdu. Öteki mavi ve yeşil değerli taşlarda olduğu gibi onun bir nazar taşı olduğu düşünülür ve içine bu taşın daldırıldığı su ile altı saat süre ile göz banyosu yapılacak olursa çoğu rahatsızlıkları iyileştirirdi. Zekâyı ve kalbi güçlendirdiği söylenir, doğumu kolaylaştırdığına ve stresi giderdiğine inanılırdı. Genellikle en çok yaklaşık 0,5 gramlık dozlarla verilen ince toz haline getirilmiş zümrüdün, damla (gut) hastalığını, karaciğer rahatsızlıklarını ve sarılığı iyileştirdiğine inanılırdı. Ağızda tutulduğunda kanamaları durdurur ve eğer karnın üzerine ve ağız içine konacak olursa dizanteriyi tedavi ederdi. Doğurma güçlüğü çeken hamile bir kadının sağ baldırına bağlanacak olursa, doğumu kolaylaştıracağı düşünülürdü ve cüzam tedavisinde elmas tozundan hazırlanan bir yakı (ilaç bileşimindeki maddelerin bir yağ ya da sıvıyla birlikte yoğrularak hasta organ üzerine konacak şekilde hazırlanması) kullanılırdı. Zümrüt, insan gözleri için yararlı idiyse de diğer yaratıklar, bu denli şanslı değillerdi. Yaydığı ışık yansımaları yılan ve akrebi uzak tutar ve eğer bir yılan gözlerini dikerek bir zümrüte uzun uzun bakarsa, kör olurdu. Göz hastalıklarını önler, tutkuları frenler, yıldırımı yolundan çelerdi. Mayıs ayının doğumtaşıdır.</p>

  <p class="normal"><span>ÇEŞİTLİ REÇETELER</span></p>

  <table class="generictable">
    <tbody class="calibre5">
      <tr class="calibre6">
        <td class="calibre8" valign="top">
          <p class="calibre7">Vebanın Tedavisi:</p>

          <p class="calibre7">Yaklaşık olarak her biri 0,6 gram olan inci, zirkon, zümrüt ve mercan, toz haline öğütülür.</p>
        </td>

        <td class="calibre8" valign="top">
          <p class="calibre7">Venedik Tiryakı:</p>

          <p class="calibre7">“Ermeni taşı” (mavi bakır karbonat), inci, kömür haline getirilmiş erkek geyik boynuzu ve mercan karıştırılır. Kan zehirlenmesini, sıtmayı ve kötücül hummayı iyi eder.</p>
        </td>
      </tr>

      <tr class="calibre6">
        <td class="calibre8" valign="top">
          <p class="calibre7">Gaskonya Tozu:</p>

          <p class="calibre7">Oryantal bezoar taşı (panzehirtaşı, bir tür keçinin böbrek taşı), beyaz kehribar, kırmızı mercan, yengeç gözü, toz halinde geyik boynuzu, inci, kara yengeç kıskacı. Yaşam koruyucu temel bir iksirdir.</p>
        </td>

        <td class="calibre8" valign="top">
          <p class="calibre7">İnci Hapı:</p>

          <p class="calibre7">Uzun bir inci, malt içine ya da kaynatarak demlendirilmiş yılan ödü, bal peteği ve süngertaşı özütü içine batırılır. İnci sünek hale geçerse, çekilerek 60-90 cm uzunluğa getirilir ve küçük parçalara kesilir. Gençlik iksiri olarak, ayrıca da iştahsızlığa karşı kullanılır.</p>
        </td>
      </tr>

      <tr class="calibre6">
        <td class="calibre8" valign="top">
          <p class="calibre7">“Aqua Perlata” (İnci suyu):</p>

          <p class="calibre7">İnciler, sıvı hale gelene dek sirke, limon suyu ya da vitriyol ruhu içinde çözülür. Daha fazla çözücü sıvı ekleyerek dinlenmeye bırakılır. Tatlandırmak üzere şeker katılır. 4 kısım inci suyuna her biri 1’er kısım olacak şekilde gülsuyu, çilek tentürü, hodan çiçekleri ve pelesenk yağı katılır. Kullanmadan önce çalkalanır. 30-45 gramlık dozları bedende direnç oluşturur ve salgın hastalık ateşlenmesini iyileştirir.</p>
        </td>

        <td class="calibre8" valign="top">
          <p class="calibre7">İncinin Yıkanması:</p>

          <p class="calibre7">Yaklaşık 60-90 gram inci, damıtılmış sirke içine konur ve şarap tortusu (tartar) eklenir. Dinlendirdikten sonra üstteki sıvı boşaltılır. Kalıntı, kaynak suyu ile yıkanarak durulanır; daha sonra inci tozu, sönmekte olan ateşin üzerinde kurutulur.</p>
        </td>
      </tr>

      <tr class="calibre6">
        <td class="calibre8" valign="top">
          <p class="calibre7">Kaya Kristali Tentürü:</p>

          <p class="calibre7">Kaya kristali (neceftaşı) yüksek sıcaklığa ısıtıldıktan sonra soğuk su içine konur (bu sırada çatlar). Parçaları tartar tuzlarıyla birlikte ısıtılır ve bir sıvı çözelti haline getirilir. Bu çözeltinin yarısı alınıp şarapla birlikte, karışım kırmızı renk alana dek damıtılır. Bu işlem, geride saf dağ kristalinin bir tentürü kalana dek birkaç kez yinelenir. Dozlar 40 damlaya kadardır. Bedenin bir yerinde su toplanmasını, lenfatik şişlik ya da hastalık kuruntusu içindeki karasevdayı iyileştirmede kullanılır.</p>
        </td>

        <td class="calibre8" valign="top">
          <p class="calibre7">Kaya Kristalinin Gizli İlacı:</p>

          <p class="calibre7">0,5 kg kadar kristal, yüksek bir sıcaklığa dek ısıtılıp vitriyol ruhu içine batırılır. İşlem on kez yinelendikten sonra ince bir toz haline gelene dek, bir mermer üzerinde ezilir. Damla (gut) hastalığının ya da safra kesesi taşı / böbrek taşı ilacı olarak hazırlanmasında, kristal halde vitriyol ruhu elde etmek üzere vitriyol (sülfat tuzu) çözeltisi, kurutma kâğıdı üzerinden süzülür. Bir kadeh dolusu et suyu içine 7-10 damla eklendiğinde, idrar söktürücü olarak kullanılabilir.</p>
        </td>
      </tr>

      <tr class="calibre6">
        <td class="calibre8" valign="top">
          <p class="calibre7">Mercan Tentürü:</p>

          <p class="calibre7">Kırmızı mercanın bir dalı, erimiş balmumu içine gömülür. Mercan rengi solana ve balmumu kırmızımsı bir renk alana dek bir ateşin üzerinde iki gün boyu bekletilir. İşlem yinelenir. Balmumu kabuklar şeklinde kırılır ve kabuklar, rengi kırmızıya dönene dek alkol içinde demlendirilir. İdrar söktürücü olarak kullanılır.</p>
        </td>

        <td class="calibre8" valign="top">
          <p class="calibre7">Yeşimden Kutsal İçecek:</p>

          <p class="calibre7">Eşit kısımlar halinde yeşim, pirinç ve çiy (şebnem) suyu, bir bakır pota içine konur. Kaynattıktan sonra, artakalan sıvı süzülür. Bu iksirin kullanımı kemikleri güçlendirir, kasları güçlü ve esnek kılar, zihni açar ve kanı temizler.</p>
        </td>
      </tr>
    </tbody>
  </table>

  <p class="normal1">17. yüzyıl Osmanlı hekimlerinden Zeynelâbidin bin Halil (ölm. 1647), çeşitli gıdalardan ve yiyecek ve giyeceklerle ilgili halk sağlığı bilgilerinden söz ettiği <span class="ideitalik">Şifâ el-Fu’ad li Hazret-i Sultan Murad</span> adlı eserini IV. Murad’a (yön. 1623-1640) sunmuştur. Bu kitabın 14. bölümünde kimi değerli taşların sağlık konusundaki etki ve yararlarından söz edilmektedir. Burada verilen bilgilere göre bir insana 1 kırat (yakl. 0,2 gram) elmas yutturulacak olursa o insan ölür; elmas yutan insanı kurtarmak için önce sıcak su ve yağ karışımı ile kusturup sonra süt içirilmelidir; yakutu macun haline getirip zehirli yılan sokan kişiye yedirilirse zehiri giderir; bir insanın parmağında yakut taşlı yüzük varsa o insan suda boğulmaz; ağzının içinde yakut taşıyan insanın susuzluğu geçer; yakut karanfille birlikte dövülüp yenirse kalbe kuvvet verir; zehirlenmiş kişiye dövülerek toz haline getirilmiş zümrüt içirilirse zehirin zararını giderir; sara derdi olanlar zümrüt takarsa sara derdi gider; lâl taşından yüzük taşıyanlar korkulu rüya görmez; bir miktar zebercet (topaz) dövülüp içilirse kalbe kuvvet verir ve gözün nurunu artırır; inciye uzun süre bakılırsa gönüldeki gamı defeder; inci dövülüp macun haline getirilerek yenirse kalp ağrısını giderir; firuzeyi dövüp içilirse akrep sokan insana iyi gelir; akik taşı kalbe kuvvet verir; susayan insan ağzının içine billur (kaya kristali) koyarsa susuzluğu gider; mercan yakılıp diş dibine sürülürse diş eti kanamasını durdurur; dişler mercan köküyle ovulursa sıkıntıyı defeder; toz haline getirilip yenen mercan kan tükürmeyi keser; beyaz mercan zehirli ve zararlı hayvan sokmasını defeder; erkek çocuğunun boynuna mercan asılırsa sarası gider; midenin üzerine dışarıdan yeşim âsâ (çubuk) konursa ağrısını alır; “<span class="ideitalik">bâdzehir</span>” (panzehir) her organa etki ederek zehirin zararını giderir; halk arasında üç tür panzehir bilinir ve bunlardan madenî olanlar madenî zehirleri giderirken bitkisel olanlar ise bitkisel zehirleri defeder.<sup class="calibre2"><span>20</span></sup></p>
</body>
</html>