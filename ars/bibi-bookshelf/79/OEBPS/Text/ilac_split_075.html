<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ilac</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_19">TIP TARİHİNİN ÜNLÜ ECZA-İLAÇ KİTAPLARI</h2>

  <p class="normal1">Çağdaş cerrahinin gelişimine kadarki dönemlerde tedavinin büyük bir kısmı, basit eczalardan elde edilen “müfred devâ”lar ya da bunların karışımından elde edilen “mürekkeb devâ”larla yapılıyordu. Yalnızca “müfred devâ”ları kapsayan eserlere “müfredât-ı tıbb” ya da kısaca “müfredât”, “mürekkeb devâ”ları kapsayan eserlere ise “mürekkebât” ya da “akrabadin” denmektedir. “Müfredât”ların ünlüleri arasında en başta, Dioskorides’in <span class="ideitalik">De materia medica</span>’sı ile el-Bîrûnî’nin <span class="ideitalik">Kitâb el-Saydala</span>’sı yer alır.</p>

  <p class="normal1">18. yüzyıl Batı dünyasında eczalarla tedavi kitapları yazma geleneği çoktan terk edilmiş, Rönesans’la başlayarak gelişen zooloji, mineraloji ve botanik bilimleri 17. yüzyılda mikroskopun keşfiyle yeni bir çehre kazanmış, 18. yüzyılda Linnaeus’un sınıflandırma çalışmaları özellikle botanikte bir dönüm noktası yaratmıştı. 18. yüzyıl, Osmanlı Devleti’nde de modernleşme çalışmalarının başladığı, çevirilerin hız kazandığı bir dönemdir. Ancak yine de geleneksel anlayış sürüyor ve Batı’daki gelişmeler, oldukça geriden izleniyordu. Tedavinin eczalara dayandırılması ve etkilerinin “hıltlar”la açıklanması düşüncesinden ise ancak 19. yüzyılda vazgeçilmiştir.</p>

  <p class="normal1">“Müfred devâ” terimi, günümüzde “basit drog” terimi ile karşılanmaktadır. Farsça “<span class="ideitalik">droa</span>” (koku, deva) sözcüğünden geldiği söylenen drog sözcüğünün, “<span class="ideitalik">eczanelerde, nebâtatçılarda, baharatçılarda satılan tıbbî ve sınaî çeşitli maddelere verilen ad</span>”, “<span class="ideitalik">ecza-yı tıbbiyye ve ispençiyariyye ve kimyeviyye ile boyacılığa özgü nesne</span>” ve “<span class="ideitalik">eczacılık, kimya ve boya sanayisinde kullanılan bitkisel, hayvansal, madensel ilkel maddelere verilen ad</span>” gibi çeşitli tanımları vardır. Bunlarda görüldüğü üzere drog, “ecza” sözcüğüyle karşılanmaktadır ve ilaç anlamına kullanılmamalıdır.<sup class="calibre2"><span>128</span></sup></p>

  <p class="normal1">Tarihteki çeşitli uygarlık dönemlerine göre “müfred devâ”lar (basit eczalar) ve “müfredât”lar (basit ecza kitapları) konusunda şu bilgiler verilebilir:<sup class="calibre2"><span>128</span></sup></p>

  <p class="normal1">Mezopotamya Uygarlığı Dönemi: Fırat ve Dicle arasındaki bölgede Akkad, Sümer, Babil ve Asurluların oluşturdukları, İÖ 3000’li yıllardan İS 7. yüzyıla kadar süren uygarlıklara ait kil tabletlerin okunması, kullanılan eczaların, az miktarda hayvansal ve mineral kaynaklı olanların yanı sıra önemli bir kısmının bitkisel olduğunu göstermiştir. Adı sık geçen bitkisel eczalar arasında çöpleme, adamotu, banotu, haşhaş, kekik, nane, safran gibi, günümüzde kullanılanlar da yer almaktadır. Mineral ve kimyasal ilaçlar arasında kükürt, arsenik, güherçile, antimon, demir oksit, bakır tozu, şap gibi maddeler bulunmaktadır. Mezopotamya uygarlığında Sin adı verilen ay tanrısının, şifalı bitkilerle ilişkisi olduğu düşünülüyor ve etken maddeleri en yüksek verimle ele geçirmek için kimi bitkilerin ay ışığında toplanması gerekiyordu.</p>

  <p class="normal1">Eski Mısır Uygarlığı Dönemi: Tıpla ilgili olarak İÖ 1900-1200 yılları arasına ait sekiz papirüs vardır. Tıp alanında en çok ilgiyi, İÖ 1550 yılı dolayına tarihlenen <span class="ideitalik">Ebers Papirüsü</span> ile İÖ 1700 yıllarına tarihlenen <span class="ideitalik">Smith Papirüsü</span> çekmektedir. <span class="ideitalik">Ebers Papirüsü</span> adını taşıyan tomar, tıbbî papirüslerin en uzunu ve eczacılık yönünden en zenginidir. 800’ü aşkın reçete, 700 kadar hayvansal, bitkisel ve madensel ecza içeren bu papirüste tedavi ile birlikte başvurulacak ilaçların hazırlanma biçemleri ve kullanılış şekilleri de yer alır. Bu papirüsteki reçetelerde adı en çok geçen bitkisel eczalar arasında acımarul, adasoğanı, ardıç meyvesi, banotu, çiğdem, hardal, incir, centiyâne (“<span class="ideitalik">Gentiana lutea</span>”), keten tohumu, kişniş, mürver, nar kabuğu, pelin otu, safran, sakız, sarısabır, soğanî tarçın, terementi ve üzüm sayılabilir. Mısırlılar tedavide hayvansal ecza olarak timsah, su aygırı, aslan, kaz gibi hayvanların kan, yağ ve kimi organları; madensel ecza olarak da bakır sülfat, kurşun sülfat, kükürt, antimon, alüminyum gibi maddeleri kullanıyorlardı.</p>

  <p class="normal1">Eski Hint Uygarlığı Dönemi: İndus nehri vadisinde gelişen uygarlıkların tıp tarihi, iki döneme ayrılır: Veda’lar dönemi ve Brahman’lar dönemi. Veda’lar döneminde yazılan <span class="ideitalik">Rig-Veda</span> (İÖ 1500’ler), <span class="ideitalik">Sama-Veda</span>, <span class="ideitalik">Ayur-Veda</span> (İÖ 700’ler), <span class="ideitalik">Atharva-Veda</span> gibi din kitaplarında tıpla ilgili kimi bilgiler de yer almaktadır. Brahman’lar döneminde (İÖ 800-İS 1000) ise üç büyük kitap vardır: <span class="ideitalik">Sushruta-Samhita</span> (Sushruta Külliyatı) (İÖ 6. yüzyıl), <span class="ideitalik">Charaka-Samhita</span> (Charaka Külliyatı) (İS 2. yüzyıl) ve <span class="ideitalik">Vagbhata-Samhita</span> (Vagbhata Külliyatı) (İS 4. yüzyıl). Ünlü hekimler tarafından hazırlanan ve kendi adları ile anılan bu üç büyük eserden en ünlüsü olan <span class="ideitalik">Sushruta-Samhita</span>, <span class="ideitalik">Ayur-Veda</span>’ya (“Yaşam Bilgisi”) dayanmaktadır. Bunda 760’ı aşkın hayvansal ve bitkisel ecza yer alır. Bu eserden, eski Hint tıbbında infüzyon, maserasyon ve dekoksiyon yöntemlerinin kullanıldığını, ayrıca toz, hap, pudra, krem, yağ, göz losyonu olarak kullanılan sıvılar, lavman sıvıları ve ağrıları dindirmek için liniment (ovma sıvısı, sıvı merhem) hazırlamayı bildikleri anlaşılmaktadır. Oldukça zengin olan Hint müfredâtında afrodizyak ve zehirlere de özel bir önem verilmiş, özellikle zehirli yılan ve diğer hayvan sokmalarına karşı panzehirler geliştirilmiştir. Hint tıbbında en sık kullanılan bitkisel eczalar arasında sarmısak, halile, biber, zencefil, eyir kökü (“<span class="ideitalik">Acorus calamos</span>”), hintyağı, teke dikeni, demirhindi, kenevir, kakule, bir tür kauçuk olan “<span class="ideitalik">lycium</span>” ve bıldırcınotu sayılabilir. Ayrıca zehirli yılan, bezoar, inek idrarı gibi hayvansal devalar ile demir sülfat, boraks, alüminyum tuzları gibi mineraller ve değerli taşlar da tedavide kullanılıyordu.</p>

  <p class="normal1">Eski Çin Uygarlığı Dönemi: Antikçağın büyük uygarlıklarından biri olan Çin’de İÖ 2700’lü yıllarda yaşadığı kabul edilen “Kızıl İmparator” lakaplı Shen-Nung, Çin’de hekimliğin ve farmakolojinin kurucusu sayılır. Bilinen en eski eserin de, bu imparator tarafından yazılan <span class="ideitalik">Ben Cao Jing</span> (Şifalı Bitkiler Kitabı) olduğu bildirilmektedir. Eserde yer alan 100’ü aşkın ilaç tanımı içinde bulunan afyon, ravend, bıldırcınotu, “kroton” (bir tür müshil) gibi bitkisel eczalar; demir, arsenik, kükürt gibi anorganik eczalar, bugün bile kullanılanlardandır. Çin tıbbında 2000’e yakın ecza vardır. Bunlardan afyon, yatıştırıcı ve uyku verici olarak; demir, kansızlığa karşı; civa, frengiye karşı; kükürt, uyuza karşı ve kaşıntı giderici olarak; sodyum sülfat ve ravend, müshil olarak; nar ağacı solucan düşürücü olarak; küflenmiş soya fasulyesi lâpası ise deri enfeksiyonlarına karşı kullanılmıştır. Cücelerin tedavisinde ise onlara koyunların tiroid bezini yediriyorlardı. Çin müfredâtında bunlar dışında efedrin, kâfur, şolmogra, ginseng kökü, tatula, çavdarmahmuzu, zencefil, tarçın, biber, tatlı sülümen (Hg2Cl2) gibi eczalar da yer almaktaydı. Çin tıbbında, hayvansal eczaların da bolca kullanıldığı görülmektedir. Bunların kullanıldığı tedaviler, “işaretler öğretisi” ile açıklanabilmektedir. Buna göre hayvan bedenindeki her bir parça, insan bedenindeki aynı parçayı iyileştirmektedir. Aynı nedenle, insanın bedensel ürünleri de insanları iyileştirmede kullanılmaktaydı. Dolayısıyla idrar, dışkı, sperm, genç kadın sütü, plasenta gibi maddelerin de tedavide yeri vardı.</p>

  <p class="normal1">Çin simyasında “yaşam ilkesi”ni simgeleyen kan rengi bir mineral olan zincifre (zinnober, doğal civa sülfür, HgS), çok önem taşıyordu. Zincifreyi “yaşam iksiri” olarak dile getiren ve günümüze ulaşan en eski Çin metinlerinden biri <span class="ideitalik">Lie-sien Tchouan</span> olup simyacı Liu Hsiang’a (İÖ 79-8) yakıştırılmaktadır. Çinliler zincifreden, ölümü simgeleyen bir işlem olan ateşte ısıtma sonucu iki ayrı maddenin ortaya çıktığını bulmuşlar ve bu olayı “ölüm yoluyla yeniden doğum” diye yorumlamışlardı. Zincifreden oluşan bu iki madde, sarı renkte ve yanıcı olan kükürt ile parlak metal görünümlü akışkan bir madde olan civa idi. Kükürtü erkek olarak niteleyen ve “<span class="ideitalik">Yang</span>” adını veren, civayı ise dişilik niteliğini yakıştırarak “<span class="ideitalik">Yin</span>” olarak adlandıran Çinliler, “<span class="ideitalik">Yin</span>” ve “<span class="ideitalik">Yang</span>”ın bir araya gelerek yaşamın kaynağı olan kanı oluşturduğuna inanıyorlardı. Kan benzeri renkteki zincifre, zehirli olduğu bilinmeksizin ölümsüzlük sağlayacağına inanılan ilaç reçetelerinde temel bileşen olarak yer almış ve İÖ 820-659 yılları arasında altı Çin imparatoru, sonsuza dek yaşama dileği ile aldıkları böyle iksirlerden zehirlenip ölmüşlerdir. Ortaçağda bile Brahmanların, zincifre içeren sulu bir içeceği ayda iki kez içtikleri söylenir.</p>

  <p class="normal1">Eski Yunan Uygarlığı Dönemi: İstanköylü ünlü hekim Hippokrates’in (İÖ 460-377) eserlerinde bitkisel kökenli 400 kadar ecza yer alır. Aristoteles (İÖ 384-322) ise hayvanlar üzerine yaptığı araştırmalarla biyolojinin babası sayılır. Onun en önemli eseri, <span class="ideitalik">Historia animalium</span> (Canlılar Üzerine Araştırmalar) adını taşır. İskenderiye tıp ve eczacılık okulunu kuran Theophrastos (İÖ 372-287), Aristoteles’in öğrencisi olup botaniğin babası sayılır ve 550 kadar bitkiyi tanımlamıştır. Botanikle ilgili olduğu bilinen iki eserinden biri, dokuz kitap halinde ve resimsiz olan, <span class="ideitalik">Peri phyton historia</span> (Bitkilerin Tarihi Üzerine Araştırmalar) adını taşır ve dokuzuncu kitap şifalı bitkilere ayrılmıştır. Theophrastos’un eserleri uzun süre boyunca unutulmuş, ancak 1483’te Latince çevirileri basılmıştır. İskenderiye okulunda farmakoloji ve tedavi alanında en büyük özellik, “polifarmasi”dir. Bu uygulama İS 2. yüzyılda İskenderiye’de yetişen Galenos aracılığıyla yayılmış olup bu gibi bileşik ilaçlara, onun adından hareketle, “galenik preparat” denmektedir. İmparator Neron’un hekimi olan Andromakhos’un, çok sayıda eczanın karışımından oluşan ve zehirlenme ve yılan sokmalarına karşı, tiryak (Lat. “<span class="ideitalik">theriaca</span>”) adıyla geliştirdiği bir antidot (panzehir), zamanla her derde deva bir ilaç olarak ün kazanmıştır.</p>

  <p class="normal1">Eski Roma Uygarlığı Dönemi: İÖ 156-İS 476 yılları arasını kapsayan bu uygarlıkta, konumuzla ilgili önde gelen kişiler Celsus, Dioskorides, Yaşlı Plinius ve Galenos’tur. Romalı tıp derlemecisi Aulus Cornelius Celsus (İÖ 25-İS 50), yazdığı <span class="ideitalik">De arbitus</span> adlı ansiklopedik eserinin altıncı ve son bölümünü oluşturan <span class="ideitalik">De medicinae</span> (ya da <span class="ideitalik">De re medica</span>) (Tıp Üzerine) (İS 29) başlıklı eseri ile ünlüdür. 30 ciltlik bu ansiklopediden günümüze 8 cildi ulaşabilmiştir. Adana yakınında Anazarba’da doğan Pedanios Dioskorides’in (İS ~20-79) Yunanca yazdığı <span class="ideitalik">Peri hyles iatrikes</span> adlı ünlü eseri, Latince’ye <span class="ideitalik">De materia medica</span>, Arapça’ya ise <span class="ideitalik">Kitâb el-Haşâyiş fî Heyulat el-Tıbb</span> adlarıyla çevrilmiştir. Yaşlı Plinius ise yüzden fazla yazardan derlediği <span class="ideitalik">Naturalis historia</span> (Doğa Araştırmaları) adlı 37 ciltlik ünlü eseri ile tanınır ve bu eserin 18. cildi, tıpla ilgilidir. Etkisi 17. yüzyıla dek süren Romalı hekim, Bergama’lı Galenos, İslâm dünyasında “Calinos” diye bilinir. “Polifarmasi”yi benimseyen bu hekimin geliştirdiği tiryak formülü ve müshil terkipleri (“<span class="ideitalik">Picra</span>” ve “<span class="ideitalik">Hiera</span>”) ün kazanmıştır.</p>

  <p class="normal1">Bizans Dönemi (İS 395-1453): Galenos’un ölümünden sonra duraklamaya başlayan Roma tıp ve eczacılığı, Bizans döneminde daha da gerilemiştir. Hıristiyanlık inancına dayalı Bizans hekimliğinde hastalık ve ölüm, Tanrı’nın verdiği bir ceza olarak kabul edilirdi. Dolayısıyla bu dönemde hekime ve ilaca önem verilmemiş, tıbba büyük ölçüde sihir, büyü ve şarlatanlık egemen olmuştur. Bin yılı aşkın bir süre devam eden Bizans İmparatorluğu’nda, konumuzla ilgili olarak tıp ve eczacılığa katkısı olan hekimler, Oribasius, Tralles’li (Aydın’lı) Aleksandros ve Aegina’lı Paulus’tur. İmparator İulianus Apostates’in (yön. 361-363) özel hekimi olan Oribasius’un (325-403) <span class="ideitalik">Sinopsis</span> (Tıp Derlemesi) adlı eserinin bir bölümü, “müfred devâ”lara ayrılmıştır. Tralles’li Aleksandros (Alexander Trallianos) (~525-605), bağırsak kurtları ve solucan ilacı olarak ravendi, gut hastalığı için çiğdemi ilk olarak tanımlamıştır. Hekim ve eczacı olduğu kadar büyük bir cerrah da olan Aegina’lı Paulus’un <span class="ideitalik">Epitomae medicae</span> (Tıp Özetleri) adlı 7 ciltlik eserinin son cildi, basit ilaçlarla ilgilidir.</p>

  <p class="normal1">Klasik İslâm Uygarlığı Dönemi (8.-13. Yüzyıl): Arapça yazan Müslüman toplulukların oluşturduğu İslâm uygarlığı, Yunan-İskenderiye okulunun yanı sıra zengin Hint ve İran kaynaklarına dayanır. Bu kaynaklar, <span class="ideitalik">Kur’an-ı Kerim</span>, Peygamber hadisleri (“tıbb-ı nebevî”) ve Arapların geleneksel hekimliği ile birleşerek, İslâm tıp ve eczacılığının temelini oluşturmuştur. İslâm uygarlığında “tercüme (çeviri) dönemi” diye nitelenen, yaklaşık 750-900 yılları arası dönemde, Bağdat halifelerinin desteğiyle Hippokrates, Galenos ve Dioskorides’in yanı sıra çeşitli Hint ve İran eserleri de çevrilmiştir. Bundan 13. yüzyıla kadar uzanan ve “telif (özgün yazım) dönemi” diye nitelenebilecek dönem, İslâm hekimliğinin en parlak dönemidir. Bu dönemde yetişen el-Râzî, İbn Sina, el-Bîrûnî, el-Zehravî, el-Gâfıki (ölm. 1165) ve İbn Rüşd (“<span class="ideitalik">Averroes</span>”) (1128-1198) gibi büyük bilim adamlarının eserleri yüzyıllar boyu Avrupa tıbbını etkilemiş, bir kısmı Latince’ye çevrilerek üniversitelerde okutulmuştur. İslâm hekimleri farmakolojiye tıbbın diğer dallarından daha çok önem vermişler ve eczacılığın bir meslek dalı olarak tıptan ayrılması, bu dönemde olmuştur. El-Bîrûnî, <span class="ideitalik">Kitâb el-Saydala</span> (ya da <span class="ideitalik">Kitab el-Saydana</span>) adlı eserinde bu ayrımı yapmış ve “saydalani” ya da “saydanani” adını verdiği eczacının kapsamlı bir tanımını vermiştir. İslâm hekimleri uyguladıkları tedavide özellikle bitkisel eczalardan yararlanmış ve klasik Yunan kaynaklarında yer almayan kâfur, demirhindi, sinameki, mürrüsafi, sandal ağacı, misk, tarçın, ravend, karanfil, hindistancevizi, kebabe, amber gibi pek çok yeni eczayı kullanıp tanıtmışlardır. Civayı ecza olarak ilk kez el-Râzî kullanmıştır. Deri hastalıklarında ve uyuza karşı civalı merhemler kullanan el-Râzî, birer civa bileşiği olan tatlı sülümen (Hg2Cl2) ve aksülümenin (HgCl2), zehirli olup kanlı ishale yol açtığını belirtmiştir. Yine bu dönemde, ilaçları daha kolay içilebilir hale getirmek için ilaçlara tatlı sıvılar karıştırılmış ve kokulandırılmıştır.</p>

  <p class="normal1">Tıbbî bitkiler konusunda Ebu Hanife el-Dineverî’nin (895-992) <span class="ideitalik">Kitâb el-Nebât</span> (Bitkiler Kitabı) adlı 6 ciltlik özgün eserinin yalnızca 3. ve 5.ciltleri günümüze erişmiştir. El-Bîrûnî’nin <span class="ideitalik">Kitâb el-Saydala</span>’sında 850 ecza ayrıntılı olarak anlatılmış ve çeşitli dillerdeki karşılıkları verilmiştir. İbn Sina’nın ünlü eseri <span class="ideitalik">El-Kanun fi’l-Tıbb</span>’ın (Tıp Kanunu) basit ilaçlara ayrılan ikinci bölümünde 800’e yakın eczanın tanımı ve uygulama bilgileri yer almaktadır. Ünlü cerrah Ebu’l-Kasım Halef ibn Abbas el-Zehravî’nin (“<span class="ideitalik">Albucasis</span>”) (936-1013) 30 ciltten oluşan <span class="ideitalik">Kitab el-Tasrif</span> adlı eserinin 27. cildinde müfred devâlar, 28. cildinde ilaç hazırlanması, 29. cildinde ise tedavide kullanılan ilaçlardan zararlı etkisi görülenler yerine kullanılabilecek eş etkili ilaçlar anlatılmaktadır. Onun diğer bir önemli eseri, Latince’de <span class="ideitalik">Liber servitoris de preparatione medicinarum simplicium</span> (Basit İlaçları Hazırlayan Hizmetkârların Kitabı) diye bilinir ve farmasötik teknikle bağlantılı olan kimyasal karışımlar, tablet hazırlama, özsuların süzülmesi vb. gibi konulardan söz eder (ŞEKİL 50).<sup class="calibre2"><span>130</span></sup> 12. yüzyılın en büyük nebâtatçısı ve eczacısı kabul edilen Ebu Cafer el-Gâfiki’nin <span class="ideitalik">Kitâb el-Edviyet el-Müfrede</span> (Basit İlaçlar Üzerine Kitap) adlı eseri ise müfred devâlar, özellikle de şifalı bitkiler konusunda kayda değer önemli bir İslâm eseri olarak kabul edilmektedir. 12. yüzyılda yaşayan İbn el-Baytar, <span class="ideitalik">Kitab el-Câmi li-Müfredat el-Edviye ve’l-Agdiye</span> (Basit İlaç ve Gıda Maddelerini Kapsayan Kitap) adlı eserinde 1400 dolayında eczayı ayrıntılı olarak tanıtıp tıbbî kullanımlarını vermiştir. Bunlardan 300 kadarı yeni maddelerdir. Bunlara çok sayıda başkaca kişi ve eser adları da eklenebilir.</p>

  <div class="calibre1" id="calibre_pb_76"/>
</body>
</html>
