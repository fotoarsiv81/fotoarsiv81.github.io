<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ilac</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_29">KUTSAL MEKÂNLARIN PARFÜMLENMESİ,<br class="chapter"/>
  BALSAM VE KUTSAL MESH YAĞI</h2>

  <p class="normal1"><span class="ideitalik">Eski Ahit</span>’in “Mısır’dan Çıkış” bölümünde kutsal mesh yağının reçetesi şöyle verilir: 5 kg sıvı mür; 2,5 kg güzel kokulu tarçın; 2,5 kg kamış; 5 kg hıyarşembe; 3,6 litre kadar da zeytinyağı. Hıristiyanların Kudüs’teki “Kutsal Mezar Kilisesi”ni (İng. “<span class="ideitalik">Holy Sepulchre</span>”) topluca ziyaretleri, büyük ölçüde Müslümanların Kudüs’ü fethinden sonra başlamıştır. Konstantinopolis Patriği Photios (yön. 858-867; 877-886), 867-878 yılları arasında yazdığı <span class="ideitalik">Amphilochia</span> adlı eserinde Kutsal Mezar’daki mezar odasının basamak taşlarının yılda bir kez patrik tarafından parfümlendiğini betimler. Kubbetü’s-Sahra’da da benzer şekilde kutsal emanetlerin parfümlenme işlemlerinin yürütüldüğü bilinmektedir. Bu amaçla safran, dövülerek toz haline getirilmekte, içine misk, esmer/gri amber ve gülsuyu eklenmekte ve böylece “<span class="ideitalik">halûk</span>” ya da “<span class="ideitalik">hulûk</span>“ diye adlandırılan sarı safran parfümü hazırlanmaktadır.</p>

  <p class="normal1">Safran ve öteki yağlı güzel kokulu merhemlerden ibaret koyu bir madde olan “<span class="ideitalik">halûk</span>”un kullanılması erken İslâm döneminde yaygın bir uygulamaydı. İranlı tarihçi Muhammed ibn Cerir el-Taberî’ye (839-923) göre Fâtımi Halifesi Ubeydullah el-Mehdi (yön. 909-934), Kâbe’nin safranlı yağlarla güzel kokulu hale getirilmesini buyurmuştur. Gezgin İbn Cübeyr (1145-1217) 1184 yılında Medine’yi ziyaret etmiş olup Medine’deki camiyi çevreleyen duvarın üst kısmına güzel kokulu misk merhemi ve başkaca parfümlerin sürüldüğünü belirtmiştir. Medine’de parfümlenen duvarlarla ilgili benzer betimleme, Mağripli gezgin İbn Battûta (1304-1369) tarafından da verilmiştir. Böyle törensel âdetler Fâtımilerce de uygulanmaktaydı. Mısır’da her yıl Nil’in yükseldiği Haziran ayında kutlanan bolluk (bereket) töreni süresince Nil’in su yüksekliği Rauda Adası’ndaki nilometrenin ölçeği üzerinden okunurken, nilometre sütunu ve duvarları gülsuyu ile karışık safranla parfümlenmekteydi.</p>

  <p class="normal1">Müslüman hacılar Kubbetü’s-Sahra’daki kandillerden alınma kutsal yağı, parfüm niyetine kullanmaktaydılar. Buna göre burası “<span class="ideitalik">Midian Ban</span>”dan (“<span class="ideitalik">Tamarix</span>”, ılgın ya da helile ağacı meyvesi) elde edilen yağın, yasemin yağı ile birlikte yakılmasıyla aydınlatılıyor ve aynı zamanda çevreye güzel kokular yayılıyordu.<sup class="calibre2"><span>83</span></sup></p>

  <p class="normal1">Yine bir aktarıma göre İstanbul’u fethinden sonra Fatih, Ayasofya Kilisesi’ne, ancak gülsuyu ile “baştan ayağa yıkanıp temizlendikten” sonra girmiş ve bu işlemden sonra Ayasofya’yı camiye dönüştürmüştür.</p>

  <p class="normal1">Ortaçağ kilise hazine kayıtlarında çokça balsam ve kutsal mesh yağı (kutsal yağlama yağı, mağfiret yağı) <span class="ideitalik">ampullae</span>’lerinden (küçük şişe ya da testi) söz edilmektedir. O dönemlerde kimi ağır hastaların bedeni, iyileşmesi dileğiyle kutsal yağla ovulurdu.</p>

  <p class="normal1">“<span class="ideitalik">Balsamodendron</span>“ (“<span class="ideitalik">Commiphora</span>“ diye de bilinir) türünden çeşitli ağaç kabuklarından doğal olarak dışarı sızan, çoğu kez yağ ile karıştırılan ve her ikisi de kokulu (aromatik) reçineli maddeler olan balsam ve kutsal mesh yağı, Ortaçağ’da Yakındoğu’dan ve büyük oranda da Arabistan’dan sağlanıyordu. Bu güzel kokulu maddeler içinde en iyi bilineni ve en pahalı olanlarından biri “<span class="ideitalik">gerçek balsam</span>” ya da “<span class="ideitalik">Mekke balsamı / Mekke pelesengi</span>” idi. Ölü derileri döken “Mekke pelesengi”, tatlı badem yağı ya da sütle karıştırılarak kullanılırdı. Yaşlı Plinius, bunun çok pahalı bir madde olduğunu yazmaktadır. Bu pahalı yağlı parfümler ağırlıklı olarak vaftiz, tasdik (iman onayı) ve şifa amacıyla bedenin yağlanması gibi uygulamalarda ya da kutsal mekânlarda kandil yağı ve kutsal emanetlerin yağlanmasında kokulu yağ olarak dinsel kapsamda kullanılırlarken, çok daha az oranda dindışı (dünyevî) amaçlarla da kullanılıyordu. Ortaçağın pek çok söylencesi bu yağsı ve kokulu (aromatik) sıvılar çevresinde ortaya çıkmıştır. Böyle söylencelerin çoğu, Cennet’le bütünleştirilmiş olanlardı.</p>

  <p class="normal1">Geç Ortaçağ’ın yazılı kaynakları, özellikle de 14. yüzyıl Hıristiyan hacılarının gezi notları, balsama bir kutsal emanet gözüyle bakıldığını ve kutsanmış bir madde olarak yalnızca Kahire’nin 10 km kuzeyinde Aynu’ş-Şems bölgesindeki Bi’rü’l-Matariyye köyünde yetiştiğini doğrulamaktadır. Burası etrafı duvarlarla çevrili bahçelerin ve Bakire Çeşmesi (“<span class="ideitalik">Virgin Fountain</span>”) diye adlandırılan kutsal bir su kaynağının da yer aldığı yapılar bütününden ibaretti. Buradan özelde “Balsam Bahçesi” diye de söz edilmektedir. Vakanüvis Lübeck’li Arnold’a (ölm. 1211) göre burası Hıristiyanlar ve Sarazenler (Müslümanlar) tarafından ziyaret ediliyordu. Belesân ağacı, buradaki bir kuyunun suyu ile sulanmakta ve Hıristiyan hacılar da bu su ile yıkanmaktaydılar.</p>

  <p class="normal1">Bu yazılı kaynaklar, balsamın ve kutsal mesh yağının yalnızca kokulu parfümler olarak değil, kutsal emanetler olarak da görüldüğüne işaret etmektedir.</p>
</body>
</html>
