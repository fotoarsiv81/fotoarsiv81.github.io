<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gizli</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_93">GÖKYÜZÜNDEN GELEN ELÇİLER</h2>

  <p class="normal">Söz dışında kalmasın, bilsin herkes bu işi,</p>

  <p class="normal">Oğuz Han’ın yanında, vardı bir koca kişi,</p>

  <p class="normal">Sakalı ak, saçı boz, çok uzun tecrübeli.</p>

  <p class="normal">Altın’dan bir yay gördü, uyur iken uykuda,</p>

  <p class="normal">Yayın bulunuyordu, üç gümüşten oku da,</p>

  <p class="normal">Ta doğudan batıya, altın yay uzanmıştı.</p>

  <p class="normal">Üç gümüş ok kuzeye, sanki kanatlanmıştı.</p>

  <p class="normal">Anlattı Oğuz Han’a uyanınca uykudan,</p>

  <p class="normal">Rüyayı tabir etti, içindeki duygudan.</p>

  <p class="normal">Dedi: Bu düş sana, dirlik düzenlik versin,</p>

  <p class="normal">Rüyamda ne gördüysem, Gök-Tanrı’nın sözüyle,</p>

  <p class="normal">Seni de öyle yapsın, Tanrı kutsal özüyle.</p>

  <p class="normal">Ak sakallı bilge ermiş kişilerin Türk Mitolojisi’nde önemli bir yeri olduğu bilinen bir gerçektir. Bu bilge kişiler sürekli karşımıza çıkar. Bazı sırları bildikleri için zaman zaman mitoloji kahramanlarına yardımda bulunurlar. Burada da sakalı ak, tecrübeli bir ihtiyar Oğuz Kağan’a üstü kapalı bir şekilde bazı sırları aktarmaktadır. Bunu da rüyasında gördüğü ok ve yay sembolleriyle yapmaktadır.</p>

  <p class="normal">Haberci rüyalar Türk Mitolojisi’nde çok etkin motiflerden biridir. Türk Mitolojisi’nde bazı sırların rüyalar kanalıyla alındığı tüm açıklığıyla anlatılır.</p>

  <p class="normal">Parapsikoloji üzerinde yapılan en son araştırmalar, gerçekten de rüyalar kanalından bazı bilgilerin alınabileceğini kanıtlamış durumdadır.</p>

  <p class="normal">Rüyada sözü edilen altın yay ve üç gümüş oka gelince...</p>

  <p class="normal"><span class="idebold1">Yay</span>: Türkler’de hakimiyet sembolüydü. Hatta Büyük Selçuklular’da devlet sembolü olarak bile kullanılmıştır. Oğuz Kağan Destanı’nda yayın, gökyüzünü baştan sona kapladığı söyleniyor. Burada yay, bir devletin değil, onun da üstünde, gökyüzünün sembolü olarak karşımıza çıkmaktadır. Gerçekten de yapılan araştırmalar, Türkler’in yayı aynı zamanda gökyüzünün sembolü olarak kullanmış olduklarını ortaya çıkartmıştır.</p>

  <p class="normal"><span class="idebold1">Ok</span>: Türkler’de elçilik sembolü olarak kullanılmıştır. Örneğin, bir yerden bir yere giden elçiler, yanlarında kendi hükümdarlarına ait oklar taşırlardı.</p>

  <p class="normal">Konuyu biraz toparlamaya çalışalım...</p>

  <p class="normal">“Altın Yay” göklerin sembolü olduğuna göre, “ok” un da göklerin elçilerinin sembolü olabileceğini düşünmek hiç de zor olmayacaktır. Nitekim, Eski Türk geleneklerinde, Kağanlar’ın, Tanrı’nın elçileri oldukları inancı hayli yaygındı. Bu inaçları da, az önce yaptığımız yorumu doğrular niteliktedir.</p>

  <p class="normal">Eski Türkler’de yeri ve göğü yaradan Tanrı’ya Kang Tengri denilmekteydi. Tengri: Gök-Tanrı, Kang ise: Baba ve Ulu Ata anlamına gelmektedir.</p>

  <p class="normal">Büyük Hun İmparatorluğu’nun meşhur hükümdarı Mete’nin ünvanı da “Tengri’nin Oğlu” idi. Buna pek şaşmamak gerekir. Çünkü eski devirlerde, devleti yöneten hükümdarlar, aynı zamanda ruhani lider olarak da görev yapmaktaydı. Bu görevlerini başarıyla yerine getirebilmeleri için ise yoğun bir inisiyatik öğretiden geçirilir ve halkın bilmediği geleneksel ezoterik sırlar kendilerine rahipler tarafından öğretilirdi. Yani inisiyasyondan geçirilirdi. Mitolojiler bunların sayısız hikayeleriyle doludur...</p>

  <p class="normal">“Tanrı’nın Oğlu” olma sembolü başlı başına kapalı bir sırdır. En kısa açıklamasıyla, bazı ezoterik sırlara sahip kişi anlamına gelir. Hiç bir zaman putperestliğin bir ifadesi olmamıştır.</p>

  <p class="normal">“Tanrı’nın Oğlu” olmak, aynı zamanda belli bir vazifeyle yeryüzüne doğmuş bulunan bir elçiyi de ifade eder. Bu bilgi birçok yerde karşımıza çıkar. Örneğin İsa Peygamber’in insanlara söylediği ilk sözlerden biri, kendisinin “Baba’nın Oğlu” olduğudur. Bu uzun bir süre anlaşılamamıştır. Hatta başka dine mensup olanlar onu putperestlikle suçlamışlardır.</p>

  <p class="normal">Ancak görüldüğü gibi bu sembolü sadece İsa Peygamber değil ondan çok önceleri de kullananlar vardı. Bunlardan biri de Eski Türkler’di.</p>

  <p class="normal">Burada gözleri gören ve kulakları işitenlere hitap eden çok köklü bir bilgi aktarılmıştır. Anlayan anlamış, anlayamayanlar ise anlayabilecekleri zamanı beklemektedirler... şunu hemen ifade etmeliyim ki, insanlık hiç bir zaman, bilgiden uzak bırakılmamıştır. Üstü kapalı da olsa, ihtiyacı olanların alabileceği bilgiler tüm heybetiyle etrafımızda dolanıp durmaktadır. Bunu herhalde gönüllerdeki perdeler teker teker açıldıkça daha iyi anlayabileceğiz.</p>

  <p class="normal">Demiştik ya... şimdilik uyku baldan tatlı geliyor...</p>

  <div class="calibre2" id="calibre_pb_173"></div>
</body>
</html>
