<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>LABIRENT-7.xhtml</title>
  <link href="../Styles/template.css" rel="stylesheet" type="text/css" />
</head>

<body>
  <div id="labirent">
    <div class="generated-style">
      <h1 class="bolum-ad-" id="toc-anchor" xml:lang="tr"><span class="bolum-ad-">Avrupa’da Bir Pedofil Çetesi Var (mı?)</span></h1>

      <p class="al-nt-aa" xml:lang="tr"><span class="dar-paragraf-bold">Tutuklandıktan 8 yıl sonra çıkarıldığı mahkeme, elektrikçi Marc Dutroux’yu çocuk kaçırma, ırza geçme ve cinayetten ömür boyu hapse mahkûm etti. Olası bir genel afta dahi serbest kalamayacak. Ancak 17 haziran 2004 günü verilen bu karar, ne fail, ne mağdur yakınları, ne savcı, ne de Belçikalılar başta olmak üzere milyonlarca Avrupalıyı tatmin etti. Verilen cezayla ilgilenen bile olmadı. Hepsi, gerçeklerin örtüldüğüne inandı. Milyonların içini kemiren bu şüphe, hâlâ bütün ağırlığıyla sürüyor.</span></p>

      <p class="basl-k-3" xml:lang="tr"><span class="bold-yaz-">Orada neler oluyor?</span></p>

      <p class="duz-yaz-" xml:lang="tr"><span class="duz-yaz-">400 000 sayfayı bulan dava dosyasında iddia edildiği gibi, Avrupa’da zengin işadamları, üst düzey bürokratlar, hatta emniyet mensuplarından oluşan bir pedofil çetesi mi var?</span></p>

      <p class="duz-yaz-" xml:lang="tr"><span class="duz-yaz-">Elektrikçi Marc Dutroux gibileri, bunlara küçük kızlar ve erkekler mi sağlıyor?</span></p>

      <p class="duz-yaz-" xml:lang="tr"><span class="duz-yaz-">Kaçırılan, uyuşturucuya alıştırılan, fuhuşa itilen, hatta öldürülen çocukların filmleri elden ele dolaşıyor ve şatolarda düzenlenen âlemlerde bu çete mensuplarına mı gösteriliyor?</span></p>

      <p class="duz-yaz-" xml:lang="tr"><span class="duz-yaz-">Bu çete, sadece insan değil, uyuşturucu da mı kaçırıyor?</span></p>

      <p class="duz-yaz-" xml:lang="tr"><span class="duz-yaz-">Kaleme aldığı iddianameyle Marc Dutroux’yu ömür boyu hapse mahkûm ettirebilen Belçika’nın Neuchatel Kraliyet Savcısı Michel Bourlet, karardan bir yıl sonra 24 haziran 2005’te bir basın toplantısı düzenledi ve “Toplanan 6 000 saç teli ve kılın sadece 2 922’si incelendi. Kalanlar başka hangi mağdurlara ve hangi faillere ait? Davanın yeniden açılmasını talep ediyorum” dedi. Yeri gelmişken belirteyim, savcının bahsettiği 2 922 saç ve kılın 650’si, 2001 mayısında, adli yardımlaşma çerçevesinde İstanbul Üniversitesi Adli Tıp Enstitüsü’nde Prof. Dr. Sedat Çöloğlu başkanlığındaki bir ekip tarafından incelenmişti. İşte Dutroux olayının öyküsü, baştan sona şüphe yaratan durumlar ve gelinen son nokta.</span></p>

      <p class="basl-k-3" xml:lang="tr"><span class="bold-yaz-">Olayların öyküsü</span></p>

      <p class="duz-yaz-" xml:lang="tr"><span class="duz-yaz-">1995 haziranını izleyen bir yıl boyunca, Belçika’nın farklı kasabalarında, yaşları 8-19 arasında değişen Julie, Melissa, Ann, Elfje ve Sabine adlı kızlar kayboldu. Kızların ne ölüsü ne dirisi bulunuyordu, tanık yoktu, delil yoktu. Çocuklarını sokağa bırakamaz olan aileler, polisin ve jandarmanın beceriksizliğinden şikâyetçiydi. Gizli ellerin olayların açığa çıkmasını engellediği dedikoduları yayıldı.</span></p>

      <p class="duz-yaz-" xml:lang="tr"><span class="duz-yaz-">9 ağustos 1996 akşamı, bu listeye, yüzme havuzundan eve gitmek üzere çıkan, ancak gidemeyen 14 yaşındaki Laetitia Delhez de eklendi. Jandarma üç gün boyunca, helikopterler eşliğinde Betrix ve çevresini metre metre aradı. Yüzlerce kişiyle görüştü, bir ipucu bulamadı.</span></p>

      <p class="basl-k-3" xml:lang="tr"><span class="bold-yaz-">FRR plakalı oto</span></p>

      <p class="duz-yaz-" xml:lang="tr"><span class="duz-yaz-">Laetitia’nın kayboluşundan üç gün sonra genç bir öğrenci, beyaz renkte bir Renault Trafic minibüsün, yüzme havuzu civarında tuhaf bir biçimde dolaştığını ve plakasında FRR harflerinin bulunduğunu hatırladı. Obelix Operasyonu’nu başlatan jandarma, ülke genelindeki FRR plakalı 50 kadar beyaz Renault Trafic’den birinin, Marc Dutroux üzerine kayıtlı olduğunu saptadı.</span></p>

      <p class="duz-yaz-" xml:lang="tr"><span class="duz-yaz-">13 ağustos 1996’da yargıç Jean-Marc Connerotte, oto hırsızlığı, gasp ve uyuşturucu satmaktan sabıkalı, evvelce beş kızı kaçırmak, ırza geçmek ve alıkoymaktan 13,5 yıla mahkûm edilmiş, 3 yıl yattıktan sonra 1992’deki şartlı tahliye yasasından yararlanmış, üç çocuk babası Marc Dutroux için tutuklama emri çıkardı.</span></p>

      <p class="duz-yaz-" xml:lang="tr"><span class="duz-yaz-">Daha sonraki yıllarda, 1992’deki şartlı tahliye yasasının, Dutroux’nun bundan yararlanmasını sağlamak, böylelikle o zamanki olayların ve bağlantıların açığa çıkmasını engellemek üzere çıkartıldığını öne süren çok oldu.</span></p>

      <p class="duz-yaz-" xml:lang="tr"><span class="duz-yaz-">Soruşturma sırasında yaşanan garip olaylar ise, her seferinde bu yönde bir şüphe yarattı. Sanki bazı gizli eller, olayın derinleşmesine izin vermiyordu.</span></p>

      <p class="basl-k-3" xml:lang="tr"><span class="bold-yaz-">İnsan kokusu</span></p>

      <p class="duz-yaz-" xml:lang="tr"><span class="duz-yaz-">Dutroux’nun FRR plakalı aracında ve evinde yapılan aramalarda, pornografik video kasetleri, uyku ilaçları, yüzlerce Ecstasy hapı bulundu. Laetitia’nın eşyaları koklatılan özel eğitimli bir köpek, yatak konarak mobil eve dönüştürülmüş Renault Trafic araç içerisinde, kızın kokusunun bulunduğunu gösterir davranışlar sergiledi. Jandarma tutanaklarına göre, özel eğitimli bu köpek, evin içerisinde de dolaştırıldı. Ancak kaçırılan kıza ait bir ipucuna rastlanmadı. Halbuki bir gece önce küçük kız o eve getirilmiş, bir süre üst katta tutulmuş, daha sonra evin bodrumundaki özel hücreye konmuştu. Köpeğin nasıl olup da onun kokusunu alamadığı duruşma sırasında çok tartışıldı. Daha sonra, köpeğin aslında eve hiç götürülmediği ortaya çıktı.</span></p>

      <p class="basl-k-3" xml:lang="tr"><span class="bold-yaz-">Video kasetler</span></p>

      <p class="duz-yaz-" xml:lang="tr"><span class="duz-yaz-">Dutroux’nun evinde ele geçirilen video kasetler hemen incelendi, tecavüz edilen kızların birçoğunun 18 yaşından küçük ve uyku ilacı etkisinde olduğu saptandı. Kasetlerdeki saldırgan, Marc Dutroux’nun kendisiydi ama, kızlardan hiçbiri kaybolan Belçikalı küçükler değildi. Soruşturmanın ilerleyen safhalarında, bu kızların ağustos 1994’te Slovakya’da kaçırılan Eva ve Yancka Mackova kardeşler ile 4 haziran 1995’te yine Slovakya’da kaçırılan Henrieta Palusova olduğu ortaya çıktı. Dutroux, 15 ağustosta, Laetitia’yı kaçırdığını itiraf etti. Çelik yelek giydirildi ve onlarca jandarma eşliğinde, yer göstermek üzere evine götürüldü.</span></p>

      <p class="basl-k-3" xml:lang="tr"><span class="bold-yaz-">Beton hücre</span></p>

      <p class="duz-yaz-" xml:lang="tr"><span class="duz-yaz-">O tarihe kadar, Dutroux’nun evi defalarca arandığı halde bulunamamış olan, bodrum katındaki, çimento ve metalden yapılmış 200 kilo ağırlığında bir kapının ardında, 234 santim uzunluğunda, 99 santim eninde ve 164 santim yüksekliğinde, duvarları sarı boyalı, plastik bir kovanın tuvalet yerine kullanıldığı beton hücreye ulaşıldı.</span></p>

      <p class="duz-yaz-" xml:lang="tr"><span class="duz-yaz-">Karşılarına birbirine sarılmış iki çıplak küçük kız çıktı. Biri, bu hücrede 80 gündür alıkonan, defalarca ırzına geçilmiş, 12 yaşındaki Sabine, diğeri 6 gün önce kaybolmuş, başına aynı şeyler gelmiş Laetitia’ydı. Kimse onların canlı bulunabileceğini ümit etmemişti.</span></p>

      <p class="duz-yaz-" xml:lang="tr"><span class="duz-yaz-">Duruşmalar sırasında, 90’lı yıllarda uyuşturucu kaçakçılığı suçlamasıyla yargılanan ve beraat eden jandarma Rene Michaux’nun, önceki ev aramalarından birinde çocuk sesleri duyduğu, ancak sokakta oynayanlar zannederek ilgilenmediği ortaya çıktı. Bu bilgi, resmi kurumlar içerisindeki bazı görevlilerin Dutroux’nun ilişkilerinin ortaya çıkmasını istemediği biçiminde yorumlandı.</span></p>

      <p class="basl-k-3" xml:lang="tr"><span class="bold-yaz-">Bahçelere gömülü cesetler</span></p>

      <p class="duz-yaz-" xml:lang="tr"><span class="duz-yaz-">İşsiz elektrikçinin 5 tane daha evi olduğu anlaşıldı. Bunların bahçesi iş makineleriyle tarandı ve 17 ağustosta, saat 18.30’da, 2,70 metre derinlikte, siyah büyük plastik bir çöp torbası içerisinde 8 yaşındaki Julie Lejeune ile arkadaşı 8 yaşındaki Melissa Russo’nun çıplak cesetlerine ulaşıldı. Charleroi’da, adli tıp uzmanı doktorlar Angelo Abati, Jean-Pol Beauthier ve Jean-Pol Prignon tarafından gerçekleştirilen otopsilerinde, uzun süre aç ve susuz bırakıldıkları, birinin 16, diğerinin 13 kiloya düştüğü, pek çok kez cinsel saldırıya maruz kaldıkları ve canlı olarak gömüldükleri ortaya çıktı.</span></p>

      <p class="duz-yaz-" xml:lang="tr"><span class="duz-yaz-">Aynı gün 20.25’te iş makinesine bir kumaş parçası takıldı. 22.45’te erişkin bir erkek cesedine ulaşıldı. Bu, Dutroux’nun suç ortağı Bernard Weistein’dı. Otopsi sonucuna göre, trakea ve bronşlarında toprak vardı, o da canlı olarak gömülmüştü.</span></p>

      <p class="duz-yaz-" xml:lang="tr"><span class="duz-yaz-">O gece, Weinstein’ın evinin bahçesinden 17 yaşındaki Ann Marchal ile 19 yaşındaki Eelfje Lambrechts’in çıplak cesetleri çıkartıldı. Her ikisinin ırzına geçildiği, uzun süre aç bırakıldıkları saptandı. Ann Marchal’ın elleri başına bağlıydı. Başının üzerine bir plastik torba geçirilmişti. Ağzı flasterle kapatılmıştı ve farenks seviyesinde rohipnol tablet bulundu. Adli tıp uzmanları doktor Jean-Pol Beauthier ve Bernadette Eugene-Dahin, otopsi raporlarına her ikisinin de canlı olarak gömüldüğünü kaydetti. Marc Dutroux, bu cinayetlerin hepsini kabul etti ama, yargıç önüne çıkması için 8 yıl geçmesi gerekti. Soruşturma sürekli uzuyor, bitmek bilmiyordu.</span></p>

      <p class="basl-k-3" xml:lang="tr"><span class="bold-yaz-">8 yıl süren soruşturma</span></p>

      <p class="duz-yaz-" xml:lang="tr"><span class="duz-yaz-">Dutroux davasının soruşturması sırasında birçok tartışmalı olay yaşandı. Başarılı sorgu yargıcı Jean-Marc Connerotte’a, mağdur aileleri bir tükenmezkalem hediye edince, Adalet Bakanlığı “rüşvet aldı” diyerek yargıcı görevden aldı. Şehirdeki Volvo fabrikası işçileri, durumu protesto için greve gitti. İtfaiyeciler, adliye binasının üzerine su sıktı. Kral II. Albert, televizyonlara çıkıp, adalet sisteminin insanlık dışı davranışından yakındı. 300 000 Belçikalı bir yandan şartlı tahliye yasasını, diğer yandan polis ve jandarmanın ciddiyetten uzak çalışmasını protesto için yürüdü.</span></p>

      <p class="duz-yaz-" xml:lang="tr"><span class="duz-yaz-">Marc Dutroux, 1998’in nisanında ön duruşmaya götürülürken polisin elinden kaçtı. Lüksemburg, Hollanda, Fransa ve Almanya’dan 5 000 polisin görev aldığı, 3,5 saatlik operasyonla, Fransa sınırı yakınlarında ormanlık alanda yakalandı. Daha sonra kelepçesinin anahtarı, cezaevinde kaldığı hücrenin bitişiğindeki mutfakta bir tuz kabının içinde bulundu. Emniyet Genel Müdürü, İçişleri Bakanı ve Adalet Bakanı istifa etti. Belçika hükümeti, Dutroux soruşturması sırasında kamuoyu tarafından en ağır biçimde eleştirildi. Güvenlik birimleri arasında işbirliği olmadığı, bilgi paylaşımının yetersiz kaldığı gerekçesiyle, 2000 yılında Adli Polis ve Jandarma teşkilatları birleştirildi. Avrupalılara göre bunların hepsi göstermelikti, olayların üstü örtülmeye çalışılıyordu.</span></p>

      <p class="basl-k-3" xml:lang="tr"><span class="bold-yaz-">İncelenmeyen 3 078 saç ve kıl</span></p>

      <p class="duz-yaz-" xml:lang="tr"><span class="duz-yaz-">Marc Dutroux’ya ait ev ve araçlardan 6 000 adet saç ve kıl toplandı. Bunların, 650’si İstanbul’da olmak üzere, 2 922’si dünyanın değişik laboratuvarlarında biçim ve görüntü açısından incelendi. Aralarında, kaçırılan kızlara ve yargılanan kişilere ait olmayan saçlar da bulundu. Kalan 3 078’i ise hiç incelenmedi. Çünkü saç ve kılların incelenmesi tamamlanmadan dava karara bağlandı, Adalet Bakanlığı da “masraf oluyor” diyerek analizleri durdurdu. Halbuki bunların istisnasız hepsinin incelenmesi, hatta DNA analizlerinin yapılması ve en azından Avrupa’nın DNA veri tabanlarıyla karşılaştırılması gerekirdi. Bunların arasında dünyanın dört bir yanında kaybolan insanların örnekleri olabileceği gibi, başka saldırganların da saç ve kılları olabilirdi. İncelemenin yarım bırakılması, gerçeklerin ortaya çıkmasını engelleyici bir önlem olarak yorumlandı.</span></p>

      <p class="basl-k-3" xml:lang="tr"><span class="bold-yaz-">Sessiz kalan 20 tanık</span></p>

      <p class="duz-yaz-" xml:lang="tr"><span class="duz-yaz-">Marc Dutroux, bütün bunları başkalarının talebi üzerine yaptığını, her şeyi işadamlarının finanse ettiğini, doktorların, polislerin, askerlerin ve politikacıların yer aldığı bir çete için çalıştığını durmadan tekrarladı. Savcı da, bu yönde tanıklık edecek 20 kişinin adını bildirdi. Ancak bu kişiler ya öldü, ya öldürüldü ya da akıl hastalığı tanısı kondu. Bu nedenle dinlenen 470 tanık arasında yer alamadılar. Belçika Parlamentosu’nda bir araştırma komisyonunu kurulduysa da, 17 ay süren incelemelerden bir sonuç çıkmadı.</span></p>

      <p class="duz-yaz-" xml:lang="tr"><span class="duz-yaz-">Kraliyet Savcısı Michel Bourlet, 2005 yaz başından bu yana, her fırsatta konuştu. İncelenmeyen saçlardan tutun da, tutanaklarda yer alan, ancak daha sonra ortadan kaybolan video kasetlere, Julie ve Melissa’nın seslerini duyduğu halde onları kurtarmayan jandarmaya kadar pek çok şey söyledi. Medya ve kamuoyu baskısı buna eklenince, 30 eylül 2005’te davanın yeniden görülmesine karar verildi. Duruşma salonunda Zeki Çavaş da oturuyor ve 19 yıl önce, 5 yaşındayken kaybolan kardeşi Gevriye’nin ölü ya da canlı bulunabileceğine inanıyor.</span></p>

      <p class="basl-k-3" xml:lang="tr"><span class="bold-yaz-">Pedofiller parti kuruyor</span></p>

      <p class="duz-yaz-" xml:lang="tr"><span class="duz-yaz-">13 ağustos 2006, iki küçük kızın, Sabine Dardenne ve Laetitia Delhez’in beton hücreden canlı olarak kurtarılışının, 15 ağustos da çocuk katili Marc Dutroux’nun tutuklanışının 10. yıldönümüydü.Cinayetlerin hemen ardından 300 000 Belçikalıyı sokağa dökebilen infial duyguları, neredeyse sönmüş gibi.</span></p>

      <p class="duz-yaz-" xml:lang="tr"><span class="duz-yaz-">Şurası muhakkak ki Avrupa, aradan geçen bunca yılda pedofillerle mücadelede pek başarılı olamadı. Çocuk pornografisinin olanca hızıyla sürmesi bir yana, pedofil cinayetleri de eksik olmuyor. Sanki pedofiliyle gerçek anlamda mücadeleyi birileri engelliyor gibi. Bunun son örneklerinden biri, kendilerini Avrupa’nın en liberal ülkesi olarak tanıtmaya çalışan Hollanda’da yaşananlar.</span></p>

      <p class="duz-yaz-" xml:lang="tr"><span class="duz-yaz-">2006 temmuzunda, Marthijin Uittenbogaard başkanlığında kurulan “Kardeşçe Sevgi, Özgürlük ve Çeşitlilik Partisi”nin (PNVD) faaliyet göstermesine izin verildi.</span></p>

      <p class="duz-yaz-" xml:lang="tr"><span class="duz-yaz-">PNVD, cinsel ilişki için rıza yaşının 16’dan 12’ye indirmek ve çocuk pornografisini yasallaştırmak istiyor. Ayrıca gündüz saatlerinde, TV kanallarında çocuk pornografisinin gösterilmesinden, ilerleyen saatlerde şiddet içerikli olanlarının da yer almasından yanalar. Küçük çocuklara seks eğitimi verilmesi, 16 yaşından büyüklerin porno filmlerde oynayabilmesi, hayvanlarla cinsel ilişkinin serbestleşmesi, ancak hayvanlara fena muamelenin yasadışı kalması parti programlarında yer alıyor. 500’den fazla üye kaydedebilirlerse, 2006 kasım seçimlerine katılabilecekler.</span></p>
    </div>
  </div>
</body>
</html>
