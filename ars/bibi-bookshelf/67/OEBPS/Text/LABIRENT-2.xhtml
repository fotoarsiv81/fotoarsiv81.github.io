<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>LABIRENT-2.xhtml</title>
  <link href="../Styles/template.css" rel="stylesheet" type="text/css" />
</head>

<body>
  <div id="labirent">
    <div class="generated-style">
      <h1 class="bolum-ad-" id="toc-anchor" xml:lang="tr"><span class="bolum-ad-">Maynuşyaların Dünyasına Düşen Madrid Bombası</span></h1>

      <p class="al-nt-aa" xml:lang="tr"><span class="dar-paragraf-bold">25 mayıs 2004 günü ABD Federal Soruşturma Bürosu FBI’ın yaptığı basın açıklaması sadece iki satırdı ama, duyunca başımdan aşağıya kaynar sular döküldü.</span></p>

      <p class="al-nt-aa" xml:lang="tr"><span class="dar-paragraf-bold">“Bay Mayfield ve ailesine vermiş olduğumuz rahatsızlık nedeniyle özür dileriz. Parmak izi incelemelerinde kullandığımız yöntemleri gözden geçireceğiz.”</span></p>

      <p class="duz-yaz-ilk-paragraf-2" xml:lang="tr"><span class="duz-yaz-">Gerçi geçen yüzyılın başından bu yana, dünyanın dört bir yanında, zengin, fakir, gelişmiş, gelişmemiş birçok ülkede failin kim olduğunu bulmak üzere gerçekleştirilen milyonlarca parmak izi karşılaştırmasında zaman zaman sorunlar yaşanmıyor değil. Bu sorunların, uzun yıllar suçsuz yere cezaevlerinde yatmaya yol açtığı da bizce malum. Ancak 2004 yılında FBI Parmak İzi Birimi, tarihinde ilk kez “pardon” demişse, bu kıyamet alametidir. Hele ki pardon denilen, gerisinde 191 ölü ve 2 000 kadar yaralı bırakan Madrid bombacılarından biri olduğu iddiasıyla 2 haftadır tutuklu, Amerikan vatandaşı, İslamiyet’i kabul etmiş, 37 yaşındaki Avukat Brandon Mayfield ve ailesi ise.</span></p>

      <p class="basl-k-3" xml:lang="tr"><span class="bold-yaz-">4 uzman ve 1 sanık</span></p>

      <p class="duz-yaz-" xml:lang="tr"><span class="duz-yaz-">Her şey, 11 mart 2004 tarihindeki Madrid bombalamalarından saatler sonra, Alcala de Henares Tren İstasyonu yakınlarında bulunan beyaz renkli çalıntı Renault Kangoo araçtan, plastik mavi bir poşet, bu poşetten de 7 adet detonatörün çıkmasıyla başladı.</span></p>

      <p class="duz-yaz-" xml:lang="tr"><span class="duz-yaz-">Poşet üzerindeki kısmi parmak izleri görünür hale getirildikten sonra fotoğrafı çekildi.</span></p>

      <p class="duz-yaz-" xml:lang="tr"><span class="duz-yaz-">İspanyol polisince oluşturulan dijital görüntüler, incelenmek üzere başka polis teşkilatlarına, bu arada Quantico, Virginia FBI Parmak İzi Laboratuvarı’na da elektronik postayla gönderildi.</span></p>

      <p class="duz-yaz-" xml:lang="tr"><span class="duz-yaz-">Bu görüntüler, FBI’ın Entegre Otomatik Parmak İzi İdantifikasyon Sistemi (IAFIS) veri tabanında bulunan milyonlarca kişiye ait parmak iziyle karşılaştırıldı. Sistem, incelenen parmak izlerinden birine uyan 5 olasılık sıraladı. Uzman Terry Green, gözle yaptığı karşılaştırma sonucunda, bunlardan dördüncü sıradaki kişinin, Madrid’den gönderilen parmak izlerinden birinin yüzde 100 ihtimalle sahibi olduğunu saptadı. Bu kişi Brandon Mayfield’di ve parmak izlerinin veri tabanında bulunmasının nedeni, 1984 yılında 17 yaşındayken karıştığı bir hırsızlık olayıydı.</span></p>

      <p class="duz-yaz-" xml:lang="tr"><span class="duz-yaz-">Bu bulgu, önce amiri Michael Wieners, daha sonra 30 yıllık parmak izi deneyimi olan uzman John T. Massey ve nihayet mahkemenin görevlendirdiği ünlü parmak izi uzmanı Kenneth Moses tarafından da onaylandı. Hatta Moses, parmak izinin Mayfield’ın sol işaretparmağına ait olduğunu bile öne sürdü.</span></p>

      <p class="duz-yaz-" xml:lang="tr"><span class="duz-yaz-">Sadece bir tek parmağının izine dayanılarak Madrid tren bombalamalarının sanığı haline dönüşen Avukat Mayfield, çıkarıldığı mahkemede 10 yıldır Amerika’dan ayrılmadığını, pasaportunun bile olmadığını söylediyse de, dikkate alınmadı.</span></p>

      <p class="basl-k-3" xml:lang="tr"><span class="bold-yaz-">Suça uygun bir geçmiş</span></p>

      <p class="duz-yaz-" xml:lang="tr"><span class="duz-yaz-">Yerel gazete ve televizyonlar, internet haber portalları ve chat grupları, Mayfield’ın tutuklanmasının arkasında başka meseleler olduğunu iddia etmeye başladılar. Bir kere, Hırıstiyanken Müslümanlığı seçmişti. Mahallesindeki camiye düzenli olarak gidiyordu. Portland’daki avukatlık bürosunun ilanını, terörizmle bağlantısı olduğundan şüphelenilen bir yayın organına vermişti. Mısırlı karısı Mona, teröristlerle bağlantılı olduğundan şüphelenilen İslami bir yardım örgütüne bir kez telefon etmişti. Ayrıca, bir velayet davasında avukatlığını üstlendiği müvekkili, davanın bitiminden çok sonra El Kaide ve Taliban’a yardım ettiğini ikrar etmişti. Bilgisayarın “benziyor’” diye sıraladığı 5 kişi arasından Mayfield’ın seçilmesini, bu kötü (!) geçmişine bağlayan çok oldu.</span></p>

      <p class="basl-k-3" xml:lang="tr"><span class="bold-yaz-">Dikkatsiz ve büyük ayaklı bir ajan</span></p>

      <p class="duz-yaz-" xml:lang="tr"><span class="duz-yaz-">Mahkeme kayıtlarına göre, FBI ajanları, Madrid bombalamalarından 15 gün sonra Mayfield’ı izlemeye aldılar ve kabul edilen Yurtseverlik Yasası’na (Patriot Act) dayanarak haber vermeden evine girdiler.</span></p>

      <p class="duz-yaz-" xml:lang="tr"><span class="duz-yaz-">”Habersizce eve girdikleri nasıl anlaşılmış?” diye soracak olursanız, hemen açıklayayım: Evden çıkarken kapının üzerindeki iki kilitten sadece birini çevirdiler. Bu kilit, ailenin her zaman kapıyı kilitlemek için kullandığı kilit değildi.</span></p>

      <p class="duz-yaz-" xml:lang="tr"><span class="duz-yaz-">İkincisi de, kapının önünde bırakılan ayakkabı izlerinden biri, aile fertlerinin hiçbirinin sahip olduğu ayakkabıların izini tutmadı.</span></p>

      <p class="duz-yaz-" xml:lang="tr"><span class="duz-yaz-">FBI ajanları, bir sonraki girişlerinde, Mayfield’ın bilgisayarını, kasa anahtarını, antetli kâğıtlarını, DNA analizi amacıyla 6 sigara izmaritini, Kuran fotokopilerini ve “İspanyolca dokümanları” götürdüler. “İspanyolca dokümanlar”ın Mayfield’ın oğlunun İspanyolca dersine ait ev ödevi olduğu sonradan anlaşıldı.</span></p>

      <p class="basl-k-3" xml:lang="tr"><span class="bold-yaz-">Parmak izleri başkasının</span></p>

      <p class="duz-yaz-" xml:lang="tr"><span class="duz-yaz-">Nisan ayının ortalarına doğru, İspanyol makamları, poşet üzerinden alınan orijinal görüntülerin FBI’ın gönderdiği Mayfield’ın parmak izlerini tutmadığını bildirdiler.</span></p>

      <p class="duz-yaz-" xml:lang="tr"><span class="duz-yaz-">Dijital görüntü üzerinden inceleme yapmış olan FBI kararında ısrar etti ve Mayfield’ı suçlamayı sürdürdü.</span></p>

      <p class="duz-yaz-" xml:lang="tr"><span class="duz-yaz-">Mayısın sonuna doğru, İspanyol polisi, parmak izlerinin Cezayirli Uhnane Davud’un sağ elinin orta ve baş parmaklarına ait olduğunu ilan etti.</span></p>

      <p class="duz-yaz-" xml:lang="tr"><span class="duz-yaz-">FBI uzmanları Madrid’e giderek poşet üzerindeki parmak izlerinin orijinallerini incelediler ve İspanyollara hak verdiler. Parmak izi, Mayfield’a ait değildi.</span></p>

      <p class="duz-yaz-" xml:lang="tr"><span class="duz-yaz-">Hatayı yapan 3 FBI elemanı görevden alındı. Son iki yıl içerisinde vermiş oldukları raporlar yeniden inceleniyor. 10 kişilik uluslararası bir komisyon, benzeri bir hatanın FBI ya da dünyanın bir başka parmak izi bürosunda yapılmaması için alınacak önlemleri içerir bir belge hazırladı.</span></p>

      <p class="duz-yaz-" xml:lang="tr"><span class="duz-yaz-">Mayfield, bir yandan yanlış parmak izi incelemesi yaparak kendisini mağdur eden FBI, diğer yandan Yurtseverlik Yasası’nı çıkartarak polise aşırı olanaklar veren hükümet aleyhine tazminat davası açtı.</span></p>

      <p class="duz-yaz-" xml:lang="tr"><span class="duz-yaz-">Aradan geçen iki yıl içinde İspanyol polisi, 200’e yakın kişiyi tutukladı. Hatta 16 yaşında bir İspanyol genci, dinamitlerin taşınmasında yardımcı olduğunu itiraf etti ve 6 yıla mahkûm oldu. 2006 temmuzunda yargıç Juan del Olmo, suçla doğrudan bağlantısı kanıtlanan 29 sanıkla ilgili iddianamenin mahkemeye ulaştığını bildirdi. Duruşmaların 2006 sonunda başlaması ve en az bir yıl sürmesi bekleniyor.</span></p>

      <p class="basl-k-3" xml:lang="tr"><span class="bold-yaz-">Maynuşyalar: Parmaktaki küçük ayrıntılar</span></p>

      <p class="italik-yaz-" xml:lang="tr"><span class="duz-yaz-">Suçluların parmak izlerinden teşhisi, modern kriminalistiğin miladıdır. Parmak izinin kişiye özgü oluşunu, tipi ve özellik noktaları belirler. Özellik noktaları için, Türkçe’de “küçük ayrıntılar” anlamına gelen, Latince</span> <span class="italik-yaz-">minutiae</span> <span class="duz-yaz-">(maynuşya) sözcüğünü kullanıyoruz.</span></p>

      <p class="duz-yaz-" xml:lang="tr"><span class="duz-yaz-">Maynuşyalar, biten hat, çatal hat, ada, kısa hat ve yakın hat bitişi özelliklerini gösterir. Parmak izleri ana karnında 7 aylıkken oluşmaya başlar ve tek yumurta ikizlerinde bile farklıdır. Yapılan araştırmalara göre, her beş uzmandan dördü bu farkı kolayca saptayabilir.</span></p>

      <p class="duz-yaz-" xml:lang="tr"><span class="duz-yaz-">O halde, bu denli güvendiğimiz bir delilde, üstelik bu denli önemli bir olayda “pardon”ların yaşanmaması gerekirdi. Öyleyse, ne olmuştu da, daha 1924’te dünyanın ilk parmak izi veri tabanını kurmuş olan ve milyonlarca parmak izini dakikalar içinde tarayabilen FBI yanılmıştı?</span></p>

      <p class="duz-yaz-" xml:lang="tr"><span class="duz-yaz-">Meselenin izahı aslında basit. Evet, yeryüzünde parmak izi birbirine eşit iki insan yoktur. Ama benzeyen çok insan vardır.</span></p>

      <p class="duz-yaz-" xml:lang="tr"><span class="duz-yaz-">Nitekim FBI uzmanı, poşet üzerinden alınan ve Madrid İnterpol’ü üzerinden gelen dijital parmak izi görüntüsünün önce tipini, daha sonra belirlediği maynuşyaları, veri tabanındaki 50 milyon civarındaki örnekle karşılaştırdı. Sistem, bu özellikleri tutan 5 kişiyi sıraladı.</span></p>

      <p class="duz-yaz-" xml:lang="tr"><span class="duz-yaz-">Veritabanındaki parmak izi sayısı milyarları bulsaydı, “benzeyen” sayısı bundan çok daha yüksek olacaktı.</span></p>

      <p class="duz-yaz-" xml:lang="tr"><span class="duz-yaz-">Buradan sonraki adım, insan beyninin her türlü insan icadından daha üstün olduğunu kabul etmek ve bilgisayarın “benziyor” dediklerini uzman gözüyle karşılaştırmaktır.</span></p>

      <p class="duz-yaz-" xml:lang="tr"><span class="duz-yaz-">Nitekim dünyanın tüm polis teşkilatlarında, bu arada 2,5 milyon kadar parmak izinin depolandığı ülkemizde de, parmak izi otomatik teşhis sistemi olarak adlandırılan yüz binlerce dolarlık veri tabanlarının “benziyor” diye sıraladığı sonuçlar, parmak izi uzmanlarının onayından mutlaka geçer.</span></p>

      <p class="duz-yaz-" xml:lang="tr"><span class="duz-yaz-">Karşılaştırılan parmak izlerinin görüntü kalitesi yetersizse, bazı özellikleri kaybolur ve veri tabanı ya da uzmanın gözleri yanılabilir. Amerikan vatandaşı Avukat Mayfield’ı Madrid bombacısına dönüştüren aksilik de, büyük bir olasılıkla incelenen dijital görüntü rezolüsyonunun düşüklüğünden kaynaklandı.</span></p>

      <p class="basl-k-3" xml:lang="tr"><span class="bold-yaz-">Her 1 000 karşılaştırmadan 25’i hatalı mı?</span></p>

      <p class="duz-yaz-" xml:lang="tr"><span class="duz-yaz-">İki kişinin katili olduğu halde önce beraat eden, daha sonra tazminat ödemeye mahkûm edilen ünlü Amerikalı sporcu O.J.Simpson’un davaları, dikkatsiz bir olay yeri incelemesinin ve titizlikle yapılmayan DNA incelemelerinin nelere mal olduğunu, hepimizin kafasına vura vura öğretmiştir. “Kafamıza vuruldu da ne değişti?” diyenlerden olabilirsiniz, ama inanın pek çok ülkenin polisi bundan büyük dersler çıkardı.</span></p>

      <p class="duz-yaz-" xml:lang="tr"><span class="duz-yaz-">Pek çok ülke, olay yeri inceleme personelinin eğitim ve donanımına bütçesinden daha fazla pay ayırdı. Kriminal laboratuvar akreditasyonunun, yani kalite güvencesinin vazgeçilmezliğini anladı. Binlerce savcı, hâkim ve avukat, olay yeri incelemeleriyle DNA analizlerinde yapılabilecek hataları öğrendi.</span></p>

      <p class="duz-yaz-" xml:lang="tr"><span class="duz-yaz-">Simpson Davası’yla masaya yatırılan DNA, 10 yılda ancak ayağa kalkabildi. Temmuz ortalarında başlayan, Mayfield’ın Amerikan Adalet Bakanlığı ve FBI aleyhine açtığı tazminat davasındaysa, 100 yıldır dünyanın her yerinde kullanılan parmak izi incelemeleri sorgulanıyor.</span></p>

      <p class="duz-yaz-" xml:lang="tr"><span class="duz-yaz-">Adalet Bakanlığı, parmak izlerinin güvenilirliğine ilişkin bir araştırma başlattı ve üyesi bulunduğum Amerikan Standartlar Enstitüsü’nün de görüşünü istiyor. Parmak izlerindeki hata oranlarını hesaplayan ilk yayın, Kaliforniya Üniversitesi’nden Simon Cole’e ait. Cole, çeşitli nedenlerden kaynaklanabilecek hataların, binde 2 ile binde 25 arasında değiştiğini bildiriyor.</span></p>

      <p class="basl-k-3" xml:lang="tr"><span class="bold-yaz-">Parmak iziyle mahkûm, DNA’yla özgür</span></p>

      <p class="duz-yaz-" xml:lang="tr"><span class="duz-yaz-">Parmak izine dayanılarak haksız yere tutuklanan Mayfield, bir ilk değil. Ocak 2004’te, Bostonlu Stephan Cowans, bir polis memurunu ateşli silahla yaralamaktan almış olduğu 45 yıl hapis cezasının 6,5 yılını çektikten sonra, yapılan bir DNA analizi sonucunda tahliye edildi. Su içtiği bardak üzerindeki parmak izinden ve yaralanan polis memurunun ifadesine dayanılarak mahkûm edilmişti, aynı bardak üzerindeki DNA analizi ile serbest kaldı. Olaylar üzerine, Boston Polisi Parmak İzi Birimi bir süre kapatıldı. Dava, dünya adalet tarihine, parmak iziyle mahkûm edilen bir sanığın, daha sonra DNA incelemesiyle suçsuz olduğunun kanıtlandığı ilk örnek olarak geçti.</span></p>

      <p class="basl-k-3" xml:lang="tr"><span class="bold-yaz-">Madrid Polis Kriminal Laboratuvarı müdüründen dinledim</span></p>

      <p class="duz-yaz-" xml:lang="tr"><span class="duz-yaz-">Olaydan aylar sonra Madrid Polis Kriminal Laboratuvarı Müdürü Jose Miguel Soriano ve meslektaşlarıyla Lahey’de beraberdim. Patlamalardan sonraki incelemelerin polis video kayıtlarını, bu arada Renault Kangoo araçtaki ünlü mavi poşetin bulunuşunu, 50 kadar meslektaşla birlikte seyrettim. Madrid polisi çalışmalarının, ders kitaplarına “örnek olay yeri incelemesi” olarak geçeceğinden hiç kuşkum yok. Daha sonra, FBI tarafından Brandon Mayfield’e ait olduğu sanılan parmak izini tartışmaya başladık. Patlama sonrasının her karesini defalarca seyrettikleri halde, detaylar geçtikçe gözleri dolan, hatta yüksek sesle ağlayan İspanyollar, söz poşetteki parmak izi meselesine gelince, bir anda boğayı tek kılıç darbesiyle yere seren gururlu matadorlara dönüştüler.</span></p>

      <p class="basl-k-3" xml:lang="tr"><span class="bold-yaz-">Parmak izinden patlıcanlı kebaba giden yol</span></p>

      <p class="duz-yaz-" xml:lang="tr"><span class="duz-yaz-">Görünmeyen parmak izleri, çeşitli tozlar, sıvılar, buharlarla renklendirilerek ya da lazerler, alternatif ışık kaynakları, morötesi ışık kaynakları tutularak “görünürleştirilir”. Kimi koşullarda pütürlü yüzeyler, düz kumaşlar, hatta insan vücudu üzerinden bile parmak izi elde edilir.</span></p>

      <p class="duz-yaz-" xml:lang="tr"><span class="duz-yaz-">Parmak izi dünyasında araştırmalar bitmez. Bunlardan en yenisi, kısaca MXRF olarak adlandırılan mikro-X ışını fluoresans tekniğidir. Kaliforniya Üniversitesi’nden Christopher Worley ve arkadaşlarının Los Alamos Ulusal Laboratuvarları’nda geliştirdiği bu teknik, gerek terle salgılanan, gerekse parmaktaki diğer kalıntılarda bulunan sodyum, potasyum klorür tuzlarıyla eser elementlerin ince bir X-ışını huzmesiyle görünürleştirilmesine dayanıyor.</span></p>

      <p class="italik-yaz-" xml:lang="tr"><span class="duz-yaz-">Bu teknikle sadece parmak izlerinin değil, parmak ucundaki eser miktardaki patlayıcı madde, toprak ya da yiyeceklerin dahi saptanabilmesi umut ediliyor. Şimdilerde cihazın fiyatı 175 000 dolar ve henüz çok büyük. Ama bir sonraki</span> <span class="italik-yaz-">CSI: Miami</span> <span class="duz-yaz-">bölümünde, olay yerindeki parmak izine taşınabilir MXRF cihazını yaklaştırdıktan sonra, katilin arka mahalledeki Alaaddin’in Lokantası’nda patlıcanlı kebap yediğini anlarlarsa sakın şaşmayın.</span></p>
    </div>
  </div>
</body>
</html>
