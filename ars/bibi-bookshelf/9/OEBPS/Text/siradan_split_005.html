<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siradan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_4">4. Bölüm<br class="calibre2" />
  Masada</h1>

  <h2 class="indentmetinbold" id="calibre_toc_63">Sofra Adabı:</h2>

  <p class="indentmetinbold">MÖ 2500, Yakındoğu</p>

  <p class="normal">Görgü kişiyi sosyal ritüele dâhil etmeye yarayan, kişi ondan yoksun olduğunda da bu ritüelden dışlanmasına sebep olan kurallar dizisidir. Sofra adabı ise kendine has bir biçimde ev sahibine onun yemeğini yemenin bir onur olduğunu ifade etmenin bir vasıtası olarak ortaya çıktı.</p>

  <p class="normal">Bugün adabımuaşeret gözeticileri bu yüzyıldaki yemek yeme standartlarının tüm zamanların en aşağısında olduğunu iddia etmektedir. Bunun bir sebebi olarak da ailelerin yemek için bir araya geldiği ve ebeveynlerin hatalı bir davranışa derhal müdahale ettiği geleneksel akşam yemeğinin artık var olmamasını göstermektedirler. Ayrıca bireysel olarak çabuk tüketilen hazır yemeklerin ve ergenler arasında kim sofra adabına sahipse onun dışlandığı fast-food restoranlarının popülaritesine de işaret etmekteler. Genç insanlar bireysel ifadeye toplumsal adabın üstünde tuttuğu zaman görgü kurallarının pek şansı kalmaz.</p>

  <p class="normal">Çöküşün delilleri şaşırtıcı bir biçimde farklı farklı yerlerde karşımıza çıkar. Ordu generalleri ve şirket yöneticileri acemi askerlerin ve işletme mastırı mezunlarının sofradayken resmi görgü kurallarından nasıl yoksun olduklarını açığa vurduklarından yakınmaktadırlar. Bu, adabımuaşeret kitaplarının birden en çok satılanlar listesine girmesinin nedenlerinden yalnızca bir tanesidir.</p>

  <p class="normal">Gerçi sorun yeni sayılmaz. Görgü kuralları pratiklerini kaydeden tarihçiler Amerika’da resmi görgü kurallarının bozulmasının aslında uzun zaman önce özellikle ve ironik bir biçimde sahte nezaketten nefret eden ve eşitliğe düşkün Thomas Jefferson ile başladığını iddia etmektedir. Aslında mükemmel derecede görgülü Thomas Jefferson görgü kurallarını kasti olarak hafifserdi. Başkanlığı boyunca da başkentteki protokol kurallarını, eşit yaratılmış insanlar arasında suni ayrımlar yarattıkları gerekçesiyle yumuşatmaya çalıştı.</p>

  <p class="normal">Ama görgü kurallarının gevşetilebilmesinden ya da suiistimal edilebilmesinden önce tasarlanmış ve somutlaştırılmış olmaları gerekir ve bu süreçler de yüzyıllarca önce yaşanmıştır.</p>

  <p class="normal">Zor bulunan yiyecekleri aramakla meşgul ilk adamın görgü kurallarına zamanı yoktu. Yemeğini gizlice ve yalnız başına yerdi. Ama MÖ 9000 civarında Yakındoğu’da tarımın başlamasıyla insan avcı-toplayıcılıktan çiftçiliğe dönüverdi. Bir yere yerleşip daha düzenli bir yaşama geçti. Yiyecek de bollaştığından umumi olarak paylaşılmaya ve yemeğin hazırlanışı ve tüketimine ilişkin kurallar ortaya çıkmaya başladı. Bir ailenin sofradaki günlük alışkanlıkları sonraki kuşağın âdetleri haline geldi.</p>

  <p class="normal">İlk davranış kurallarına dair tarihsel bulgular Eski Mısır Krallığı’ndan <span class="ideitalik">Phahhotep’ten Vecizeler</span> adlı bir kitaba işaret etmektedir (Ptahhotep firavun İses’in sadrazamıydı). Yaklaşık olarak MÖ 2500’lere dayanan bu görgü kuralları konulu el yazması bugün bir Paris antika koleksiyonunda bulunmaktadır</p>

  <p class="normal">“Prisse papirüsü” (ismini onu ortaya çıkaran arkeologdan almıştır) olarak bilinen bu eser İncil’den iki bin yıl kadar önceye dayanmaktadır. Günün sosyal merdiveninden tırmanan genç Mısırlı erkeklere nasihat amacıyla hazırlandığı düşünülmektedir. Üst düzey birinin yanındayken kitap kişiye “O gülünce sen de gül” diye tavsiye eder. Üstünün felsefesiyle kendi özelliklerini dikkate almamayı önerir: “böylelikle onun gözüne gireceksin.” Ayrıca dilini tutma yönünde verilen akıllar önce patronla başlar: “aklın derin sözün az olsun” sonra eşle devam eder: “Sessiz ol, zira sessizlik çiçeklerden daha iyi bir hediyedir.”</p>

  <p class="normal">İncil daha meydana getirilmeden MÖ 700’lerde, Ptahhotep’in iki bin yıllık bilgeliği Mısır’ın Nil deltası ve Mezopotamya hilali boyunca yayılmıştı. Din âlimleri İncil’de baştan sona <span class="ideitalik">Vecizeler</span>’in kuvvetli yankılarını tespit etmişlerdir; özellikle de yemeğin hazırlanışı ve tüketimine ilişkin İncil’in Özdeyişler ve Vaaz kısmında.</p>

  <h2 class="indentmetinbold" id="calibre_toc_64">Çatal:</h2>

  <p class="indentmetinbold">11. Yüzyıl, Toskana</p>

  <p class="normal">Romalı asilzadeler ve halk elleriyle yerdi. Rönesans’ın başındaki bilinçli titizlik anlayışına kadar bütün Avrupalı halkları da aynı şekilde yedi. Ama yine de tutulacak yanlış ve doğru, zarif ve kaba bir yol vardı. Roma devrinden beri halktan biri yiyeceğini beş parmağıyla birden tutarken soylu biri yiyeceğini kibarca, yüzük parmağını veya serçe parmağını kirletmeden <span class="ideitalik">üç</span> parmağıyla kaldırırdı.</p>

  <p class="normal">On altıncı yüzyıl kadar geç bir dönemde bile çatalın Avrupa’da kullanılmadığının (ve Romalı üç parmak kuralının hâlâ geçerli olduğunun) delili 1530’larda yazılmış bir adabımuaşeret kitabıdır. “Seçkin bir toplulukla yemek yerken kişi şuna dikkat etmelidir: Elin beş değil sadece üç parmağıyla yemek çok zarif bir harekettir. Bu aynı zamanda alt ve üst sınıf ayrımına dair işaretlerden biridir.”</p>

  <p class="normal">Görgü kuralları tabii ki görecelidir ve çağdan çağa da değişime uğramıştır. Çatalın ortaya çıkması ve benimsenmesine karşı gösterilen direnç burada çok önemli bir örnektir.</p>

  <p class="normal">Çatal anlamındaki İngilizce “fork” kelimesi Latince <span class="ideitalik">furca</span>dan -tırmık- gelmektedir. Bilinen örneklerin en eskisi olan bu aletlerin minyatürleri Türkiye sınırları içerisindeki Çatalhöyük arkeolojik alanında kazılar ortaya çıkarılmıştır. Bunlar hemen hemen MÖ 4000’ne dayanır. Ama bu ilkel, minyatür tırmıkların ne işe yaramış olduğunu kimse bilmemektedir. Tarihçiler bunların sofraya ait olduğundan kuşkuludur.</p>

  <p class="normal">Kesin olarak bilinen ise yemek için küçük çatalların ilk olarak on birinci yüzyıl Toskana’sında ortaya çıktığı ve yaygın bir şekilde de hoş karşılanmadığıdır. Rahipler Tanrı’nın nimetine ancak Tanrı’nın yarattığı parmaklarla dokunulması gerektiğini savunuyor, dolayısıyla çatalın kullanımına kesinkes karşı çıkıyordu. Yine de zengin Toskanalıların ricasıyla yapılan altın ve gümüşten çatallar gelenek olmayı sürdürdü. Bu çatalların çoğunun yalnızca iki ucu vardı.</p>

  <p class="normal">En azından yüzyıl süresince çatal şok edici bir yenilik olarak kaldı. Bir İtalyan tarihçi Venedikli soylu bir kadının bir akşam yemeğinde kendi tasarladığı çatalla yerken orada bulunan rahiplerce “aşırı zarafeti” nedeniyle nasıl azarlandığını kaydetmiştir. Bu yemekten günler sonra kadın söylediğine göre salgından ölür ama rahipler ölümünün Tanrı’nın bir cezası olduğunu ve çatal gibi bir yapmacıklığı kullanmayı aklının ucundan geçirenlerin de ayağını buna göre denk almaları gerektiğini söylerler.</p>

  <p class="normal">Toskana’da vücut bulmasının ikinci yüzyılında iki uçlu çatal Canterbury Başpiskoposu ve 2. Henri’nin emri altındaki saray kâtibi Thomas Beckett tarafından İngiltere’ye tanıtılmıştır. Dini vecibelere fanatiklik derecesinde bağlılığıyla bilinen Beckett halk mahkemelerince yargılanmamak için 1164’te İngiltere’den kaçtı. Altı yıl sonra kral tarafından affedilen başpiskopos iki uçlu İtalyan yemek çatalıyla aşina bir halde geri döndü. Söylenceye göre saraydaki asiller düellolarda tercihen bu çatallardan kullanıyordu.</p>

  <p class="normal">On dördüncü yüzyıla kadar çatal İngiltere’de hâlâ pahalı ve dekoratif bir İtalyan antikasından öte bir şey değildi. 1307 tarihli Kral Edward’ın envanteri kraliyete ait binlerce çatal ve yüzlerce kaşık arasında Kral’ın altısı gümüş ve biri altın olmak üzere sadece yedi çatalı olduğunu meydana çıkarmıştır. Ve aynı yüzyılın sonrasında Fransa Kralı 5. Şarl’ın çoğu değerli taşlarla süslenmiş yalnızca on iki adet çatalı bulunmaktaydı; hiçbiri de yemek için kullanılmamaktaydı.</p>

  <p class="normal">İnsanlar kabul görmüş çeşitli şekillerde yemeklerini yiyorlardı. Yedikleri şeyi bir çift yemek bıçağıyla yakalıyorlar, kaşığın içine dolduruyorlar ya da doğru üç parmakla tutuyorlardı. Çatalın kökeni olan İtalya’da bile on yedinci yüzyıl gibi geç bir tarihte söz konusu alet bilhassa erkekler için alay konusu olabiliyordu. Zira çatal kullanan erkekler titiz ve efemine olarak damgalanıyordu.</p>

  <p class="normal">Kadınlar az buçuk daha iyi durumdaydı. 1626 tarihli bir Venedik yayını dukanın eşinin düzgün bir şekilde bıçak ve parmaklarla yemek yerine hizmetçisine “yemeğini küçük parçalara kesmesini” emredip bunları da “iki uçlu çatalının yardımıyla” yediğini anlatmaktadır. Yazar bunu “inanılmaz derecede” bir yapmacılık diye adlandırmıştır. Çatallar Avrupa’da özel durumunu sürdürdü. Bir çeyrek yüzyıl sonra popüler bir adabımuaşeret kitabı henüz doğruluğu kabul edilmemiş bir şey için nasihat etmeyi gerekli buldu: “Çorbayı çatalla yemeyi denemeyin.”</p>

  <p class="normal">O zaman çatallar ne zaman moda oldu? Ve de neden?</p>

  <p class="normal">Ancak on sekizinci yüzyılda. O da kısmen sınıf ayrımını vurgulamak için. Ufukta belirmeye başlayan Fransız İhtilali ve “Özgürlük, Eşitlik ve Kardeşlik” ideallerinin altını çizen devrimcilerle iktidardaki soylular çatal kullanımını (özellikle de dört uçlu çatalların kullanımını) arttırdı. Çatal lüksün, zarafetin ve de statünün sembolü haline geldi. Birdenbire yiyeceğe üç parmakla bile dokunmak kabalık sayılmaya başlandı.</p>

  <p class="normal">Sofrada sınıf ayrımına işaret eden diğer bir gösterge de bireysel yer düzeniydi; mesela bir yemekte bulunan her aristokrat için bütün çatal bıçak takımı, tabaklar ve bardaklar hazır olurdu. Bugün en fakir ailelerde bile ayrı ayrı yemek kapları alışılagelmiş bir şeydir ama on sekizinci yüzyıl Avrupa’sında çoğu insan ve elbette ki fakir sınıflar kâselerini, tabaklarını ve bardaklarını bile ortak kullanırlardı. O döneme ait bir adabımuaşeret kitabı “Herkes aynı tabaktan yerken kendinden daha üst mevkideki birinden önce elini yemeğe sokmamalısın” diye tavsiye etmektedir. Diğer bir yandan hemen hemen herkesin sahip olup kullandığı iki tane sofra gereci mevcuttu: bıçak ve kaşık.</p>

  <h2 class="indentmetinbold" id="calibre_toc_65">Kaşık:</h2>

  <p class="indentmetinbold">20.000 Yıl Önce, Asya</p>

  <p class="normal">Kaşıklar çatallardan bin yıl daha eskiye dayanır ve çatallarda olduğu gibi uzun tarihleri boyunca ne onlar ne de kullanıcıları herhangi bir alaya maruz kalmamıştır. Sunulur sunulmaz kaşık bilhassa sulu yiyecekleri yemede pratik bir gereç olarak benimsenmiştir.</p>

  <p class="normal">İlk kaşıkların şekli isimlerinin kökeninde bulunabilir. Kaşık anlamındaki İngilizce “spoon” Anglosakson dilinde çentik anlamındaki <span class="ideitalik">spon</span> kelimesinden gelmektedir. Kaşık ince, hafiften oyuk bir tahta parçasıydı ve bir kâseden yudumlanarak içilecek şekilde tam sıvı olmayan yulaf lapası, çorba gibi yiyeceklerin içine daldırılırdı. Yaklaşık yirmi bin yıl önceki Yontma Taş Devri’ne ait bu tür kaşıklar Asya’da yapılan kazılarda ortaya çıkarılmıştır. Ayrıca tahtadan, taştan, fildişinden ve altından kaşıklar da eski Mısır mezarlarında bulunmuştur.</p>

  <p class="normal">Üst sınıftan Romalılar ve Yunanlılar bronz ve gümüşten kaşıklar kullanıyorlarken daha fakir halk kaşıklarını tahtadan oyuyorlardı. Ortaçağ’dan beri muhafaza edilmiş kaşıklar çoğunlukla kemik, tahta ve tenekeden iken daha süslü olanları da gümüş ve altındandır.</p>

  <p class="normal">On beşinci yüzyıl boyunca İtalya’da “havari kaşıkları” rağbetteydi. Genellikle gümüşten olan bu kaşıkların sapları birer havari figüründen oluşuyordu. Zengin Venedikliler ve Toskanalılar arasında havari kaşığı, sapındaki, çocuğun koruyucu azizinin figürüyle en ideal vaftiz hediyesi olarak düşünülürdü. Ayrıcalıklı bir çocuk için ağzında gümüş kaşıkla doğduğunun söylenmesi bu âdete dayanmaktadır ve yüzyıllar önceleri ailenin vaftiz hediyesi olarak gümüş havari kaşığını almaya güçlerinin yettiği anlamına gelmektedir.</p>

  <h2 class="indentmetinbold" id="calibre_toc_66">Bıçak:</h2>

  <p class="indentmetinbold">1,5 Milyon Yıl Önce, Afrika ve Asya</p>

  <p class="normal">Modern insana doğru evrilirken dik duran eski bir primat olan <span class="ideitalik">Homo Erectus</span> avını kesmek amacıyla ilk standart taş bıçakları şekillendirdi. 1,5 milyon yıl önce yaşayan, bir tasarım hayal edip onu istediği şekilde gerçekleştirene kadar bir parça taşla uğraşan ilk hominid idi. O zamandan beri bıçaklar insana ait silahların ve yemek yeme gereçlerinin önemli bir parçasıdır. Bin yılı aşkın süredir çok az bir değişikliğe uğramışlardır. İngilizce bıçak anlamındaki “knife” bile kendinden önceki Anglosakson cnif kelimesinde fark edilebilir.</p>

  <p class="normal">Yüzyıllarca çoğu insanın kullanılmaya hazır bir şekilde bellerine astıkları sadece tek bir bıçağı vardı. Bunu bir gün etlerini dilimlemek için diğer gün ise düşmanlarının boğazını kesmek için kullanabiliyorlardı. Sadece asillerin gücü savaş, av ve yemek için ayrı ayrı bıçaklara sahip olmaya yetiyordu.</p>

  <p class="normal">Eski bıçakların, bugünkü biftek bıçakları gibi sivri uçları vardı. Popüler geleneğe göre yuvarlak uçlu yemek bıçakları 1630’lu yıllarda adamın birinin bu sıradan ama kaba saydığı masa âdetine son verme girişiminden doğmuştur.</p>

  <p class="normal">Söz konusu kişi Fransa Kralı 13. Louis’in başbakanı ve aynı zamanda kardinal, daha çok Duc de Richelieu olarak bilinen Armand Jean de Plessis idi. Modern anlamda hafiye teşkilatını kurmuştur. Çevirdiği kanun dışı entrikalarla ve kurnaz devlet adamlığıyla on yedinci yüzyılın başlarında Fransa’yı Avrupa’da süper güç haline getirmiştir. Devlet işleriyle ve kendi kişisel yetkileriyle meşguliyetine ek olarak sofra adabına çok önem verirdi ve de günün sofra âdetleri onu çok öfkelendirirdi. Yemek boyunca üst düzey kişiler bıçağın sivri kısmıyla dişlerini temizlerlerdi. Öte yanda adabımuaşeret kitapları en az üç yüzyıldır bu alışkanlığı onaylamamaktaydı. Richelieu de bu saygısızlığı kendi sofrasında yasakladı ve söylenceye göre kâhyasına bıçaklarını uçlarını törpülemesini emretti. Bu çirkin âdete nasıl son vereceklerini bilemeyen Fransız ev sahibeleri de Richelieu’nunki gibi bıçaklardan sipariş etmeye başladılar. Yüzyıl sonunda Fransız sofra düzenine kör uçlu bıçakların sıklıkla dâhil olduğu en azından tam olarak bilinen bir gerçektir.</p>

  <p class="normal">1,5 milyon yıl önce bıçağın, yirmi bin yıl önce kaşığın ve on birinci yüzyılda bıçağın ortaya çıkması bugünkü bıçak, çatal kaşık takımımızın bir araya gelmesinin ne kadar uzun zaman aldığını göstermektedir. Biz bugün bu üçlüyü kanıksamış olsak da sadece iki yüz yıl önce Avrupa ve Amerika boyunca çoğu handa bir veya iki tanesi -çok nadiren üç tanesi birden- servis edilirdi. Zenginler seyahat ederken yanlarında kendi çatal, bıçak, kaşık takımlarını da taşırdı.</p>

  <h2 class="indentmetinbold" id="calibre_toc_67">Peçete:</h2>

  <p class="indentmetinbold">MÖ 500 Öncesi, Yakındoğu</p>

  <p class="normal">Ağzımızı silmek ve kucağımızı korumak için kullandığımız kâğıttan veya kumaştan küçük peçeteler peçetenin daha işlevsel bir amaca hizmet ettiği yüzyıllar öncesi için yeterli sayılmaz. Zira ellerle bir sürü tabaktan yemek yemek, üç parmakla veya beş parmakla fark etmez peçetenin boyutunun bir havlu kadar olmasını gerekli kılıyordu. İlk peçeteler de hakikaten tam havlu büyüklüğündeydi.</p>

  <p class="normal">Sonradan sofra peçetesi (serviette) diye adlandırılan havlumsu peçeteler yemek bulaşmış ellerini temizlemek amacıyla eski Mısırlılar, Yunanlılar ve Romalılar tarafından kullanılmıştı. Saatlerce sürebilen bir yemek boyunca da elleri temiz tutmak için bu üç kültür de içindeki gül yaprakları ve biberiye gibi çiçekler ve otlar vesilesiyle esanslı hale gelmiş su dolu parmak kâseleri kullanmıştı. Mısırlılar için esans (badem, tarçın, portakal çiçeği; laden reçinesi, Çin tarçını veya Hint sümbülü) tüketilecek yemeğe göre hazırlanırdı.</p>

  <p class="normal">MÖ 6. yüzyıl boyunca Roma’nın yedinci ve son kralı olan Tarquinius Superbus devrinde Romalı asiller peçeteye artık yemek torbası olarak ikinci bir işlev yüklediler. Bir ziyafete katılanlardan evlerine sofradaki yiyeceklerden götürmeleri beklenirdi. Eli boş ayrılmak görgüsüzlük sayılırdı.</p>

  <p class="normal">Muhafaza edilmiş belgeler peçetenin bir zamanlar sahip olduğu görkemi gözler önüne sermektedir. 1680’li yıllarda İtalya’da çeşitli insanlar ve durumlar peçetelerin katlanacağı yirmi altı tane tercih edilen şekil mevcuttu; bunlar arasında rahipler için Nuh’un gemisi, yüksek rütbeli asil kadınlar için tavuk, diğer kadınlar için civciv, ayrıca sazan balığı, kaplumbağa, boğa, ayı ve tavşan yer almaktadır.</p>

  <p class="normal">1729 tarihli bir adabımuaşeret kitabı açıkça büyük peçetenin bir sürü kullanımını tespit etmiştir: “Yağlıyken ağzı, dudakları ve parmakları silmek için. Ekmeği kesmeden önce bıçağı silmek için. Kullandıktan sonra kaşığı ve çatalı temizlemek için.” Aynı kitap bu yazdıklarını iyi bir noktada sıfırlar: “Parmaklar çok yağlıysa peçeteyi fazla kirletmemek için onları ilk başta bir parça ekmeğe silin.”</p>

  <p class="normal">Havlu boyutundaki peçetenin (aynı şekilde parmak kâsesinin) saltanatına son veren ise çatal oldu. Yemekle baş etmek için çatal benimsenir benimsenmez parmaklar temiz kaldı, dolayısıyla da büyük peçete lüzumsuz hale geldi. Sadece daha küçük peçeteler ağzı silmek için muhafaza edildi.</p>

  <p class="normal">İngiliz folkloru peçetenin on sekizinci yüzyıldaki ilâve bir kullanımını da kaydetmiştir. Söylencenin ilk adını vermediği Doily denilen bir terzi Londra’daki Strand’de bir keten dükkânı açtı. Özel ürünlerinden biri masa örtüsünü tatlı servisi esnasında korumak için kullanılacak kenarları zarif bir şekilde dantelle işlenmiş küçük, yuvarlak bir peçeteydi. Müşterileri bu peçetelere “Doily’nin peçeteleri” ismini takıştı ve söz konusu ifadenin sık kullanılmasıyla ürün giderek “doily” diye bilinmeye başlandı.</p>

  <p class="normal">Peçetenin orijinal boyutu ve işlevi kelimenin İngilizce karşılığı “napkin”in kökeninde açıkça görünür. “Küçük masa örtüsü” anlamındaki eski Fransızca <span class="ideitalik">naperon</span>dan türemiştir. İngilizler <span class="ideitalik">naperon</span> kelimesini ödünç aldılar ama onu vücudun önünü korumak için bele bağlamaya yarayan (ve üzerine elleri silmeye) büyük bir kumaşa uyguladılar ve ona <span class="ideitalik">napron</span> dediler. Kelimenin ilk harfini içeren telaffuz kaydıkça <span class="ideitalik">napron</span> da “apron” (önlük anlamında) haline geldi. Dolayısıyla peçete farklı zaman ve durumlarda bir havlu, bir masa örtüsü, bir doily ve bir önlük (apron) konumundaydı. Böylesine renkli, tartışmalı ve dolambaçlı uzun yaşamında ayakta kalmayı başaran bu soylu peçete bugün bir çöpün değersiz bir köşesini boylamıştır.</p>

  <p class="normal">Sofra takımımızın ilâve örnekleri de uzun bir geçmişe sahiptir ve isimleri enteresan kökenlere sahiptir. Mesela bazı parçalar şeklerine göre adlandırılmıştır. Tabak anlamındaki İngilizce “dish” kelimesi Romalı adaşı fırlatılmaya yarayan <span class="ideitalik">discus</span>’a benzemektedir. Zira bazı zamanlar tabaklar da bu işlevi yerine getirmektedir.</p>

  <p class="normal">Kâsenin İngilizcesi “bowl” yuvarlak anlamındaki Anglosakson <span class="ideitalik">bolla</span>’dan gelmektedir.</p>

  <p class="normal">“Düz”ün Eski Fransızcası <span class="ideitalik">plat</span> İngilizce plate ve platter (tabak ve servis tabağı) kelimelerinde yankılanmaktadır.</p>

  <p class="normal">Büyük çorba kâsesinin orijinal kil hali ona İngilizcesini -tureen- kazandırdı. Kilin eski Fransızcası <span class="ideitalik">terre</span> idi ve Ortaçağ boyunca Fransız ev kadınları kil çorba kâsesine “terine” derlerdi.</p>

  <p class="normal">Sanskrit kelimesi <span class="ideitalik">kupa</span> “su çeşmesi” anlamına gelmekteydi ve uygun bir şekilde en eski içecek kaplarından bardağın ismi olarak benimsendi. İngilizcede cup’a dönüştü. Cam bardağın İngilizcesi glass yeşil anlamındaki Keltçe glas’tan türemiştir. Zira işlenmemiş ve bulanık ilk İngiliz bardağının rengi yeşildi.</p>

  <p class="normal">Bazı isimlerin kökenleri ise atlatıcıdır. Mesela fincan tabağı anlamındaki İngilizce saucer bugün bir fincanı sabit tutmak için kullanılıyor ama kuşaklar boyunca etler için hazırlanmış sosların (ayrıca tuzun da) konulduğu özel, küçük bir tabak olarak işlev görmüştü. 1340’lar Avrupa’sında bile popüler olmuşken makine çağındaki seri üretim saucer’ı sadece fincanla kullanılacak derecede ucuz hale getirmiştir.</p>

  <p class="normal">Ve bütün bu kap kacağın konduğu masa, yani İngilizce table, her zaman masaya karşılık gelmiş olan pano anlamındaki Latince <span class="ideitalik">tabula</span>dan türemiştir.</p>

  <h2 class="indentmetinbold" id="calibre_toc_68">Yemek Çubukları:</h2>

  <p class="indentmetinbold">İlkçağ, Çin</p>

  <p class="normal">Ortaçağ sonlarında Avrupalılar yeni bir modayla karşı karşıya kaldı: sofradaki yemeği ufak lokmalara bölme. Çin’le ticaret yapan tüccarların yeni takdim ettiği bu âdeti Avrupalılar çok sıkıcı ve anlamsız bir şekilde detaycı buldu. Tabii on üçüncü yüzyıl Avrupalıları yemeğin servisten önce mutfakta -sofrada değil- doğranmasını buyuran Doğu felsefesine yabancıydı.</p>

  <p class="normal">Yüzyıllarca Çinliler irice bir leşin, her yönden hayvanın eski haline benzediğinden, sofraya konmasının kaba ve barbarca olduğunu düşünmüşlerdi. Ayrıca onlar için yemeği önceden, gözden uzak bir şekilde mutfakta doğrayıp halletmek varken bunu konuktan kendisinin yapmasını beklemek terbiyesizlikti. Eski bir Çin atasözü felsefeyi özetlemektedir: “Sofraya yemek için otururuz, leşleri doğramak için değil.” Söz konusu inanç yiyeceğin boyutunu, boyutu da neyle yenileceğini belirliyordu. Önceden doğranmış lokmaları ağza taşımada en mükemmeli –tahtadan, kemikten veya fildişinden- yemek çubuklarıydı. Bu aletleri karşılayan Çince kelime <span class="ideitalik">kwai-tsze</span> ise “hızlı olanlar” anlamına gelmektedir. Yemek çubukları anlamındaki İngilizce “chopsticks” ifadesi <span class="ideitalik">kwai-tsze</span> kelimesinin İngilizce fonetik versiyonudur.</p>

  <p class="normal">Doğu’da adabımuaşeretin babası, popüler yanılgılara rağmen ne bir din ne de bir felsefi sistem kurmuş olan düşünür Konfüçyüs’tü. Zamanının toplumsal kargaşasıyla harekete geçti ve toplumsal düzenin kaynağının sağlam aile ilişkileri olduğunu vurgulayıp doğru davranış prensipleri öne sürdü. Bütün görgü kurallarının Doğu’ya özgü temeli olarak Konfüçyüs’ün şu deyişi ele alınır: “Sana yapılmasını sevmediğin bir şeyi başkasına yapma.”</p>

  <h2 class="indentmetinbold" id="calibre_toc_69">Batılı adabımuaşeret Kitapları:</h2>

  <p class="indentmetinbold">13. Yüzyıl, Avrupa</p>

  <p class="normal">Kuzeyden gelen barbar kabilelerin Güney Avrupa’ya akın edip uygar milletleri yağmaladığı Ortaçağ’ın karanlık günlerinde görgü insanların en son düşündüğü şeydi. Resmi nezaket kuralları yüzyıllarca kullanılmaz hale düştü. Edep ve adaba olan ilginin yeniden uyanması on birinci yüzyıldaki Haçlı seferlerinin popülaritesi ve kendine özgü kurallarıyla şövalyeliğin prestiji sayesindedir.</p>

  <p class="normal">“Eşleşme” denilen yeni bir saray âdeti bir ziyafette soylu bir adamı bir hanımefendiyle eşleştiriyordu; buna göre de her çift bir kadehi ve bir tabağı paylaşıyordu. Kökenbilimciler bu âdeti sıkı arkadaşlar için kullanılan “yedikleri ayrı gitmez” tabirinin kaynağı olarak göstermektedirler.</p>

  <p class="normal">Katı davranış kurallarının yeniden doğuşu tarihsel belgelere göre on üçüncü yüzyıl Avrupa’sının adabımuaşeret kitaplarıyla başlamıştır. Üst sınıf gelişmekte ve daha fazla insan saraya girebilmekteydi. Bu insanlar dolayısıyla nasıl davranmaları gerektiğini bilmek istiyorlardı. Aslında durum yine adabımuaşeret kitaplarının eşlik ettiği yirminci yüzyılın sosyal fenomeni sayılan sınıf atlama meselesinden çok da farklı değildi.</p>

  <p class="normal">İşte yüzyıllar içinde üst sınıfa yükselme arayışındaki kişilere bu tarz kitapların verdiği tavsiyelerden örnekler (adabımuaşeret yazarlarının insanları neye karşı uyarıyorsa o şeyin günün davranış biçimini temsil ettiğini aklınızda tutun).</p>

  <p class="normal">&nbsp;</p>

  <p class="normal">13. Yüzyıl</p>

  <p class="normal">“Birtakım insanlar kemiği kemirdikten sonra tekrar tabağa koyuyorlar, bu çok ağır bir kabahat.”</p>

  <p class="normal">“Bir domuz gibi tabağın üstüne düşüp iğrenç bir şekilde homurdanarak ve ağzını şapırdatarak yemekten kaçının.”</p>

  <p class="normal">“Avcılar gibi sofraya tükürmeyin.”</p>

  <p class="normal">“Burnunuzu sildiğinizde ya da öksürdüğünüzde sofra bir şey düşmemesi için başınızı çevirin.”</p>

  <p class="normal">&nbsp;</p>

  <p class="normal">14. Yüzyıl</p>

  <p class="normal">“Yerken boğazını temizleyen ve masa örtüsüne burnunu silen kişi sizi temin ederim görgüsüzün tekidir.”</p>

  <p class="normal">“Bazılarının yaptığı gibi dişlerinizi bıçakla kurcalamayın, bu kötü bir alışkanlık.”</p>

  <p class="normal">“Bazılarının ellerini yıkamadan yediklerini duyuyorum. Felç olsalar da o parmakları bir daha kullanamasalar!”</p>

  <p class="normal">&nbsp;</p>

  <p class="normal">15. Yüzyıl</p>

  <p class="normal">“Ağzınızdaki şeyleri tabağa geri koymayın.”</p>

  <p class="normal">“Sonra tükürmek zorunda kalacağınız bir şeyi çiğnemeyin.”</p>

  <p class="normal">“Yemeği tuza batırmak görgüsüzlüktür.”</p>

  <p class="normal">Bu yüzyıllar boyunca düzgün bir şekilde burnun silinmesine ilişkin bir sürü nasihat mevcuttu. Tabii o zamanlar kâğıt peçeteler, mendiller kullanımda değildi. Masa örtüsüne veya ceketin koluna sümkürülmesi tasvip edilmeyen davranışlardandı. Kabul gören hareket ise burnu parmaklarla silmekti. Çağın ressamları ve heykeltıraşları açık açık bu hareketlerin kopyalarını yaptılar. Fransa Kralı Cesur Philip’in Dijon, Fransa’daki mezar taşında tasvir edilen şövalyelerden biri burnunu ceketine silerken diğeri parmaklarına sümkürmektedir.</p>

  <h2 class="indentmetinbold" id="calibre_toc_70">Çocuk Terbiyesi:</h2>

  <p class="indentmetinbold">1530, Hollanda</p>

  <p class="normal">Kabalık çağından nezaket çağına doğru bir yol gösterici olarak itibar edilen kitap 1530 tarihli bir tezdir. Basılır basılmaz o kadar tutuldu ki on altıncı yüzyılın çok satanı olmaya hak kazanarak yazarı daha yaşıyorken otuz kere basıldı. Yazarı Hıristiyan düşünürü ve eğitimci Rotterdam’lı Erasmus diğer bir deyişle Kuzey Hümanist Rönesans’ının klasik âlimi tartışılmaya hazır bir konu ele aldı: erken yaşta verilen terbiyenin önemi.</p>

  <p class="normal"><span class="ideitalik">De Civilitate Morum Puerilium</span> ya da <span class="ideitalik">Çocukların Terbiyesine Dair</span> adlı metni on sekizinci yüzyılda da basılmaya devam etti. Bir sürü çevirileri, taklitleri ve devamı niteliğinde metinler ortaya çıktı. Avrupa boyunca erkek çocuklarının eğitimi için standart bir okul kitabı haline geldi. Sınıf atlama telaşındaki yetişkinler kendi kökleşmiş alışkanlıklarını kırmaya çalışıyorlarken Erasmus bunun en acısız ve kolay şekilde ancak çocuklukta halledilebileceğine işaret etmiştir. Görgü kaba yetişkin davranışlarının üzerinde bir cila olmamalı aksine çocuğun üzerine iyi davranış inşa edebileceği bir temel olmalıydı.</p>

  <p class="normal">İşte Erasmus’un nasihatlerinden birkaç örnek (bazıları bugünün standartlarına göre kabadır):</p>

  <p class="normal">“Eğer bir lokmayı yutamıyorsanız dikkatli bir şekilde arkanızı dönüp onu bir yere atın.”</p>

  <p class="normal">“Gazınızı midenize bastırarak tutun.”</p>

  <p class="normal">“Eğer kusmanız gerekiyorsa kusmaktan korkmayın; zira iğrenç olan kusmak değil onun boğazınızda tutmaktır.”</p>

  <p class="normal">“Sandalyenizde öne arkaya sallanmayın. Bunu yapan kişi gaz çıkarıyor ya da çıkarmaya çalışıyor gibi görünür.”</p>

  <p class="normal">“Tükürürken arkanızı dönün yoksa tükürüğünüz başkasının üstüne gelebilir. Eğer yere cerahatli bir şey düşerse derhal üstüne basılmalı, yoksa başkalarını midelerini bulandırabilir.”</p>

  <p class="normal">“İyice yıkanmadan mendilinizi başkasına vermemelisiniz. Burnunuzu sildikten sonra mendilinizi açıp sanki kafanızdan inciler, zümrütler dökülmüş gibi içinde ne var ne yok diye bakmanız hiç yakışık almaz.”</p>

  <p class="normal">“Yağlı parmaklarınızı yalamak ya da ceketinizin üstüne silmek kabalıktır. Sofra örtüsü ya da sofra peçetesi kullanmak daha iyidir.”</p>

  <p class="normal">“Bazı insanlar daha oturur oturmaz ellerini yemeğin içine daldırırlar. Aynı şeyi kurtlar yapar.”</p>

  <p class="normal">Eğer Erasmus’un bazı tavsiyeleri bugün gülünçse en azından bizim yüzyılımıza ait bir adabımuaşeret kitabından bir nasihate kulak vermeliyiz. Büyük marul yapraklarını yemenin tek yolu üzerine: “Çatalın tersiyle kesilmeliler ama kesinlikle ve kesinlikle bıçakla değil.”</p>

  <h2 class="indentmetinbold" id="calibre_toc_71">Paslanmaz Çelik Çatal Bıçak Takımı:</h2>

  <p class="indentmetinbold">1921, Amerika Birleşik Devletleri</p>

  <p class="normal">Yirminci yüzyılın başlarına kadar bıçaklar, çatallar ve kaşıklar ortalama bir ev kadınının başının belasıydı. Zira onları parlak tutabilmek için büyük bir çaba göstermek gerekiyordu. Takımlar sağlam ve dayanıklı ürünlerin ortaya çıkmasını sağlayan bir karbon ve çelik karışımından yapılıyordu. Ama aynı zamanda bu ürünlerin çabucak renkleri gidiyordu. Orijinal parlaklığını muhafaza edebilmek için sofra takımları kuru mantar ve ovma tozuyla ya da bulaşık teliyle düzenli olarak ovuluyordu.</p>

  <p class="normal">En büyük çatal-bıçak takımı buluşu paslanmaz çeliğin geliştirilmesiyle çıkageldi.</p>

  <p class="normal">1820 yılında Fransız metalürjist L. Berthier, karbon çeliğinin krom gibi bir alaşımla birleştirildiği zaman paslanmaz bir metalin ortaya çıktığını gözlemledi. Yapmış olduğu keşfin önemini kavrayamayan Berthier araştırmadan çekildi. Araştırmayı İngiliz bilim adamları sürdüler, ta ki 1913’te krom saf elementiyle Berthier’in karbon çeliğinin (diğer bir deyişle 35 derece karbon çeliği) bir başka çeşidini alaşım haline getirip parlaklığını muhafaza eden ve dolayısıyla paslanmaz ismini hak eden çeliği üretene kadar. Ertesi yıl Alman çelik ve cephane imalatçıları Krup krom ve nikel içeren paslanmaz çeliği takdim etti. İlk başta İngiltere ve Almanya’da metalin sanayide kullanımı mutfaktaki olanaklarını gölgeledi. 1921 yılında Meriden, Connecticut’taki Silver Company adlı fabrikada ilk paslanmaz çelikten yemek takımı imal edildi; gerçi çatallar ya da kaşıklar hariç tutulmuş, sadece firmanın “Büyükelçi (Ambassador)” diye adlandırdığı modelde bıçaklar üretilmişti.</p>

  <p class="normal">Pırıl pırıl parlayan çatal bıçak takımı kendi kendisinin en iyi reklamıydı. Karbon çeliği parlatmada harcadıkları zamanı ve parayı hesaplayan Amerikan otelleri ve restoranları mutfak ve yemek salonları için bütün takımları paslanmaz çelikten sipariş etti. İmkânsızı gerçekleştirmeye söz veriyormuş gibi görünen dergi reklamları çıktı: “Leke yok! Pas yok! Yıpranacak demirbaşa son! Bu pırıltı, sağlam paslanmaz çelik!” 1930’lu yıllara kadar New York’taki Gimbel’s and Macy’s, parçası 19 sente paslanmaz çelik çatal bıçak takımı sunmaktaydı. Bu yeni ürünlerden almayı teşvik edici diğer bir şey ise pastel renkte veya iki renkli, sağlam, ısıya dayanıklı, bakalit denilen yeni bir plastikten yapılmış sapların ürünlere eklenmesiydi. Zenginler arasında bile paslanmaz çelikten çatal bıçak takımları, sofralarında uzun bir süre itibarlı konumunu korumuş olan gümüşün zorlu bir rakibi haline geliverdi.</p>

  <h2 class="indentmetinbold" id="calibre_toc_72">Sofra Sohbeti:</h2>

  <p class="indentmetinbold">İlkçağdan Günümüze</p>

  <p class="normal">“Fondip!” “Biri size bakıyor!” “Şerefe!” “Sağlığa!”</p>

  <p class="normal">Şerefeler ve yemek duaları da dâhil sofrada söylediğimiz geleneksel şeyler çoğu zaman bugün açık ya da anlamlı görünmeyen amaçlarla daha eski zamanlarda ortaya çıkmış olurlar. Aynı şey sofra ya da yemekle ilgili bazı ifadeler için de geçerlidir. Peki, böyle gelenekler ve deyişler nasıl ortaya çıktı?</p>

  <p class="normal">Sağlığınıza! Ev sahibinin bir arkadaşının sağlığına içmesi geleneği MÖ 6. yüzyılda Yunanlıların arasından çıktı ve de konukları birazdan içecekleri şarabın zehirli olmadığına inandırmak gibi aslında çok pratik bir nedene dayanmaktaydı.</p>

  <p class="normal">Şaraba zehir katmak uzun bir zaman siyasi bir rakipten veya şüphelenilen bir düşmandan kurtulmanın ya da boşanmayı önlemenin tercih edilen bir yolu olmuştu. Dolayısıyla ev sahibi önce sürahiden döktüğü şaraptan bir yudum alırdı, böylece şarabın güvenli olduğuna dair tatmin olan konuklar da kadehlerini kaldırırlar ve şaraplarını içerlerdi. Konukların ev sahibini takip ettiği bu sırayla içme âdeti giderek bir çeşit arkadaşlık, dostluk sembolü haline geldi.</p>

  <p class="normal">Romalılar Yunanlılarda hem zehirleme eğilimlerini (MÖ 1.yüzyılda Roma’nın hırslı imparatoriçesi Livia Drussilla bu pratikten neredeyse bir bilim yarattı) hem de bir dostluk vaadi sayılan sağlığına içme âdetini aldı. Romalıların bir parça kızarmış ekmeği bir kadeh şarabın içine atma âdeti İngilizce deyişin de kökenidir. Bu alışkanlık Shakespeare’in zamanına kada devam etti. Shakespeare’in <span class="ideitalik">Windsor’ın Şen Kadınları</span> adlı eserinde Falstaff bir sürahi şarap siparişi verir ve “içine (toast) kızarmış ekmek koyun,” diye rica eder.</p>

  <p class="normal">Yıllarca Romalı ekmeğin baharatlandırılmış veya şeker katılmış ekmekten bir parça olduğu farz edildi. Yakın zamanlarda ise bilimsel olarak kömürün sıvının asidini azalttığı ve kömürleştirilmiş bir parça ekmeğin düşük kaliteli, ekşi bir şarabı tatlı ve içilebilir hâle getirdiği kanıtlanmıştır. Romalılar da bunu kendileri keşfetmiş olabilirler. Tost ya da İngilizce “toast” kelimesi “kavrulmuş”, “kızarmış” anlamındaki Latince <span class="ideitalik">tostus</span> kelimesinden gelmektedir.</p>

  <p class="normal">Özetle: Yunanlılar arkadaşlarının sağlığına içerdi; Romalılar içkiyi kızarmış ekmekle (toast) tatlandırırdı ve zamanla içkinin kendisi İngilizce’de bir “toast” haline geldi.</p>

  <p class="normal">On sekizinci yüzyılın başında sağlığa kadeh kaldırmak ya da “tost yapmak” yeni bir boyut kazandı. Yemekte mevcut olan bir arkadaşa içmek yerine kadeh ünlü bir insanın, özellikle de yemektekilerin belki de hiç karşılaşmadığı güzel bir kadının sağlığına kaldırılmaya başlandı. 4 Haziran 1709 tarihli <span class="ideitalik">The Tatler</span> dergisinde Sör Richard Steele, İngiliz erkekleri güzel bir kadına “tost yapmaya” çok alıştıklarından dem vurup “içkimizde bahsi geçen hanımefendiye bir “tost” deniliyor” diye konuşmuştur. Steele’in zamanında meşhur ya da sosyetik bir İngiliz “kasabanın “tostu”” olarak tanınır hâle geldi.</p>

  <p class="normal">Takip eden yüzyılda ise kadeh kaldırmak İngiltere’de o kadar revaçtaydı ki bir akşam yemeği onsuz eksik sayılıyordu.1803’de bir İngiliz dükü “yemek boyunca her kadeh birine ithaf edilmeliydi” diye yazmış, kadeh kaldırmaktan kaçınmanın da “sanki etrafta içmeye değer biri yokmuş gibi aptalca ve kaba” bir hareket olarak düşünüldüğünü kaydetmişti. Yemekteki bir konuğu etkili bir şekilde aşağılamanın yolu o kişinin adına kadeh kaldırmayı atlamaktı. Bu hareket aynen dükün yazmış olduğu gibi “dolaysız bir parça aşağılama”ydı.</p>

  <p class="normal">Bırakın Pasta Yesinler: Bu tabir Fransa Kralı 16. Louis’in müsrif, zevk düşkünü kraliçesi Marie Antoinette’e atfedilmektedir. Paris proletaryasına karşı nezaketten ve sağduyudan yoksun muamelesi bir efsanedir. Söz konusu meşhur cümlesini de yiyecek için dilenen bir dilenciye sert bir şekilde cevap verdiğinde söylediği farz edilmektedir. Ama “pasta” kelimesi yerine ekmeğin çoğunlukla ufalanan sert dışını kastederek “kabuk” kelimesini kullanmış olduğu düşünülmektedir.</p>
</body>
</html>
