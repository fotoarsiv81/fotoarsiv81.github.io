<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siradan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_2">2. Bölüm<br class="calibre2" />
  Gelenek Yoluyla</h1>

  <h2 class="indentmetinbold" id="calibre_toc_31">Evlilik Gelenekleri:</h2>

  <p class="indentmetinbold">MS 200, Kuzey Avrupa</p>

  <p class="normal">Germen kökenli Got kavimlerinde, bir adam kendi topluluğundan bir kadınla evlenirdi. Şayet evlenmek için kadın yoksa o zaman müstakbel gelini komşu köyden kaçırırdı. Güvenli evinin sınırlarından dışarı çıkmış herhangi bir genç kız başka bir erkeğin eşlik ettiği damat adayınca yakalanırdı. İşte sağdıç âdeti de bu silahlanmış adamdan gelmektedir. Ne de olsa böyle önemli bir görevde kişiye ancak sağ kolu, en iyi adamı, arkadaşı eşlik edebilirdi.</p>

  <p class="normal">Gerçek anlamda gelinin ayaklarını yerden kesen bu kaçırma eyleminden sonradan sembolik hale gelen gelini eşikten taşıyarak geçirme âdeti de türemiştir.</p>

  <p class="normal">MS 200’de bir sağdıç yüzükten fazlasını taşımaktaydı. Ailesinin her an bir baskınla gelini geri götürme tehlikesi mevcut olduğundan nikâh töreni boyunca sağdıç damadın yanında uyanık ve silahlı bir şekilde dururdu. Ayrıca yeni evli çiftin evlerinin önünde bir nöbetçi olarak da görev yapabilirdi. Tabii bu bilgiler çoğunlukla Germen folklorundan ibaret. Yazılı belgeler ve somut nesneler de buna dayanak oluşturmakta. Mesela gelinin ailesinin baskın yapma tehlikesi öylesine kanıksanmıştı ki Hunlar, Gotlar, Vizigotlar ve Vandallar dâhil eski toplumların çoğunun tapınak altarlarının altında sopalar, bıçaklar ve mızraklardan oluşan bir silah deposu bulunmaktaydı.</p>

  <p class="normal">Gelinin damadın solunda durması geleneği de anlamsız bir kural değildir. Kuzey Avrupa barbarları arasında (Romalılar böyle adlandırmışlardır) bir damat gelinini soluna alıyordu ki ani bir saldırı olduğunda sağ eline kılıcını alıp kızı rahatlıkla koruyabilsin.</p>

  <h2 class="indentmetinbold" id="calibre_toc_32">Alyans:</h2>

  <p class="indentmetinbold">MÖ 2800, Mısır</p>

  <p class="normal">Alyansın kökeni ve anlamı çokça tartışılmaktadır. Bir görüş modern yüzüğün kaçırılan kıza barbarlarca takılan prangaların bir sembolü olduğunu iddia etmektedir. Bu doğruysa eğer bugünün yüzük törenlerinin de cinsiyetler arasında yeni kurulan eşitliği ifade etmesi gayet makuldür.</p>

  <p class="normal">Diğer bir düşünceye göre ise nikâh töreninde değiş tokuş edilen ilk gerçek halkalar üzerinde durmaktadır. Yüzük ilk olarak MÖ 2800 civarında Eski Mısır Krallığının Üçüncü Hanedanlığı’nda kullanıldı. Mısırlılar için başı sonu olmayan bir çember sonsuzluğu sembolize ettiğinden böylelikle yüzük evliliği de sonsuz kılmaktaydı.</p>

  <p class="normal">Özellikle altın yüzüklere varlıklı Mısırlılarca ve sonradan da Romalılarca çok değer veriliyordu. Pompeii’deki kazılarda ortaya çıkan iki bin yıllık yüzüklerin arasında birinin, yüzyıllar sonra 60’ların ve 70’lerin çiçek çocuk döneminde Avrupa ve Amerika’da popüler hale gelen eşsiz bir tasarımı vardı. Mevcut altın alyansın üzerine (şimdilerde arkadaşlık yüzüğü denilen türden) el sıkışan iki el işlenmişti.</p>

  <p class="normal">Orta gelirli genç Romalı erkeklerin evlendikten sonra ekonomik durumları bozulabiliyordu. MS 2. yüzyılda yazan Hıristiyan rahip Tertullian, kadınların kendi alyansların başka altın bilmediklerinden bahseder. Tertullian’a göre ortalama Romalı ev kadını altın yüzüğünü gururla halk arasındayken taşırdı; evde ise “demirden bir yüzük takardı.”</p>

  <p class="normal">Daha önceki asırlarda yüzüğün tasarımı bir anlam ifade ederdi. Mevcut bazı Roma halkaları bir taraflarında küçük bir anahtar taşır. Bu, duygusal olarak kocanın kalbinin anahtarı olmasından öte Roma yasasıyla ilişkili olup evlilik anlaşmasının bir kalemini sembolize etmekteydi. Yani kadının, kocasının varlığının yarısı üzerinde hakkı vardı ve dilerse kocasının deposundan bir çuval tahıl, bir rulo ipek veya istediği başka ne varsa alabilirdi. Bu medeni tavrın yeniden ortaya çıkması için iki milenyumun geçmesi gerekecekti.</p>

  <h2 class="indentmetinbold" id="calibre_toc_33">Pırlanta Nişan Yüzüğü:</h2>

  <p class="indentmetinbold">15. Yüzyıl, Venedik</p>

  <p class="normal">1503 tarihli bir Venedik evlilik belgesi “bir elmas evlilik yüzüğünü” listeler. Modinalı Mary adındaki bir kadının altın alyansı, elmas taşlı en eski nişan yüzükleri arasındadır. Söz konusu yüzükler muhtemelen sonsuza kadar sürecek olan bir geleneği başlatmış oldu.</p>

  <p class="normal">Elmasın doğadaki en sert ve dayanaklı maddelerden biri olduğunu ve onu güzelce işleyip cilalamanın bütün parlaklığını ortaya çıkardığını ilk keşfeden Venediklilerdi. On beşinci yüzyılın sonuna doğru gümüş ve altına dizilmiş elmaslar, nişan yüzükleri olarak zengin Venedikliler arasında çok popüler hale geldi. Elmasın nadir bulunması ve de çok pahalı olması, Avrupa boyunca hızla yayılmasının önüne geçti. Ama çekiciliği ona bir gelecek garantiledi ki on yedinci yüzyıla kadar elmas yüzük Avrupai bir nişanın en önemli ve en aranılan nesnesi haline çoktan gelmişti.</p>

  <p class="normal">Tarihin en eski elmas yüzüklerinden bir diğeri ise iki yaşındaki bir gelin tarafından takıldığından en küçük yüzük olma özelliğini de taşımaktaydı. Bu yüzük 8. Henri’nin kızı Prenses Mary’nin Kral 1. Francis’in oğlu Fransız veliahdıyla söz kesimi için tasarlanmıştı. 28 Şubat 1518’de doğan veliaht, bir devlet politikası olarak İngiltere ve Fransa arasındaki müttefikliği daha güçlü kılmak adına derhal nişanlandırıldı. Bebek Mary’ye, küçücük asil parmağında şüphesiz kısa bir süre duracak yüzüklerden onun için en uygun olanı takdim edildi.</p>

  <p class="normal">Elmas nişan yüzüğünün kökeni bilinmesine rağmen söz yüzüklerininkine dair kesin bir şey söylenememektedir. Gerçi sözlenme âdeti on beşinci yüzyıldan çok öncesine dayanır.</p>

  <p class="normal">Eski bir Anglosakson âdeti damat adayının çok değer verdiği kişisel eşyalarından birini kırmasını gerektirirdi. Sonrasında bu kırılan eşyanın yarısı damat tarafından diğer yarısı ise gelinin babası tarafından saklanırdı. Varlıklı bir adamdan ise bir parça altın ya da gümüşü ikiye bölmesi beklenirdi. Bu kırık metal parçasının tam olarak ne zaman simgesel anlamda yüzükle yer değiştirdiği ise belirsizdir. Tarihsel deliller söz yüzüklerinin (en azından Avrupalılar arasında) nikâh yüzüklerinden de önce mevcut olduğunu ve evlenme teklifi esnasında gelinin kabul ettiği yüzüğün evlilik töreninde kendisine tekrar verildiğini işaret etmektedir. Kökenbilimciler nişan yüzüğünün niyetinin tam bir tanımını “kaparo” anlamındaki özgün Roma ismi <span class="ideitalik">arrhae</span>’de bulmuşlardır.</p>

  <p class="normal">Katolikler için nişan yüzüğünün takdim şekli bellidir. MS 860’da Papa 1. Nicholas, nişan yüzüğünün evlenme niyetinin gerekli olan bir ifadesi haline gelmesi hükmünü verdi. Kesin surette evliliğin kutsallığını savunan Nicholas bir keresinde de Lorraine’li 2. Lothair’in evlenmesi, boşanması ve sonra tekrar evlenmesinden sorumlu iki başpiskoposu, ikieşliliğe göz yumdukları gerekçesiyle aforoz etti. Nicholas için yüzüğün herhangi bir maddeden olması yeterli değildi. Nişan yüzüğü denilen şey değerli bir metalden, tercihen altından olmalıydı ki müstakbel kocanın ekonomik olarak gösterdiği fedakârlık temsil edilmiş olsun. Böylece bu gelenek başlamıştır.</p>

  <p class="normal">O yüzyılda iki diğer âdet de ortaya çıktı: Evlilik sözünden dönen adamın yüzüğünün ceza olarak elinden alınması ve aynı şekilde nişanı bozan kadının yüzüğü geri vermesi. Evlilik sözünün ve sözden dönüldüğü takdirde de cezanın ciddiyeti hususunda Kilise hiç mi hiç taviz vermez hale geldi. Elvira Konseyi nişanı bozan adamın ebeveynlerini üç yıllık süre için aforoz ederdi. Eğer bir kadın Kilise’nin kabul edemeyeceği nedenlerden ötürü sözünden dönerse semt papazının onun hayat boyu bir manastırda kalmasını emretmeye yetkisi vardı. Bir süre için “ölüm bizi ayırana kadar”, gelin ve damat daha evlenmenden haftalar veya aylar öncesinden başlıyordu.</p>

  <h2 class="indentmetinbold" id="calibre_toc_34">Yüzük Parmağı:</h2>

  <p class="indentmetinbold">MÖ 3.Yüzyıl, Yunanistan</p>

  <p class="normal">Eskiden İbraniler alyansı işaret parmağına takardı. Hindistan’da evlilik yüzükleri başparmağa takılırdı. Alyansı, başparmağı saymadan üçüncü parmağa geçiren Batılı âdet, Yunanlıların insan anatomisini dikkatsizce kataloglamalarıyla başladı.</p>

  <p class="normal">MÖ 3. yüzyılda Yunanlı doktorlar “üçüncü parmak”tan “aşk damarı” denilen bir damarın doğrudan kalbe gittiğine inanmaktaydı. Böylelikle bu parmak, bir kalp meselesini simgeleyen yüzüğü taşımak için uygun bir parmak haline geldi.</p>

  <p class="normal">Romalılar, Yunan anatomi şemalarını kopya edip yüzük âdetini de benimsemiş oldu. Hangi üçüncü parmağa yüzüğün takılması gerektiği hususundaki belirsizliğe de “en ufak parmağın yanındaki” tabirini bularak son verme girişinde bulunmuşlardır. Bu, aynı zamanda Romalı doktorun ilaçları karıştırmaya yarayan “iyileştirici parmağı”ydı. Parmaktaki damarın kalbe gittiği zannedildiğinden doktor, hastaya vermeden önce herhangi bir toksik karışımı “kalbinin ta derinlerinden” kolayca teşhis ederdi.</p>

  <p class="normal">Hıristiyanlar bu yüzük parmağı âdetini devam ettirdi. Ama biraz üzerinde oynadılar. Bir damat yüzüğü ilk “Baba adına” diyerek gelinin işaret parmağına takar; sonra “Oğul adına” diye dua edip yüzüğü gelinin orta parmağına geçirirdi. Son olarak “ve Kutsal Ruh adına, Âmin” deyip yüzüğü kızın yüzük parmağına takarak teslis formülünü de tamamlamış olurdu.</p>

  <p class="normal">Öte yandan Doğu’da yüzükler, toplumsal sembolizmden veyahut dini önemden yoksun; sadece süs amaçlı oldukları gerekçesiyle tasvip edilmezdi.</p>

  <h2 class="indentmetinbold" id="calibre_toc_35">Evlilik İlanı:</h2>

  <p class="indentmetinbold">8. Yüzyıl, Avrupa</p>

  <p class="normal">Avrupa’da, derebeylik dönemi boyunca ölüm, vergi ve doğum ile alakalı tüm duyurulara (ilan anlamında) “banns” denirdi. Bugün söz konusu ifade yalnızca iki kişinin evlenme duyurusu olarak kullanılmaktadır. Bu yorum da MS 800’de Noel günü, Romalıların İmparatoru olarak taçlandırılan Frankların kralı Şarlman’ın emriyle ortaya çıkmıştır.</p>

  <p class="normal">Muazzam bir bölgeye hükmedecek Şarlman’ın evlilik ilanlarını başlatmasında pratik tıbbi bir gerekçe vardı.</p>

  <p class="normal">Zengin ve fakirler arasında çocuklarının soyu sopu her zaman belirli değildi. Evlilik dışı bir düşüncesizlik üvey kardeşlerin birbirleriyle evlenmelerine yol açabilirdi ve açtı da. Kardeşler arasında evliliklerin artmasından ve bunu genetik bozuklukla doğan çocukların izlemesinden telaşa kapılan Şarlman, birleşik krallığının bir ucundan diğerine bir bildiri yayınladı. Buna göre bütün evlilikler en az yedi gün önceden halka duyurulacaktı. Müstakbel gelinle damat arasında kan bağını önlemek için de böyle bir kardeşlik ilişkisinden haberdar olan bir kimse varsa ortaya çıkması emredildi. Bu uygulama öyle başarılı oldu ki yaygın olarak bütün inançlarca desteklendi.</p>

  <h2 class="indentmetinbold" id="calibre_toc_36">Düğün Pastası:</h2>

  <p class="indentmetinbold">M.Ö 1. Yüzyıl, Roma</p>

  <p class="normal">Düğün pastası her zaman gelin tarafından yenen bir şey değildi. Zira başlangıçta geline atılırdı. Bu, düğün töreninin tamamlayıcısı bereket sembollerinden biri olarak ortaya çıktı. Modern zamanlara gelene kadar gecenin gündüzü takip ettiği gibi çocukların da evliliği takip etmesi beklenirdi.</p>

  <p class="normal">Uzun bir süre bereket sembolü olan buğday yeni gelinlerin başlarından merasimle yağdırılan en eski tahıllardandı. Evlenmemiş genç kızlardan da evlenmelerini garantilemek adına, günümüzde gelin buketi için yaptıkları gibi, bu tahıllar için itişip kakışmaları beklenirdi.</p>

  <p class="normal">Tatlı yapımındaki yetenekleri şehrin en büyük mimarlarınkini gölgede bırakan Romalı fırıncılar bu âdeti değiştirdi. MÖ 100 dolaylarında düğün buğdayını atılmak değil de yenmek üzere küçük, tatlı pastalar şeklinde pişirdiler. Düğündeki konuklar ise geline buğday atma eğlencesini terk edemediklerinden olsa gerek geline buğday yerine bu pastalardan atmaya başladı.</p>

  <p class="normal">Romalı şair ve filozof, <span class="ideitalik">De rerum natura</span>’nın (Şeylerin Doğası Üzerine) yazarı Lucretius pastaların gelinin başında ufalandığı bir tür törenin ortaya çıktığından söz eder. Ve yine bir bereket sembolü olarak çiftten, pastanın kırıntılarını yemeleri istenirdi; buna da “beraber yeme” anlamına gelen <span class="ideitalik">confarreatio</span> âdeti denirdi. Pastalar bitince bu sefer konuklara avuç dolusu, konfetiye benzer yemişlerden, kurutulmuş meyvelerden ve ballı bademlerden oluşan, enerji deposu niteliğindeki şekerlemelerden ikram edilirdi.</p>

  <p class="normal">Küçük düğün pastalarının kırıntılarından yeme âdeti Batı Avrupa boyunca yayıldı. İngiltere’de pastadan arta kalanlar özel bir birayla yenirdi. Mayanın kendisine <span class="ideitalik">bryd ealu</span> ya da gelinin birası anlamındaki “bride’s ale” denirdi. Bu da sonradan “düğünle veya gelinle ilgili” anlamındaki “bridal”a dönüşmüştür.</p>

  <p class="normal">Fırlatılan yiyeceğin, çoluk çocuk açısından bolluk ve bereketi sembolize ettiği düğün pastası töreni Ortaçağ başlarındaki yokluk zamanlarında şekil değiştirdi. Gelin yeniden çiğ buğday veya pirinç yağmuruna tutulmaya başlandı. Bir zamanların süsleme amaçlı yapılan pastaları, yenilecek basit bisküviler, çörekler halini aldı. Ayrıca konuklar merasime kendi pişirdikleri pastaları getirme yönünde teşvik ediliyordu. Artakalanlar ise fakirlere dağıtılıyordu. İronik olarak zamanla bu sade âdetler yaratıcılıkla beraber, İngiliz olan her türlü şeyi hor gören Fransızların yardımıyla düğün dekorunun en gösterişlisinin ortaya çıkmasına yol açtı; diğer bir deyişle çok katlı pastanın.</p>

  <p class="normal">Efsane şöyledir: İngiliz Adalarından getirilen çörekleri, bisküvileri ve pişirilmiş diğer şeyleri kocaman bir dağ oluşturacak şekilde bir yere yığmak alışılagelmişti. Ne kadar yüksek olursa o kadar iyiydi. Zira yükseklik, yığının üzerinde birbirlerini öpen çift için refaha işaretti. 1660’larda, Kral 2. Şarl döneminde ne yazık ki ismi tarihe karışmış bir Fransız şef Londra’yı ziyaret etmiş ve orada bu pasta yığma merasimine şahit olmuştu. Rasgele üst üste yığılan ve sonrasında yıkılan pastaların görüntüsünden dehşete düşen şefin aklına, bu yumuşak bisküvi dağını kremalı, çok katlı pastaya dönüştürme gibi heyecan verici bir fikir geldi. Günün İngiliz gazetelerinin bu Fransız aşırılığına acıdıkları söylenir ancak daha yüzyıl sona ermeden İngiliz fırıncılar aynı görkemli eserleri sunmaya başlamışlardı bile.</p>

  <h2 class="indentmetinbold" id="calibre_toc_37">Geline Ayakkabı Fırlatma:</h2>

  <p class="indentmetinbold">İlkçağ, Asya ve Avrupa</p>

  <p class="normal">Günümüzde yeni çiftin arabalarına eski ayakkabılar bağlanıyor; bunun nedenini ise kimse sormuyor. Her şey bitti de niye ayakkabı ve hele hele eski ayakkabı?</p>

  <p class="normal">Esasen ayakkabı, kendisine çocuklar ihsan edilsin diye geline atılan bir sürü nesneden yalnızca biriydi. Ayakkabı, aynı derecede geleneksel olan buğday ve pirincin yerine tercih edildi; zira ayak ta en eski zamanlardan beri güçlü bir fallik semboldü. Bazı kültürlerde, bilhassa da Eskimolar arasında hamile kalmakta zorluk yaşayan bir kadına her zaman yanında eski bir ayakkabı taşıması söylenirdi. Geline fırlatmak için -ve sonradan yeni evlilerin arabalarına bağlamak için- tercih edilen ayakkabılar ekonomik nedenlerden ötürü eskiydi. Ayakkabılar hiçbir zaman için ucuz olmamıştır.</p>

  <p class="normal">Dolayısıyla düğün pastasının kökeni gibi ayakkabı, pirinç, pasta kırıntıları ve konfeti atma da tamamıyla verimli bir beraberlik temennisinin ifadelerinden ibarettir. Bugün ise modern evlilikler, her ne kadar doğurganlığı son derece teşvik etmesi gereken âdetlerle dolup taşsa da aile planlamasının ve geç hamileliğin üzerinde güçlü bir şekilde vurgu yapılması oldukça ironiktir.</p>

  <h2 class="indentmetinbold" id="calibre_toc_38">Balayı:</h2>

  <p class="indentmetinbold">Erken Hıristiyan Dönem, İskandinavya</p>

  <p class="normal">“Balayı”nın asıl anlamıyla günümüzde evlilik yaşamına huzurlu, çokça aranılan bir inzivayla başlamaya işaret anlamı arasında dağlar kadar fark vardır. Kelimenin kaynağı İskandinavca <span class="ideitalik">hjunottsmanathr</span> kötümser bir anlama sahipti; zira burada bahsedilen inziva huzurlu olmaktan öte bir şeydi.</p>

  <p class="normal">Kuzey Avrupa toplumundan bir adam komşu köyden kız kaçırdığında kızla beraber bir süreliğine saklanması zorunluydu. Arkadaşları onun güven içinde kalmasını dilerdi, nerede olduğunu ise sadece sağdıç bilirdi. Kızın ailesi onları aramayı bıraktığı zaman ancak kendi insanların yanına dönebilirdi. En azından balayının saklanma demek olduğu, halkbilimcilerin balayının kökeniyle ilgili ortaya attığı popüler bir açıklamadır. Birbirlerine sevgileri karşılıklı olan çiftler için zorlu köy yaşamını gündelik işlerinden uzakta, bu günlerce ya da haftalarca süren huzur dolu bir aylaklıktı.</p>

  <p class="normal">İskandinav “balayı” kelimesi biraz eski bir Kuzey Avrupa geleneğinden kaynaklanmaktadır. Evlilik hayatlarının ilk ayı boyunca yeni evliler her gün İngilizce “mead” denilen ballı şarap liköründen birer bardak içerdi. Hem bu içecek hem de kız kaçırma eylemi Asya Hunlarının MS 433’ten 453’e kadar kralı olan Attila’nın da tarihinin bir parçasıdır. Savaşçı, 450’de İmparator 3. Valentinian’ın kız kardeşi Romalı prenses Honoria ile evlendiği zaman damıtılmış alkolden kupalar dolusu içmişti. Attila Honoria’yı önceki evliliğinden çekip kaçırmış ve bir yanda onun üzerinde diğer bir yanda da Roma İmparatorluğu’nun batı yarısı üzerinde hak iddia etmişti. Üç yıl sonra başka bir ziyafet esnasında Attilla’nın liköre olan dindirilemez tutkusu aşırı derecede içmesine yol açmıştı. Sonrasında ise kusmuş, sersemlemiş, komaya girmiş ve ölmüştü.</p>

  <p class="normal">“Balayı” kelimesindeki “bal” doğrudan ballı şarap liköründen gelmekteyken, “ay”a kötümser bir mana atfedilmektedir. Kuzey Avrupalılar için “ay” bu gökcisminin aylık dönüşüne işaret etmekteydi; “bal” kelimesiyle birleşimi de evlilik hayatındaki tüm ayların ilki kadar tatlı olmadığını ima ederdi. On altıncı ve on yedinci yüzyıllar boyunca İngiliz nesir yazarları ve şairler balayının İskandinav yorumunu teşkil eden evlilik muhabbetindeki gelgitleri çokça kullanmışlardır.</p>

  <h2 class="indentmetinbold" id="calibre_toc_39">Düğün Marşı:</h2>

  <p class="indentmetinbold">19. Yüzyıl, İngiltere</p>

  <p class="normal">Geleneksel kilise düğününde iki ayrı besteciden iki düğün marşı çalınırdı.</p>

  <p class="normal">Gelin, sıraların arasından Wagner’in 1848 tarihli operası <span class="ideitalik">Lohengrin</span>’den “Düğün Korosu” bölümünün görkemli, yumuşak tempolu müziği eşlinde yürür. Yeni evliler Felix Mendelssohn’nun 1826 tarihli <span class="ideitalik">Bir Yaz Gecesi Rüyası</span>’dan “Düğün Marşı”nın coşkulu ezgileri eşliğinde de kiliseden ayrılırdı.</p>

  <p class="normal">Bu gelenek Büyük Britanya prensesi ve Alman İmparatoriçesi Victoria’yla Prusya prensi Frederick William’ın 1858’deki düğünlerine dayanır. Britanya kraliçesi Victoria’nın en büyük kızı Victoria müziği kendisi seçti. Bir sanat teşvikçisi olarak Mendelssohn’nun eserlerine değer veriyor, Wagner’inkilere de büyük saygı duyuyordu. İngilizlerdeki, monarşi ne yaparsa taklit etme eğilimi dolayısıyla çok geçmeden bütün İngiltere’de asillerden ve aynı şekilde halktan gelinler Victoria’nın trampetçisi eşliğinde yürümeye ve böylece bir Batı geleneğini yerleştirmeye başlamışlardı bile.</p>

  <h2 class="indentmetinbold" id="calibre_toc_40">Beyaz Gelinlik ve Duvak:</h2>

  <p class="indentmetinbold">16. Yüzyıl, İngiltere ve Fransa</p>

  <p class="normal">Yüzyıllardan beri beyaz saflık ve bekâret demektir. Ancak eski Roma’da gelinin düğün elbisesi için sarı, toplumca kabul görmüş renkti ve gelinin yüzünü alev sarısı bir tül kapatırdı. Söz konusu bu tülün kendisi gelin duvağından daha önce gelmektedir.</p>

  <p class="normal">Moda tarihçileri yüz örtüsünün kesinlikle bir erkek icadı; evli ve bekâr kadınları mütevazı, itaatkâr ve saklı tutmanın en eski araçlarından biri olduğunu ileri sürer. Uzun tarihi boyunca farklı zamanlarda örtü, zarafetin ve entrikanın, alçakgönüllülüğün ve yas tutmanın sembolü olmuş olsa da kadınların hiçbir zaman kendileri için yarattıklarının muhtemel görünmediği kadına mahsus giyimin bir parçasıdır.</p>

  <p class="normal">En azından dört bin yıl önce Doğu’da ortaya çıkmış olan örtü, evlenmemiş kadınlarca alçakgönüllülüğün ve evli kadınlarca kocalarına bağlılığın bir işareti olarak giyiniyordu. Müslüman bölgelerde bir kadından evinden her çıktığında başını ve yüzünün bir bölümünü örtmesi beklenirdi. Zamanla erkeklerce konulan kurallar daha da katılaştı ve kadınların sadece gözlerinin açıkta bırakılmasına izin verildi; bu taviz gerekliydi; zira kalın dokumadan örtüler görüşe engel teşkil etmekteydi.</p>

  <p class="normal">Kuzey Avrupa ülkelerindeki âdetler daha yumuşak ve de daha az resmiydi. Sadece kaçırılan gelinler örtü takardı. Renginin bir önemi yoktu, önemli olan onun aracılığıyla gizlenmeydi. MÖ 4. yüzyıla kadar Yunanlıların ve Romalıların düğünlerinde ince, transparan duvaklar revaçtaydı. Bunlar saça iliştiriliyor ya da kurdelelerle tutturuluyordu. Ayrıca duvak ve gelinlik için sarı renk tercih ediliyordu. Ortaçağ’da renk temel sorun olmaktan çıktı. Kumaşın zenginliği ve süsleme aksesuarları önem kazandı.</p>

  <p class="normal">İngiltere ve Fransa’da yazarlar düğünlerde beyaz giyme âdetine dair ilk olarak on altıncı yüzyılda yorumda bulunmuşlardı. Beyaz, gelinin bakire olduğunun öyle bariz bir ifadesiydi ki bu, herkesin hoşuna gitmemekteydi. Mesela rahip sınıfı evliliğin olmazsa olmazlarından bekâretin böyle aleni bir şekilde teşhir edilmesini onaylamıyorlardı. Gelecek yüz elli yıl boyunca İngiliz gazete ve dergileri, beyaz gelinliklerin fitilini ateşlediği tartışmaları gündeme getirdiler.</p>

  <p class="normal">On sekizinci yüzyılın sonuna kadar beyaz, çoktan standart gelinlik rengi haline gelmişti. Moda tarihçileri bunu, o dönem elbiselerin çoğunun beyaz olmasına ve beyazın resmi giyimin rengi haline gelmesine bağlıyorlar. 1813’de ilk beyaz gelinlik ve duvak modelleri itibarlı Fransız gazetesi <span class="ideitalik">Journal de Dames</span>’da çıktı. Bu noktadan itibaren de stil iyice yerleşmiş oldu.</p>

  <h2 class="indentmetinbold" id="calibre_toc_41">Boşanma:</h2>

  <p class="indentmetinbold">İlkçağ, Afrika ve Asya</p>

  <p class="normal">Evliliğin resmi olarak feshedilmesinden önce ortada resmi nitelikte bir evliliğin olması gerekmektedir. Mevcut en eski evlilik sertifikası MÖ 5. yüzyılda Mısır’daki Elephantine’da mevzilenen bir Yahudi askeri birliğinden kalan Aramca papirüsler arasında bulundu. Belge romantiklikten nasibini almamışçasına sade, kısa ve öz bir ticaret senediydi. Altı inek karşılığında sağlıklı on dört yaşında bir kız.</p>

  <p class="normal">Büyük hukuk âlimleri olan Romalılar devrinde evlilik sertifikası gayet karışık, çok sayfalı bir yasal belgeye dönüşüverdi. Burada çeyiz, boşanma veya ölüm durumunda mülk paylaşımı şartları gibi maddelerden ciddiyetle bahsedilirdi. MS 1. yüzyılda İbraniler arasında yeniden gözden geçirilmiş bir evlilik sertifikası resmi olarak takdim edildi; bu sertifika üzerinde ufak tefek değişikliklerle bugün hâlâ kullanılmaktadır.</p>

  <p class="normal">Boşanma da gayri resmi bir prosedür olarak gayet basit bir şekilde ortaya çıkmıştır. Eski Atina ve Roma’da bir evliliğin feshi için olması gereken yasal zemin duyulmamış bir şeydi; adam karısını aşk nefrete dönüşür dönüşmez boşayabilirdi. Bunun için yerel hâkimden boşanma belgesi alması gerekmesine rağmen hiçbirinin bunu almasının reddedildiğine dair bir kayıt bulunmamıştır.</p>

  <p class="normal">7. yüzyıl gibi daha geç bir zamanda Anglosakson bir koca en uçuk kaçık nedenlerden ötürü karısını boşayabilirdi. Günün hukuki bir belgesine göre: “Kısır, biçimsiz, aptal, tutkulu, lükse düşkün kaba, alkolik, obur, geveze, kavgacı ve saldırgan oluşu kanıtlanırsa şayet, kadın eş boşanabilir” idi.</p>

  <p class="normal">Eski ve modern toplumların boşanma âdetlerini inceleyen antropologların uzlaştığı bir konu ise tarihsel olarak kadının üretken bir güç ve evin reisi olarak görüldüğü anaerkil kabilelerde uzlaşılarak boşanmanın daha yaygın olmasıdır. Öte yandan başlık parasının verilmesiyle sembolik olarak gelinin üretken ve cinsi haklarının kocaya devredildiği ataerkil bir kültürde boşanma, erkeğin istek ve kaprislerini kuvvetle desteklemekteydi.</p>

  <h2 class="indentmetinbold" id="calibre_toc_42">Doğum Günleri:</h2>

  <p class="indentmetinbold">MÖ 3000, Mısır</p>

  <p class="normal">Günümüzde yaşayan bir kimsenin doğum gününü kutlamak alışılageldik bir şeydir. Ama diğer bir Batı geleneği galip gelseydi bir zamanlar daha önemli bir olay sayılan <span class="ideitalik">ölüm</span> günlerini kutluyor olacaktık.</p>

  <p class="normal">Doğum günü âdetlerimizin çoğu geçmişteki halleriyle taban tabana zıttır. Ne çocukların ne de kadınların doğum günleri hiçbir zaman kutlanmazdı ve kısa bir süreliğine bir Yunan âdeti olan süslü doğum pastası yüzyıllarca pişirilmedi. Bir an geldi ki doğum günü pastası üzerinde mumlarla ortaya çıktı. “Mutlu yıllar sana” nakaratıyla karşılandı. Peki, doğum günü âdetlerimiz bize nereden geldi?</p>

  <p class="normal">Mısır’da ve sonrasında Babil’de sadece kralın erkek çocuklarının doğum günleri kaydedilir ve kutlanırdı. Doğum günü kutlaması alt sınıftakiler ve kraliçe dışındaki kadınlar için duyulmadık bir şeydi.</p>

  <p class="normal">Yazılı tarihteki ilk doğum günü kutlamaları MÖ 3000 civarında Mısır kralları olan eski firavunlara aitti. Bu âdet Menes’in Yukarı ve Aşağı Krallıkları birleştirmesinin ertesinde başlamıştı. Kutlamalar bir hayli detaylı, hizmetçilerin, kölelerin ve azat edilmiş olanların da eşlik ettiği ziyafetlerden ibaretti. Bu zamanlarda sıklıkla mahkûmlar da serbest bırakılırdı.</p>

  <p class="normal">Tarihte iki kadının doğum günleri kayıtlıdır. Birinci yüzyıl Yunan biyografi ve makale yazarı Plutarch’tan öğrendiğimize göre Ptolema hanedanının son üyesi 4. Cleopatra aşığı Mark Antoni için konukların kraliyet armağanlarına boğulduğu görkemli bir doğum günü partisi düzenlemişti. Kardeşi Ptolemi’yle ensest bir şekilde evlenen ve ondan bir oğlu olan daha eski Mısır kraliçesi 2. Cleopatra ise kocasından tarihin en korkunç doğum günü hediyelerinden birini almıştı: Katledilmiş ve parçalanmış oğlunun cesedini.</p>

  <p class="normal">Yunanlılar da âdetlerine, Mısırlılardan doğum günü kutlaması fikrini; pastacılıklarıyla meşhur Perslerden de kutlamaya damgasını vuran doğum günü pastasını eklemişlerdi. Yazar Philochorus, ay ve av tanrıçası Artemis’e tapanların her ayın altıncı gününde un ve baldan büyükçe bir pasta yaparak tanrıçanın doğum gününü kutladıklarından bahseder. Artemis’in pastasının mumlarla süslü olabileceğine bir nevi kanıt olarak mumların ay ışığını ve dolayısıyla tanrıçanın dünyaya gelen ışığını temsil ettiği gösterilebilir.</p>

  <p class="normal">Yunan tanrılarının doğum günleri aylık olarak kutlanır; her tanrı yılda on iki şölenle selamlanırdı. Öte yandan ölümlü kadın ve çocukların doğum günleri kutlanmayacak kadar önemsizdi. Evin erkeğinin doğum günü gelip çattığında ise bol keseden bir ziyafet verilirdi. Yaşayan erkekler için yapılan bu şenliklere Yunanlılar <span class="ideitalik">Genethlia</span> derdi ve yıllık kutlamalar adam ölse bile bu sefer <span class="ideitalik">Genesia</span> denilen ölüm sonrası kutlamalar olarak devam ederdi.</p>

  <p class="normal">Romalılar doğum günü kutlamalarına bir değişiklik kattılar. Hıristiyan dönemden önce Roma senatosu günümüzde uygulaması halen süren, önemli devlet adamlarının doğum günlerini ulusal tatil yapma geleneğini başlatmıştır. MÖ 44’te senato suikasta kurban gitmiş Sezar’ın doğum gününü bundan böyle her yıl geçit törenlerinin, sirk gösterilerinin, gladyatör dövüşlerinin, akşam şölenlerinin ve de dramatik tiyatro oyunlarının öne çıktığı kutlamalar haline getirme kararını aldı.</p>

  <p class="normal">Hıristiyanlığın yükselmesiyle beraber doğum günlerini kutlama geleneği birdenbire kesildi. Yahudiler ve paganlarca ezilmiş, zulme uğraşmış ve şehit düşürülmüş İsa Mesih’in erken dönem takipçileri bebeklerin dünyaya, ruhlarını mahkûm eden Âdem’in günahını taşıyarak geldiklerine ve dünyanın da zalim, acımasız bir yer olduğuna inanıyordu. Dolayısıyla birisinin doğum gününü kutlamanın hiçbir anlamı yoktu. Ölüm tek gerçek kurtuluş olduğundan sonsuz cennete geçişi teşkil eden her ölüm, duaların okunduğu dini bir töreni hak etmekteydi.</p>

  <p class="normal">Yaygın inanışın aksine azizlerin kutlanan ve bayrama dönüşen günleri esasında doğum günleri değil, daha ziyade ölüm günleridir. Kilise tarihçileri “doğum günleri”ne yapılan çoğu Hıristiyan göndermesini de öbür dünyaya geçiş veya doğuş olarak yorumlarlar. Eski Kilise savunucusu Peter Chrysologus, “Bir azizin doğum günü”nün kanlı canlı doğdukları gün değil de dünyadan cennete, emekten istirahata doğdukları gün olduğuna açıklık getirmişti.</p>

  <p class="normal">Eski kilise liderlerinin doğum günü kutlamalarına karşı vaaz vermelerinin başka bir nedeni daha mevcuttu. Mısırlılardan ve Yunanlılardan ödünç alınan eğlenceleri pagan âdetlerinin kalıntısı olarak görmekteydiler. MS 245’te bir grup Hıristiyan tarihçisi Mesih’in tam doğum gününü saptama yönünde bir girişimde bulunduklarında Katolik Kilisesi bunun dine bir saygısızlık olduğuna hükmedip İsa’nın sanki bir firavunmuş gibi doğum gününü gözetmenin günah teşkil ettiğini duyurdu.</p>

  <p class="normal">Dördüncü yüzyılda ise Kilise bu yöndeki tutumunu değiştirmeye ve İsa’nın doğum gününü kesin bir tarihe yerleştirmek için ciddi müzakereler düzenlemeye başladı. Sonuç, Noel kutlama geleneğinin başlamasına vesile oldu (Bkz. Noel). İsa’nın doğumuna ilişkin kutlamalarla beraber Batı dünyası doğum günü kutlamalarına yeniden geri döndü.</p>

  <p class="normal">On ikinci yüzyıla gelmeden Avrupa boyunca bölge kiliseleri kadınların ve çocukların doğum tarihlerini kaydetmeye; aileler de bu tarihleri her sene kutlamalarla karşılamaya başlamışlardı. Yine bu zamanlarda doğum günü pastası, bu sefer üzerinde mumlarla yeniden ortaya çıktı.</p>

  <h2 class="indentmetinbold" id="calibre_toc_43">Doğum Günü Pastası ve Mumlar:</h2>

  <p class="indentmetinbold">Ortaçağ Sonu, Almanya</p>

  <p class="normal">Doğum günü pastası âdetinin kısa bir süre için Eski Yunanistan’da geçerli olduğunu daha önce görmüştük. Bu, Alman köylüleri arasında Ortaçağ’da <span class="ideitalik">Kinderfeste</span> denilen ve <span class="ideitalik">Kind</span> yani küçük çocuklar için düzenlenen bir kutlama olarak yeniden ortaya çıktı. Bir anlamda çocuklar için doğum günü partileri böylece başlamış oldu. Çoğu yönden bir on üçüncü yüzyıl Alman çocuğu, bugünkü yaşıtlarına göre daha fazla değer görüyordu.</p>

  <p class="normal">Bir <span class="ideitalik">Kinderfeste</span> şafakta başlardı. Doğum günü çocuğu, üzeri mumlarla süslenmiş bir pastayla uyandırılıyordu. Mumlar değiştirilip pastanın yendiği aile yemeğine kadar gün boyunca yanık tutuluyordu. Mumların toplam sayısı çocuğun yaşından bir fazlaydı. Fazla olan bu bir tek mum “hayat ışığı”nı temsil ediyordu (Mumun hayatı sembolize ettiği tarih boyunca çokça rastlanılan bir şeydir. Macbeth hayattan “ çabucak sönen bir mum” diye söz eder ve bir atasözü de “mumun her iki tarafını yakma”ma yönünde uyarıda bulunur). Doğum günü çocuğu ayrıca hediyeler alıp aile yemeği için en sevdiği yemeklerden oluşan bir menü seçerdi.</p>

  <p class="normal">Bir dilek tutup mumları üfleme âdetimiz de Alman <span class="ideitalik">Kinderfeste</span>’sinden kaynaklanmaktadır. Doğum günü mumları tek bir nefeste söndürülmeli; tutulan dilek de gizli kalmalıydı.</p>

  <p class="normal">Alman doğum günü geleneğinin bizim bugün gözetmediğimiz bir âdeti mevcuttur ki o da uslu doğum günü çocuklarına ilâve hediyeler getiren sakallı Elf; Doğum günü Adamı’dır. Doğum günü Adamı hiçbir zaman bir Noel Baba ya da Paskalya tavşanı konumuna gelmemiş olsa da bu yüzyılın başına kadar bir Alman bebeği şeklinde satın alınabilmekteydi.</p>

  <h2 class="indentmetinbold" id="calibre_toc_44">“Mutlu Yıllar Sana”:</h2>

  <p class="indentmetinbold">1893, Kentucky</p>

  <p class="normal">Dünyada en sık söylenen şarkı olarak görülen bu melodi ilk olarak 1893 tarihli <span class="ideitalik">Anaokulundan Şarkı Hikâyeleri</span> kitabında “Herkese Günaydın” başlığı altında basılmıştı.</p>

  <p class="normal">Louisville, Kentucky’den iki kız kardeş tarafından yazılan ezgi aslında bir doğum günü kutlaması için tasarlanmamıştı; daha ziyade sabah sınıfa giren çocukları karşılamak içindi. Fakat hırsızlık sonucu bir doğum günü geleneği haline geldi.</p>

  <p class="normal">Müziğin melodisini besteleyen Mildred Hill kilise orgcusu, konser piyanisti ve zenci ilahileri üzerine bir otoriteydi. 1859’da Louisville’de doğan Hill, melodisi “mutlu yıllar” sözlerini almadan birkaç yıl önce elli yedi yaşında Chicago’da öldü.</p>

  <p class="normal">1868’de doğan Mildred’in kız kardeşi Patty Smith Hill şarkının sözlerini, kız kardeşinin öğretmenlik yaptığı Louisville Anaokulu’nun müdürüyken yazdı. Eğitimde modern metotları uygulayan, ülkenin ilk anaokullarından biri olması sebebiyle hem okul hem de Hill kardeşler 1893’teki Chicago Dünya Fuarı’nın eğitim sergisinde onurlandırıldı.</p>

  <p class="normal">Çocukların eğitimiyle ömrü boyunca ilgilenmiş olan Dr. Patty Smith Hill 1906’da Kolombiya Üniversitesi’nin Öğretmen Okulu’na geldi. Üç yıl sonra Anaokulu Eğitimi bölümünün başına getirildi. Kolombiya’dan emekli bir profesör olmasına ve 1946’da New York şehrinde ölümüne kadar birçok ödülle onurlandırılmasına rağmen muhtemelen o her daim, en iyi “Mutlu Yıllar Sana”ya olan katkısıyla hatırlanacaktır.</p>

  <p class="normal">Hill kardeşler 16 Ekim 1893’te “Herkese Günaydın” şarkısının telif hakkını aldılar. Ama şarkı Robert H. Coleman adında birinin editörlüğünü yaptığı ve 4 Mart 1924’te Dallas’ta bastığı şarkı kitabında izinsiz bir şekilde çıktı. Şarkının ismi ve ilk kıtadaki sözleri orijinalindeki gibi olsa da Coleman ikinci kıtayı “Mutlu Yıllar Sana” şeklinde değiştirmişti. Ayrıca Coleman’ın aracılığıyla Hill kardeşlerin “Günaydın sevgili çocuklar” mısrası “İyi ki doğdun (isim)” haline gelmişti.</p>

  <p class="normal">Bunu takip eden on yıl süresince şarkı, sözlerinde sık sık yapılan ufak değişikliklerle birkaç kez basıldı. 1933’e kadar şarkının geniş bir kesimce kabul edilen ismi “Mutlu Yıllar Sana” idi. Bundan bir yıl sonra Binlerce Alkış Gibi Broadway müzikalinde bu doğum günü melodisi çalınınca bariz şekilde göze çarpan hırsızlıkta ve telif parasının ödenmemesinden bıkmış üçüncü kardeş Jessica Hill meseleyi mahkemeye taşıdı. Mahkemeyi kazandı. Melodinin sahibi Hill ailesiydi ve artık şarkı ticari anlamda her çalındığında onlara telif parası ödenecekti.</p>

  <p class="normal">Dünya çapında çoğu insan bu bilindik melodinin telif hakkına tabi olduğunu duyduklarında şok olmuşlardı. Telefonla ve şarkı söyleyen habercilerle yarım milyon doğum günü kutlaması ileten Batı Birliği bu şarkıyı sunmaya son verdi. <span class="ideitalik">Binlerce Alkış Gibi</span> müzikalinden şarkı çıkarıldı. Bu melodiyi içeren bir şarkıyla açılan <span class="ideitalik">Kanatlardaki Melek</span> adındaki bir başka Broadway müzikalinin sorumluları her performans için Hill ailesine telif ödemeleri gerektiğini öğrenince şovun bestecisi başka bir melodi kaleme aldı. Ve Mutlu Yıllar ismindeki bir diğer gözde şarkının yıldızı Helen Hayes prodüktörlerin telif ödemesine önlem olarak şarkı sözlerinin ne olduğunu önceden açıkladı.</p>

  <p class="normal">Dr. Patty Smith Hill, uzun bir hastalıktan sonra yetmiş sekiz yaşında, kendisinin ve kız kardeşinin dünya çapındaki modern bir doğum günü geleneğini başlattıklarının farkında olarak hayata veda etti.</p>

  <h2 class="indentmetinbold" id="calibre_toc_45">Ölüm Âdetleri:</h2>

  <p class="indentmetinbold">50.000 Yıl Önce, Batı Asya</p>

  <p class="normal">Cenaze geleneğine ait en eski bulgu, Homo Sapiens’in bir üyesi Batı Asya Neandertal insanına kadar gider.</p>

  <p class="normal">Neandertal çoğunlukla büyük kafalı, kalın ve iri burunlu ve vahşi ifadeli olarak resmedilir. Aslında çoğu Neandertal klasik Avrupalı hatlara, açık ve tüysüz bir deriye sahipti. Arkeologlar kazılarla ortaya çıkmış kafataslarından Neandertallerin de bizimkine eş kapasitede bir beyne sahip olduğunu hesaplamıştır.</p>

  <p class="normal">Ölüleri cenaze töreni eşliğinde gömme âdetini Neandertaller başlatmıştı. Ölen kişinin cenazesini yemek, av silahları ve kömür eşliğinde cesedin üstüne çeşit çeşit çiçekler serperek gömerlerdi. Shanidar, Irak’ta keşfedilen bir Neandertal mezarı sekiz farklı çiçeğin polenlerini içermekteydi. Elli bin yıl önce bile insan ateşi cenaze törenleriyle ilişkilendirmişti. Zira Neandertal mezarlıklarında anlamı hâlâ bir muamma olan meşalelere rastlanmıştır. Çok sonraları eski Romalılar cenaze töreninde meşaleler yakmanın ayrılan ruha, sonsuz evine doğru kılavuzluk ettiğine inanırlardı. İngilizce cenaze töreni anlamındaki “funeral” kelimesinin kaynağı Latince “meşale” anlamına gelen <span class="ideitalik">funus</span>’tur.</p>

  <p class="normal">“Funeral” kelimesine ilâveten ölüm merasimlerindeki modern mum âdeti de bize Romalılardan gelmektedir. Cenazenin etrafına yerleştirilen mumların cesede el koyup onu yeniden canlandırmak isteyen ruhları korkuttuğu farz edilirdi. Alanları karanlık olduğundan ruhların ışıktan sakındıkları düşünülürdü.</p>

  <p class="normal">Birazdan göreceğimiz gibi modern ölüm âdetlerimizin çoğunun kökeni, ölene saygıdan ziyade ruhlar dünyasından duyulan korkudur.</p>

  <h2 class="indentmetinbold" id="calibre_toc_46">Yasta Siyah Giyme</h2>

  <p class="normal">Ölene duyduğumuz saygının ifadesi olarak siyah giydiğimizi dile getiririz. Ama aslında siyahı Batı dünyasında standart yas rengi olarak resmileştiren ölü bir akraba, düşman veya yabancıdan duyulan <span class="ideitalik">korku</span>ydu. Bu çok eskilere dayanan bir âdettir.</p>

  <p class="normal">Eski insan, devamlı nöbet tutulmadığı takdirde ölen kişinin ruhunun yaşayanların bedenlerine girip onları ele geçirdiğine inanırdı. Antropolojik bulgular ilkel beyaz adamların ruhlardan sakınmak adına cenazelerde vücutlarını siyaha boyadıklarına işaret etmektedir. Diğer bir yandan yakın zamanlara ait bir bulgu da şimdiki ve geçtiğimiz yüzyılda Afrikalı kabilelerin yeni ölmüşlerce ele geçirilmemek ve tanınmamak için vücutlarını tam tersi renge, yani tebeşir beyazına boyadıklarıdır.</p>

  <p class="normal">Antropologlar siyah vücut boyasından yola çıkarak çoğu toplumda ölenin yakın akrabalarınca koruyucu bir kamuflaj olarak haftalarca ve aylarca giyilen siyah cenaze kıyafetine vardılar. Yas tutan kişinin yüzünü örten tül de bu korkudan ortaya çıktı. Akdeniz ülkelerinde bir dul bütün bir yıl boyunca kocasının gizliden gizliye dolaşan ruhundan saklanmak için yüzünü tülle örtüp siyahlara bürünürdü. Sonuç itibariyle siyah giymenin içsel anlamda saygıyla bir ilişiği mevcut değildir. Bu, daha çok beyaz tenli bir kişinin tam tezat renkteki maskesinden ibarettir.</p>

  <h2 class="indentmetinbold" id="calibre_toc_47">Tabut</h2>

  <p class="normal">İngilizce tabut anlamındaki “coffin” kelimesi Yunanca “sepet” anlamındaki <span class="ideitalik">kophinos</span>’tan gelmektedir. MÖ 4000 dolaylarında eski Sümerliler ölülerini dallardan örülmüş sepetler içerinde gömerlerdi. Tabutun kökeni burada da ölülerden duyulan korku olarak karşımıza çıkmaktadır.</p>

  <p class="normal">Kuzey Avrupa’da ölülerin yaşayanları rahatsız etmemesi için çok katı önlemler alınırdı. Sıkça ölenin cesedi bağlanıp kafası ve ayakları kesilirdi. Bununla da yetinilmez, mezarlığa doğru ölü, eski evine yolunu bulamasın diye dolambaçlı bir yol izlenirdi. Çoğu kültürde ölü, evin bir zamanlar tanıdık olan ön kapısından değil bu surette açılmış bir delikten çıkarılırdı; bu delik sonra hemen kapatılırdı.</p>

  <p class="normal">Her ne kadar altı feet yerin altına gömme iyi bir önlem olarak görülse de cesedi ilk başta tahtadan bir tabuta koyma daha da güvenliydi. Tabutun kapağını çivileme ilâve bir koruma sağlıyordu. Eski tabutlar sayısız çiviyle güvenli hale getirilmekle kalmaz (arkeologlar bu kadar çok çivinin sadece tabutu indirme sırasında kapağın kayıp düşmesini önlemek için olduğunu öne sürerler) tabut toprağın içine konur konmaz toprakla kapatılmadan hemen önce üzerine büyük, ağır bir taş yerleştirilirdi. Ayrıca kapatılan mezarın üstüne de mezar taşı âdetini doğuran daha büyükçe bir taş konurdu.</p>

  <p class="normal">Daha sonraları akrabalar bir aile üyesinin mezar taşını sevgiyle yazılarla doldurmaya ve saygıyla mezarını ziyaret etmeye başladılar. Tabii bu tarz nazik hareketler ortaya çıkmadan önce aileler ve arkadaşlar ölülerinin yanına bir adım dahi atmaya cesaret edemezlerdi.</p>

  <h2 class="indentmetinbold" id="calibre_toc_48">Tespih:</h2>

  <p class="indentmetinbold">MÖ 500 Öncesi, Hindistan</p>

  <p class="normal">Gül çelengi anlamına gelen İngilizcesi “rosary” olan tespih, ilk olarak beşinci yüzyıl Avrupa’sında ortaya çıktı. Ancak bir ipte dizilmiş düğümler ya da boncuklar üzerinde dua okuma âdeti MÖ 500 öncesine, Ortadoğu’nu Hintli rahiplerine kadar uzanır. Ayrıca bu, Hıristiyanlık daha ortaya çıkmadan Batı dünyasında pratik bir sebepten ötürü meydana çıkmıştı.</p>

  <p class="normal">Eski dinlerin çoğunda duanın sık tekrarının etkisini arttırdığına inanılıyordu. Tanrılara veya azizlere örneğin bir salgından kurtulmak için yalvarmak adına duayı yüz kere okuma aynı duayı yalnız elli kere okumaktan iki katı daha etkiliydi. Çoğu din belirli bir duanın kesin kaç kere okunması gerektiğini tavsiye etmekteydi. Meselâ 1119’da Haçlı Seferleri’nde savaşmak üzere kurulan gezgin Tapınak Şövalyelerine, kilise ayinlerine düzenli olarak katılamadıklarından İsa’nın duasını günde elli yedi kez; şövalye arkadaşlarından birinin ölümü durumunda ise bir hafta boyunca her gün yüz kez okumaları salık verilirdi.</p>

  <p class="normal">Bir yanda dua okuyup diğer yanda kaç kere okunduğunu saymak parmakların yardımıyla bile çok zordur. Yardım gerekir. Tespih de mükemmel bir hafıza yardımı işlevi görür. Tespihe Sanskritçede “hatırlatıcı”, Avrupa dillerinde de “hesap” (calculi) ve “adedi” (numeralia) gibi göndermeler yapılırdı.</p>

  <p class="normal">Çoğu halk için ipe dizilmiş meyve çekirdekleri, kurutulmuş meyveler, kemikler ve düğümlenmiş bağlar hafıza için yeterliydi. Yunan kilisesi rahipleri ibadet ederken yaptıkları diz çökmeleri ve haç işaretlerini yüz defa düğümlenmiş iplerin yardımıyla sayarlardı. Zenginler değerli taşları, cam boncukları ve küçük altın külçelerini iplere dizerlerdi.</p>

  <p class="normal">Avrupalılar bir düğümü, meyveyi veya çekirdeği bir duaya eş sayardı. İngilizce dua anlamındaki “prayer” kelimesi Anglosakson dilinde boncuk anlamında kullanılan, kendisi de istemek anlamındaki <span class="ideitalik">biddan</span> kelimesinden türeyen <span class="ideitalik">bede</span>’den gelir.</p>

  <p class="normal">On birinci yüzyılda İngiltere’nin Coventry şehrinde yaptığı çıplak vergi protestosuyla meşhur Anglosakson hanımefendisi Leydi Godiva, bir ipin üzerine dualarının sayısını doğru saymak adına dizdiği değerli taşları miras olarak bir manastıra bırakmıştı.</p>

  <p class="normal">Tespih, takip eden yüzyılda, sonradan Dominikan mezhebine dönüşen Vaizler mezhebinin kurucusu İspanyol Aziz Dominik tarafından popüler hale getirildi. Bakire Meryem’in hayaleti ondan tespihi sapkınlığa ve günaha bir çare olarak vaaz etmesini istemişti.</p>

  <p class="normal">Kökenbilimciler tespihin (rosary) muhtemel iki kökeni olduğunu dile getirmekteler. Gül çelenkleri olarak bilinen eski tespihlerin çoğunun üzerinde gül ağacından boncuklar mevcuttu. Bir diğer teori de tespih anlamındaki İngilizce rosary kelimesinin dilbilimsel kökeninin Fransızca “boncuk” anlamına gelen rosaire’e dayandığıdır. Çoğu Akdeniz ülkesinde tespihlere yalnızca “boncuklar” (the beads) denirdi.</p>

  <h2 class="indentmetinbold" id="calibre_toc_49">Hale:</h2>

  <p class="indentmetinbold">İlkçağ, Avrupa ve Asya</p>

  <p class="normal">Yüzyıllarca ressamlar tarafından dini figürleri taçlandırmak adına kullanılan parlak ışık çemberi aslında bir Hıristiyan sembolünden ziyade bir pagan sembolüdür. Kraliyet tacı da bundan türemiştir.</p>

  <p class="normal">Eski yazılar ve resimler, ilahların başlarını çevreleyen nur çemberlerine göndermelerle dolup taşar. Eski Hindu, Hint, Yunan ve Roma sanatında tanrılar başlarından kutsal bir ışık saçarlar. Tanrıyla olan özel ilişkilerini ve kendilerine atfedilen kutsal görevi vurgulamak için eski krallar kuş tüyleriyle, değerli taşlarla ve altınla kaplı taçlar takarlardı. Kendi tanrısallıklarına ikna olmuş Roma İmparatorları halkın arasına sembolik küreleri olmaksızın çok nadiren çıkarlardı. Ayrıca İsa Mesih’in başına zorla geçirilen dikenli tacın maksadı onun kutsal krallığıyla alay etmekti.</p>

  <p class="normal">Zaman içinde çok kullanılan ışık çemberi pagan tanrılarıyla olan bağını kaybetti ve çoğu inançta geçerli bir dini sembol haline geldi ama önemli tek bir istisnayla. Halenin pagan köklerinin gayet iyi farkında olan eski Katolik Kilisesi pederleri, ressamların ve yazarların bu ulvi aurayı tasvir etmelerini ya da ondan bahsetmelerini kasti olarak önlemeye çalıştı. (Ortaçağ’dan resimli el yazmaları bu dini uyarıların yüzde yüzden az etkili olduğunu açığa çıkarmıştır.)</p>

  <p class="normal">Kilisenin haleyi giderek benimsemesini tarihçiler halenin yedinci yüzyıl civarındaki sıradan, faydacı işlevine bağlamakta. Zira o zamanlar hale dışarıdaki dini heykelleri, yağmurdan, aşınmadan ve de kuşların nahoş görünen pisliklerinden korumak için bir çeşit şemsiye görevi görmekteydi. Bunlar büyükçe tahta veya pirinçten yapılmış daire şeklinde plakalardı.</p>

  <p class="normal">O yüzyıllarda hale, hale dışında çeşit çeşit isimle bilinirdi.</p>

  <p class="normal">Kökenbilimciler kelimenin kökenini ne paganlara ne de Hıristiyanlara dayandırmaktadır. Mesih’ten bin yıl önce çiftçiler sert arazi üzerine tahıl destelerini yığarak öküzleri devamlı üzerlerinde gezdirip harman döverlerdi. Öküzler dairesel bir yolda dönüp dolaşıyorlardı; buna da Yunanlılar “dairesel harman zemini” anlamında <span class="ideitalik">halos</span> adını vermişlerdi. On altıncı yüzyılda gökbilimciler kelimeyi gökcisimlerinin etrafında kırılmış güneş ışığı olarak tekrar yorumladıklarında din bilimciler ise bunu, bir azizin başını çevreleyen taç olarak tanımlamayı uygun gördüler.</p>

  <p class="normal">Böylece bir din tarihçisinin gözlemlediği gibi “Hale Yunan çiftçiliği, megaloman Roma liderlerinin ilahlaştırılması, Ortaçağ gökbilimi ile kötü hava ve kire karşı eski koruma geleneklerinin hepsini bir araya getirmektedir.”</p>

  <h2 class="indentmetinbold" id="calibre_toc_50">Âmin:</h2>

  <p class="indentmetinbold">MÖ 2500, Mısır</p>

  <p class="normal">En bilindik ve sıkça kullanılan dini ifadelerden biri olan “Âmin”e hem Hıristiyan hem de Müslüman yazılarında rastlanılmaktadır. Bu kelime Eski Ahit’te on üç; Yeni Ahit’te de 119 kez karşımıza çıkar.</p>

  <p class="normal">İbraniler için kelime kabul ve uzlaşma ifade eden ve hakikate işaret eden “işte böyle” anlamına gelmekteydi. Konuşmasını veya vaazını “âmin” ile sona erdiren İbrani âlim bu şekilde dinleyicilerini sözlerinin güvenilir ve sağlam olduğuna dair inandırırdı.</p>

  <p class="normal">Kelime MÖ 2500 civarında Mısır’da ortaya çıktı. Mısırlılar için <span class="ideitalik">Amun</span> “saklı olan” anlamına gelmekteydi ve aynı zamanda bir zamanlar Ortadoğu boyunca tapılan en yüce tanrıların ismiydi. Daha sonra gelen kültürlerin tanrıları Jüpiter’e “Tanrı (Jüpiter) hakkı için!” şeklinde yakardıkları gibi Mısırlılar da tanrılarına “Amun aşkına!” diye seslenirlerdi. Kelimeyi benimseyip ona yeni bir anlam katan sonra da onu bu şekilde Hıristiyanlara aktaran İbranilerdi.</p>

  <p class="normal">Evangelist: Bu terim, “makbul haber” anlamına gelen Yunanca <span class="ideitalik">evangelion</span>’dan gelmektedir. Çünkü gezgin vaiz iyi haberlerin taşıyıcısı, Tanrı’nın habercisi olarak görülürdü.</p>

  <p class="normal">İncil’in dört yazarı Matta, Markos, Lukas ve Yohanna dört Evangelist olarak tanınırdı. Sonradan evangelistler 1890’lar boyunca Amerika’nın batı yakasında tayin edildikleri kiliselere at üstünde seyahat eden gezgin vaizlere denmeye başlandı.</p>

  <h2 class="indentmetinbold" id="calibre_toc_51">Tokalaşma:</h2>

  <p class="indentmetinbold">MÖ 2800, Mısır</p>

  <p class="normal">En eski yazılı kaynaklarda tokalaşma, bir tanrıdan dünyevi bir lidere güç bahşetmeye işaretti. Bu, uzatılmış el resminin bulunduğu “vermek” anlamındaki Mısır fiilini ifade eden hiyeroglifte de yansıtılmıştır.</p>

  <p class="normal">MÖ 1800 civarında Babil’de kraldan, medeniyetin baş ilahı Marduk’un ellerini tutması beklenirdi. Her yıl Yeni Yıl festivalinde yer alan bu eylem, hükümdara bir yıl daha otorite devredilmesine yarıyordu. Merasim o kadar ikna ediciydi ki Asurlular Babil’i işgal ettikleri zaman başa geçen Asur kralları kendilerini, ilahi bir varlığı kızdırma korkusuyla bu töreni benimsemek zorunda hissettiler. Mikelanjelo’nun Sistine Şapeli’nin tavanında görkemli bir biçimde tasvir ettiği de tokalaşmanın bu biçimiydi.</p>

  <p class="normal">Folklor tokalaşmanın daha eski ve daha spekülatif bir kökeninden bahsetmektedir: Tanımadığı bir adama rastlayan yaşlı bir köylü hemen hançerine davranır. Yabancı da aynı şeyi yapar ve her ikisi de dikkatlice birbirlerinin etrafında dönmeye başlarlar. Eğer durumunun ölümüne bir dövüşü gerektirmediğine ve aralarında bir barış yapılabileceğine kanaat getirirlerse iyi niyet işareti olarak hançerlerini kılıflarına geri koyup sağ ellerini -silah elleri- öne uzatırlar. Bu ayrıca tarih boyunca hiç silah taşıyıcısı olmamış kadınların niçin tokalaşma âdetini hiç geliştirmemelerinin bir nedeni olarak da sunulur.</p>

  <p class="normal">Diğer selamlaşma âdetlerinin de çok eskilere dayanan kökenleri mevcuttur:</p>

  <p class="normal">Beyefendice bir hareket olan şapkanın ucuna vurma esas itibariyle esirlerin zafer kazananlara boyun eğişlerini kanıtlamak için çıplak soyunmalarının gerektiği Asurlulara kadar uzanmaktadır. Yunanlılar ise yeni hizmetkârlarının belden yukarıya soyunmalarını isterlerdi.</p>

  <p class="normal">Bir parça giysiyi çıkarmak saygının bir ifadesi haline geldi. Romalılar kutsal bir tapınağa sadece sandaletlerini çıkardıktan sonra girerlerdi. Ayrıca daha düşük mevkideki bir kişi kendinden daha yüksel rütbeli bir kişinin evine girmeden önce ayakkabılarını çıkarırdı. Bu âdeti birazcık değiştirerek modern zamanlara Japonlar taşımıştır. İngiltere’de kadınlar kraliyete takdim edildiklerinde eldivenlerini çıkarırlardı. Aslında biri erkek biri dişi diğer iki hareket boyun eğme ya da saygı eylemlerinden arda kalanlardır: baş eğerek (bow) ve diz kırarak (curtsy) selamlama. Diz kırarak selamlama da bir zamanlar tam bir diz çökmeden ibaretti.</p>

  <p class="normal">Ortaçağ’a kadar Avrupa’da derebeyine karşı köleliğin sembolü sadece başı çıplak bırakmayla sınırlanmıştı. Üstü kapalı mesaj daha önceki günlerdeki gibiydi; yani “ Ben sizin sadık hizmetkârınızım.” Bu hareket o kadar ikna edici oldu ki Hıristiyan Kilisesi de onu benimsedi. Bundan böyle kiliseye şapkalar çıkarılarak girilecekti.</p>

  <p class="normal">Nihayetinde bu da kendisiyle aynı konumdaki birine şapkasının ucuna hafifçe vurarak bir şekilde saygı göstermek adına bir adamın sahip olması gereken standart bir davranış kuralı haline geldi.</p>
</body>
</html>
