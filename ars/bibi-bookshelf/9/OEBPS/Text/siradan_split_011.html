<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siradan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_10">10. Bölüm<br class="calibre2" />
  Beden Üzerinde</h1>

  <h2 class="indentmetinbold" id="calibre_toc_181">Ayakkabılar:</h2>

  <p class="indentmetinbold">MÖ 2000, Yakındoğu</p>

  <p class="normal">Bazı giysiler bedeni korumak amacıyla tasarlanmışsa da, en eski zamanlardan beri çoğu giyim eşyası statü ve sosyal mevki göstergeleri olarak ortaya çıktı. Renk, stil ve kumaş; başrahibi, sıradan insandan; kanun yapıcıyı, kanunları ihlal edenden ve askeri lideri, takipçilerinden ayırt eden unsurlar oldu. Kostüm lejyonlarından başlayarak bir kültürün efsanelerini meydana getirdi. Esasında kılık kıyafet halen sosyal hiyerarşiyi belirlemenin en açık vasıtasıdır.</p>

  <p class="normal">Göreceğimiz gibi ayakkabılar, fazlasıyla pratik olmalarına rağmen sınıflandırıcı giysilerin en eski örneklerinden biridir.</p>

  <p class="normal">Mevcut olan en eski ayakkabı bir sandalettir. Papirüsün dokunmasıyla yapılmış sandalet, MÖ 2000’den kalma bir Mısır mezarında keşfedilmiştir. Sıcak iklimlerdeki eski insanların ayaklarındaki temel giyecekleri olan sandaletler belki de bugünkü mevcut stiller kadar çok sayıda, türlü türlü tasarımlar sergilemekteydi.</p>

  <p class="normal">Yunanlıların <span class="ideitalik">krepis</span> adı altındaki deri sandaletleri çeşitli şekillerde boyanıyor, süsleniyor ve yaldızlanıyordu. Romalıların <span class="ideitalik">crepida</span>’sının ise daha kalın bir tabanı ve deriden kenarları vardı ve ayağın üst kısmından bağlanıyordu. Öte yandan Galyalılar yüksek arkalıklı <span class="ideitalik">campagus</span>’u tercih ederken Mağribiler kenevir ve düğün otundan yapılmış <span class="ideitalik">alpargata</span> isimli ip sandaletlerle yürüyorlardı. Mezarlardan, mezarlıklardan ve antik resimlerden arkeologlar yüzlerce sandal tasarımını kataloglamışlardır.</p>

  <p class="normal">Sandaletler en yaygın antik ayakkabılar olsa da başka ayakkabılar da giyilmekteydi. Kaydedilmiş ilk sandalet olmayan ayakkabı makosen şeklinde sarılarak giyilen bir deriydi; ham deriden bir bağ ile sıkıca ayağa bağlanıyordu ve yaklaşık MÖ 1600’de Babil’in favori ayakkabısıydı.</p>

  <p class="normal">Benzer rahatlıkta bir deri ayakkabı da MÖ 600’lerde üst sınıf Yunanlı kadınlarca giyilmekteydi. Moda renkler kırmızı ve beyazdı. Ayakkabı loncalarını ilk kez MÖ 200’de Romalılar kurdu; sağ ve sol ayağa özel olarak ilk ayakkabı tasarlayan da Romalı usta ayakkabıcılardı.</p>

  <p class="normal">Roma ayakkabısı stil ve renkte açık bir biçimde toplumsal sınıfa işaret ederdi. Yüksek mevkili kadınlar beyaz ya da kırmızı renkli kapalı ayakkabılar ve özel günlerde de yeşil ile sarı renkli ayakkabılar giyerlerdi. Daha düşük mevkili kadınlar ise doğal renginde, açık deri ayakkabılar giyerlerdi. Senatörler resmi olarak, baldırın ortasına kadar sarılıp iki düğümle bağlanan dört siyah deri kayışlı kahverengi ayakkabılar giyerlerdi. Konsüller ise beyaz renkli ayakkabılar giyerlerdi. O zamanlar markalar yoksa bile ustalıklarıyla meşhur, ürünleri çok rağbet gören belli lonca ayakkabıcıları mevcuttu. Bu durumda ayakkabılarının daha pahalı olması şaşırtıcı değildi.</p>

  <p class="normal">İngilizce “ayakkabı” anlamındaki “shoe” kelimesi yıllar geçtikçe ayakkabı stilleriyle beraber değişime uğradı. İngilizce konuşulan dünyada “shoe” en az otuz altı çeşit çoğul haliyle on yedi kez yazılış değişimi geçirdi. En eskisi “örtmek” anlamına gelen Anglosakson <span class="ideitalik">sceo</span> kelimesiydi. Bunun çoğulu <span class="ideitalik">schewis</span>, sonra <span class="ideitalik">shooys</span> ve nihayetinde “shoes” oldu.</p>

  <p class="normal">Standart Ayakkabı Ölçüsü.</p>

  <p class="normal">On dördüncü yüzyılın ilk on yılına kadar en uygar Avrupa toplumlarındaki insanlar kraliyet de dâhil olmak üzere standart ölçülerde ayakkabı edinemiyorlardı. En pahalı ısmarlama ayakkabılar bile belirli ayakkabıcıların ölçme ve el ustalıklarına bağlı olarak ölçülerinde çiftten çifte farklılık gösterebilmekteydi.</p>

  <p class="normal">Bu durum 1305’te değişmeye başladı. İngiltere Kralı I. Edward belli zanaatlarda tam bir standart adına yan yana konmuş üç tane kurutulmuş arpa tanesi uzunluğundaki inç’in (1 inç=2,5 cm) ölçü birimi olarak kabul edilmesine karar verdi. İngiliz ayakkabıcılar ölçüyü benimsediler ve standart ölçülerde ilk ayakkabıları imal etmeye başladılar. On üç arpa tanesi ölçüsünde bir çocuk ayakkabısı yaygın bir şekilde 13 numaralı (Türkiye’de 31,5 numara) olarak bilinir ve talep edilir hale geldi. Roma İmparatorluğun yıkılmasından sonra sağ ve sol ayak için özel olarak kesilen ayakkabılar tarih sahnesinden silinmiş olsa da on dördüncü yüzyıl İngiltere’sinde yeniden ortaya çıktılar.</p>

  <p class="normal">On dördüncü yüzyılda yeni bir stil belirdi: Aşırı derecede sivri uçlu ayakkabılar... Moda öyle bir boyuta gelmişti ki en sonunda Kral III. Edward ayakkabı uçlarının başparmağı iki inç (5 cm) sınırını geçmesini yasaklayan bir yasa çıkarmak zorunda kaldı. Bir süre için insanlar bu emre itaat ettiler. Ancak 1400’lerin başları itibariyle insanların giydiklerinde sürekli olarak tökezledikleri crakow isimli ayakkabıların uçları on sekiz inç (46 cm) ve daha fazlasına ulaşmıştı.</p>

  <p class="normal">Crakow’lar Rönesansı besleyen yaratıcı atmosferde ortaya çıkmış ve her uç modanın diğerinin yerine geçtiği yeni ayakkabı stili trendinin öncüsü olmuştu. Öte yandan absürt bir şekilde uzun ve sivri uçlu ayakkabılar, örneğin ilâve bir dizi parmağı da barındırabilecek genişlikte, kısa ve komik derecede geniş parmaklı ayaklarca acılar içerisinde giyiliyordu.</p>

  <p class="normal">On yedinci yüzyılda oxford isimli üç veya daha fazla deliğin arasından geçirilmiş bağ ile önden bağlanan dana derisinden alçak topuklu ayakkabı İngiltere’nin akademik şehri Oxford’un ayakkabıcıları vesilesiyle ortaya çıktı.</p>

  <p class="normal">O sıralarda Amerika’da ayakkabı tasarımı bir adım gerideydi. İlk koloni ayakkabıcılarını sadece “düz kalıpları” diğer deyişle sağ ve sol ayakkabıyı mümkün kılmayan tek biçimli kesme kalıpları mevcuttu. Zenginler İngiltere’den ithal edilenlere sığınmaktaydı. On sekizinci yüzyılın ortasında Massachusetts’teki ilk Amerikan ayakkabı fabrikasının açılmasıyla ayakkabı seçimi, fiyatı ve rahatlığı gelişme kaydetti. Bu seri üretilmiş ayakkabılar hâlâ utanç verici derecede az bir ücret karşılığında kadınlar ve çocuklarca evlerinde kesilip dikilmekte, sonradan dikilenler fabrikada toplanmaktaydı.</p>

  <p class="normal">Ayakkabıcılığın tamamıyla makineleşmesine ve dolayısıyla seri üretilmesine doğru yavaş ilerlenmekteydi. 1892’de İngiltere’nin Northampton şehrindeki Manfield Ayakkabı Şirketi standart ölçülerde ve büyük miktarlarda kaliteli ayakkabılar üretebilen ilk makineleri işletmeye başladı.</p>

  <h2 class="indentmetinbold" id="calibre_toc_182">Çizmeler:</h2>

  <p class="indentmetinbold">MÖ 1100, Asur</p>

  <p class="normal">Çizmeler savaş ayakkabısı olarak ortaya çıktı. Sümerliler ve Mısırlılar askerlerini çıplak ayaklarla savaşa gönderirdi ancak MÖ 1100 dolaylarında Asurlular baldır yüksekliğinde, tabanı metalle güçlendirilmiş bağcıklı, deri çizmeler geliştirdi.</p>

  <p class="normal">Her ikisi de ayakkabıcılıklarıyla nam salmış Asurluların ve Hititlerin sağ ve sol ayak için askeri çizmeleri olduğuna ilişkin deliller mevcuttur. Bir Hitit metninin çevirisi tarım tanrısı Telipinu’nun sinirli olduğunu, zira dikkatsizce “sağ çizmesini sol ayağına, sol çizmesini sağ ayağına “giydiğinden bahseder.</p>

  <p class="normal">Asurluların piyade çizmeleri Yunanlı ve Romalı askerlerce çabucak benimsenmedi. Çıplak ayaktan sağlam kabara tabanlı sandaletlere geçiş yaptılar. Özellikle yaya olarak gidilen uzun seyahatlerde Yunanlı ve Romalı erkekler kendilerini dayanıklı çizmelerle donatırlardı. Soğuk havada çizmeler çoğunlukla kürkle astarlanır ve üstleri de sallanan hayvan pençesi veya kuyruğuyla süslenirdi.</p>

  <p class="normal">Çizme, soğuk dağlık bölgelerde ve bozkırlarda, göçebe yaşayan, atlı topluluklar için de alışılagelmiş bir ayakkabıydı. Dayanıklılıkları ve ayağı üzenginin üzerinde tutan hafif topukları çizmelerin savaş teçhizatı rolünü garantilemekteydi. 1800’lerde Almanya’nın Hesse şehrindeki ayakkabıcılar Hessian çizmeleri denilen diz hizasında, Romalıların çizmelerinin üstünden sarkan hayvan kuyruklarına benzer bir püskülle süslenmiş, cilalı siyah deriden askeri çizmeleri piyasa sürdüler. Aynı dönemde İngiliz ayakkabıcılar askeri bir zaferi kullanarak Napolyon’un Waterloo’daki yenilgisinde önemli rol oynayan Wellington’un “Demir Dükü” Arthur Wellesley’nin adını verdikleri Wellington çizmelerini popüler hale getirdiler.</p>

  <h2 class="indentmetinbold" id="calibre_toc_183">Yüksek Topuklular:</h2>

  <p class="indentmetinbold">16. Yüzyıl, Fransa</p>

  <p class="normal">Yüksek topuklular bir gecede meydana çıkmadı. On altıncı yüzyıl Fransa’sındaki yukarıya yönelik trendle beraber topuklar da yıllar geçtikçe yavaş yavaş uzamaktaydı. “Yüksek topuklu“ ifadesi sonradan kadınların yükseltilmiş ayakkabılarını karşılayan bir başlık haline gelmiş olsa da, başlangıçta bu ayakkabılar erkekler tarafından giyilmekteydi. On altıncı yüzyılda kadın ayakkabılarında nispeten daha az bir gelişme kaydedilmişti; ne de olsa uzun elbiseler altında ayakkabılar görünmemekteydi.</p>

  <p class="normal">Ayakkabıda yüksek topuğun avantajı ilk kez at biniciliğinde takdir edildi: topuk ayağı üzengide güvence altına alıyordu. Dolayısıyla binici çizmeleri düzenli olarak topuğun takıldığı ilk ayakkabılardı. Aşırı kalabalıklaşmanın ve kötü durumdaki sağlık koşullarının sokaklarda insan ve hayvan dışkılarını yaygınlaştırdığı Ortaçağ boyunca kalın tabanlı ve yüksek topuklu çizmeler psikolojik bir rahatlama sağladığı gibi birkaç santim pratik bir korunmayı da mümkün kılıyordu.</p>

  <p class="normal">Esasında umumi pisliğin üzerine yükselmek amacıyla “kalın tabanlı ayakkabılar” Ortaçağ’da geliştirildi. Kuzey Avrupa’da ortaya çıkan, kişinin kaliteli deri ayakkabılarını sokağın pisliğinden koruma amacıyla giydiği bu ayakkabılar, kalın tabanlı olarak kısmen veya tamamen tahtadan yapılmaktaydı. Daha sıcak aylarda ise çoğunlukla rahat deri ayakkabının yerine giyilmekteydiler.</p>

  <p class="normal">Pabuç denilen bir Alman ayakkabısı 1500’lerin ortalarında tüm Avrupa’da popüler hale geldi. Sade veya taşlarla süslenmiş bu gevşek terliğin alçak bir topuğu vardı; tarihçiler söz konusu ismin ayakkabının topuğu tahta zemine vurdukça çıkan “pat pat”“ sesini karşılayan bir yansımalı sözcükten ibaret olduğuna inanmaktadırlar. Sonradan başka bir kadın terliği de bu şekilde şıpıdık (scuff) ismini alacaktı.</p>

  <p class="normal">1600’lerin ortalarında Fransa’da yüksek topuklu erkek çizmeleri öngörülmekteydi. Bu moda Güneş Kral XIV. Louis tarafından başlatılıp çılgınlık noktasına tırmandırıldı. Avrupa tarihinin en uzunu sayılan yetmiş üç yıllık hükümdarlığında Fransa askeri gücünün zirvesine ulaşmış, Fransız sarayı eşi benzeri görülmemiş kültür ve zarafetin beşiği haline gelmişti. Gerçi Louis’nin önde gelen başarılarından hiçbiri kısa boyunu psikolojik anlamda telafi edemezdi. Kral bir andan itibaren ayakkabılarının ökçelerine santim santim ilâvelerde bulunuverdi. Saraydaki soylu erkekler ve kadınlar da telaşla krallarını taklit etme arzusuyla çizmecilerden kendi ökçelerini de yükseltmelerini istediler. Kendisine gösterilen saygı Louis’i daha da yüksek topuklara zorladı. Zamanla Fransız erkekler anatomik boylarına inerken saray mensubu kadınlar uzun topuklar üzerinde kalmaya devam ettiler; cinsiyetler arası boy eşitsizliği de böylece başlamış oldu.</p>

  <p class="normal">On sekizinci yüzyıl itibariyle Fransız sarayındaki kadınlar sırma ile işlenmiş sekiz santim kadar çıkan yükseklikte topuklu ayakkabılar giyerlerdi. Moda öncüsü Paris’i takip eden Amerikalı kadınlar “Fransız Ökçesi” olarak bilinen topuğu benimsediler. Bu da Amerika Birleşik Devletleri’nde bir topuk kutuplaşmasına yol açtı. Kadın topukları daha yukarılara tırmanıp daraldıkça, erkeklerinkiler (gerçi çizmelerdeki değil) aşağıya doru inmekteydi. 1920’ler itibariyle “yüksek topuk” artık bir ayakkabının normal topuk yüksekliği anlamına gelmiyor, daha ziyade ayakkabıda baştan çıkarıcı kadın modasını ifade ediyordu.</p>

  <h2 class="indentmetinbold" id="calibre_toc_184">Spor Ayakkabılar:</h2>

  <p class="indentmetinbold">1910’lar, Amerika Birleşik Devletleri</p>

  <p class="normal">Sessiz adımları kendisine “sessiz pabuç” (İngilizce karşılığı olan “sneaker” sinsi kimse anlamındadır) ismini kazandıran lastik tabanlı atletik ayakkabı teknolojik bir buluşu beklemek zorunda kalmıştı: lastiğin 1860’larda Charles Goodyear tarafından vulkanizasyonunu... Goodyear kauçuk bitkisinin doğal reçinesinin sıcakken yapış yapış, soğukken kırılgan hale gelmek zorunda olmadığını kanıtlamıştı. Sülfürle karıştırıldığında lastik kuru, pürüzsüz ve esnek bir madde oluvermişti. Bu da 1800’lerin sonlarında giysilerdeki ilk kullanımlarından biri olan yağmur galoşları gibi ayakkabılar için idealdi.</p>

  <p class="normal">Yeni yüzyılın başında lastik, deri ayakkabıların tabanlarında kullanılmaya başlandı. Vulkanize edilmiş lastik tabanlar, imalatçıların atletik ayakkabılarda bir devrim diye nitelediği ürünü meydana getirmek için ayakkabıya yapıştırılıyordu. 1917’de U.S. Rubber, yaygın bir şekilde pazarlanmış ilk spor ayakkabısı Keds’i piyasaya sürdü. İsmi İngilizce çocuklar anlamına gelen “kids”’i andıran kelimenin Latince kökü “ayak” kelimesinin karşılığı <span class="ideitalik">ped</span> ile beraber kafiyeli hale getirilmişti. İlk spor ayakkabılar şimdi olduğu gibi tamamen beyaz değildi; hatta tabanları da siyah değildi. Daha ziyade tabanlar siyah, bez ise kestane rengiydi; zira kahverengi, erkeklerin deri ayakkabılarının popüler rengiydi.</p>

  <p class="normal">Spor ayakkabıların temel tasarımı 1960’ların başlarına kadar çok az bir değişiklik gösterdi. Ama sonra eski bir üniversite atleti ve koçu, birlikte modern gofret tabanlı spor ayakkabının yolunu açacak tesadüfî bir gözlemde bulundular. Phil Knight Oregon Üniversitesinde bir orta mesafe koşucusu olarak Amerikan modellerinden daha hafif olan Avrupa’dan ithal spor ayakkabıları tercih etmekteydi. Diğer pist ve alan atletlerinin de performanslarını daha olumlu etkileyecek yüksek kalite ayakkabıları yeğleyeceklerine inanan Knight ve koçu Bill Bowerman 1962’de spor ayakkabı işine girip birinci sınıf Japon modellerini ithal etmeye başladılar.</p>

  <p class="normal">Gofret tabanlı naylon ayakkabıları tanıtmak için Knight, 1972’de Eugene, Oregon’daki Olimpiyat müsabakaları için prova yapan atletlere, kanatlı Yunan zafer tanrıçasının ismiyle anılan Nikes’ı gönderdi. Birkaç maratoncu özel tasarım ayakkabılarla yarıştı. Ve ardından yapılan reklamla spor ayakkabıların bitiş çizgisine ulaşan “yedi meşhur koşucudan dördünün” ayağında olduğu duyuruldu; öte yandan birinci, ikinci ve üçüncünün Batı Almanya’nın Adidas spor ayakkabılarını giydiklerinden hiç bahsedilmedi. Yine de çeşit çeşit markalarda gofret tabanlı spor ayakkabılar çok iyi satmakla beraber, bir on yılın sonunda düztabanlı bez ayakkabılar toza dumana karıştı.</p>

  <h2 class="indentmetinbold" id="calibre_toc_185">Pantolon:</h2>

  <p class="indentmetinbold">15. Yüzyıl Sonrası, İtalya</p>

  <p class="normal">Aziz Pantaleone “Bağışlayıcı” adı altında tanınan bir dördüncü yüzyıl Hıristiyan doktoru ve şehididir. İmparator Diocletian’ın emirleri uyarınca başı vurulan Pantaleone Venedik’in koruyucu azizi haline geldi ve içerisinde kanının bulunduğu (iddialara göre hâlâ sıvı halde) kutsal emanet sandığı İtalyan kasabası Ravello’da bulunmaktadır. Pantaleone, muhtemelen ismi bir giysiye verilerek onurlandırılan tek azizdir. Gerçi bu atfın nasıl ortaya çıktığı, hakikatten çok söylenti içermektedir. Azizin ismi gerçek anlamıyla “bütün aslan” (pan, “bütün”; leone, “aslan”) demektir. Akıllı ve inançlı bir doktor olmasına rağmen, İtalyan kültüründe anlaşılmaz bir şekilde sevimli ama bir o kadar saf bir soytarı olarak yer aldı. Bu da şüphesiz bir aziz için yakışık almayacak bir durumdu.</p>

  <p class="normal">Nihayetinde pantolona ismini veren de davranışlarıyla, kılık kıyafetiyle halkın gözünde komik olan Pantaleone’du. Paranın onursuz bir kölesi olan Pantaleone, hizmetçilerini bir deri bir kemik kalana kadar aç bırakıyordu ve beyefendiye yakışır bir şöhrete değer verse de kendisiyle açık açık alay eden kadınlarla flört etmekten geri kalmıyordu. Bu özellikler on altıncı yüzyıl İtalyan commedia dell’arte’nın sıska, esmer, keçi sakallı Pantaleone’nunda somutlaştırılmıştı. Karakter bilekten dize kadar sıkı gerisi ise etek gibi genişleyen bir pantolon giymekteydi.</p>

  <p class="normal">Komedi türü gezgin kumpanyalarla İngiltere’ye ve Fransa’ya taşındı. Pantalone karakteri de her zaman abartılı pantolonların içerisindeydi. Fransa’da söz konusu karaktere ve pantolonuna <span class="ideitalik">Pantalon;</span> İngiltere’de <span class="ideitalik">Pantaloon</span> denmeye başlandı. Shakespeare <span class="ideitalik">Size Nasıl Geliyorsa (As You Like It)</span> adlı oyununda bu terimin popülerleşmesine yardımcı olmuştur.</p>

  <p class="normal">On sekizinci yüzyılda <span class="ideitalik">pantaloonlar</span> - o zaman itibariyle standart kısa pantolon şeklinde- Amerika kıyılarına ulaştığında kelime “pants” olarak kısaltıldı. Yirminci yüzyılda moda endüstrisi modaya uygun kadın pantolonlarından bahsederken ifadeyi “pant” diye daha da kısalttı.</p>

  <p class="normal">Aziz Pantaleone dolambaçlı yollardan pantolona ismini vermişken, eski Kletler de erkeklerin bacak örtüleri anlamına gelen <span class="ideitalik">trews</span> kelimesini İngilizce pantolon anlamındaki “trousers”’a bağışladı. Romalılar ise bol pantolonun karşılığı <span class="ideitalik">laxus</span> kelimesiyle İngilisce “slacks” ifadesine katkıda bulundu. Öte yandan bütün bu eski pantolonların eksik olan şey ceplerdi...</p>

  <h2 class="indentmetinbold" id="calibre_toc_186">Cepler</h2>

  <p class="normal">Basit ve bir o kadar vazgeçilmez ceplerin 1500’lerin sonlarına kadar mevcut olmadığını hayal etmek epey güçtür. Para, anahtarlar, kişisel eşyalar; bir parça kumaşın ya da öylesine hemencecik meydana getirilmiş bir kesenin içerisine katlanır, kişinin kıyafetine uygun neresi varsa oraya sıkıştırılırdı.</p>

  <p class="normal">1500’lerde bir adamın kişisel eşyalarını taşıdığı en popüler yeri pantolon önü kapağıydı (codpiece). Abartılı boyutları gülünç ve külfetli hale geldiğinde moda olmaktan çıkan öndeki bu çıkıntılar, pantolonların kullanışlı bir açıklığı veya yırtmacı olarak ortaya çıkmıştı. Günün modası pantolonun ön tarafının kumaşla doldurulmasını gerektiriyordu ve bu, erkeklerin kıymetli şeylerini barındıran özel kumaşın yerleştirilebileceği ideal bir yerdi. Söz konusu kumaş demode olunca kumaş tamamen ortadan kalkmadı: bir iple belden aşağı sarkan küçük bir çanta haline geldi. Çok geçmeden aynı kumaş cep olarak bildiğimiz astar oluverecekti.</p>

  <p class="normal">1500’lerin sonlarında ilk cepler belirmeye başladı. İki adımda değişime tabi olmuşlardı. Birincisi dar erkek pantolonunda yan dikiş olarak bir açıklık meydana getirildi. Bu açıklığın içerisine bir adam eşyalarını barındıran kumaş keseyi koyardı. Bağımsız kese kısa süre içinde pantolonun, içerisine kalıcı bir şekilde dikilmiş bir özelliği haline geldi.</p>

  <p class="normal">Cepler, takdim edilir edilmez kullanışlılıklarını ve yararlılıklarını kanıtlayıverdiler. Takip eden yüzyılda erkeklerin ve kadınların pelerinlerinin ve paltolarının bir tasarım özelliği haline geldiler. Başlangıçta bir paltonun aşağıya doğru kenarına yerleştirildiler; ancak sonradan kalçaya doğru yukarıya taşındılar.</p>

  <h2 class="indentmetinbold" id="calibre_toc_187">Pantolon Askıları</h2>

  <p class="normal">Askılar, henüz pantolonları yukarıda tutmak için kullanılmazken, kendi başlarına duracak derecede elastikiyet kazanmamış çorapları desteklemek için baldırı çevreliyordu. Pantolon askıları ise İngiltere’ye on sekizinci yüzyılda takdim edildi. İngilzice’de ilk “gallowses” sonra “braces” diye adlandırılan kayışlar omuzların üzerinden geçirilip pantolona ilikleniyordu. Askılara İngilizcedeki çarpıcı “suspenders“ ismini verenler ise, İngiliz modasını benimseyen on sekizinci yüzyıl New Englandlılar’ıydı..</p>

  <h2 class="indentmetinbold" id="calibre_toc_188">Blucin:</h2>

  <p class="indentmetinbold">1860’lar, San Francisco</p>

  <p class="normal">Mavi renkte değilken hatta daha pantolon haline bile gelmemişken blucin daha doğrusu “jeans”, iş kıyafetlerini sağlamlaştırmada kullanılan kotun benzeri fitilli bir pamuklu kumaştı. Fransız dokumacılarının Genes dediği ve dolayısıyla “jeans”’in de kökenini teşkil eden İtalyan şehri Cenova’da imal edilmekteydi.</p>

  <p class="normal">Blucin ise Levi Strauss isimli on yedi yaşında göçmen bir terzinin biyografisine dayanmaktadır. Strauss altına hücumun yaşandığı 1850’lerde San Francisco’ya geldiğinde çadırlar ve kapalı yük arabaları için fazlasıyla ihtiyaç duyulan bezlerden satmaktaydı. Zeki bir gözlemci olan Strauss, madencilerin pantolonlarının çabucak ve tam anlamıyla yıprandığını fark etti. Hemen, kendi dayanıklı bezlerinden iş tulumları dikiverdi.</p>

  <p class="normal">Kaba ve sert olsa da bu pantolon o kadar dayanıklıydı ki, Strauss bir terzi olarak rağbet görmeye başladı.</p>

  <p class="normal">1860’ların başlarında bu bezi, Fransa’da üretilen daha yumuşak bir kumaş kotla değiştirdi. Avrupa’da <span class="ideitalik">serge de Nimes</span> adıyla bilinirken, Amerika’da kumaşın ismi “denim“ (kot) olarak ilan edildi. Strauss renksiz kot pantolonları, toprak lekelerini en aza indirmek üzere çivit mavisine boyamanın popülaritelerini son derece arttırdığını keşfetti. Kovboylarsa Srauss’un pantolonlarını, bedenlerine tam uymaları için at yalağında ıslatıyor, ardından kuruyup küçülsün diye güneşte yatırıp bekliyorlardı.</p>

  <p class="normal">Kot pantolonlar yırtılmaya karşı dirençli olsalar da, madencilerin aletlerinin ağırlığı ceplerin dikiş yerlerinden yırtılmasına sebep oluyordu. Strauss bir Rus Yahudisi olan terzi Jacob Davis’in fikrinden yararlanarak bu problemi de çözüverdi. 1873’te her cep dikiş yerine bakır perçinler eklendiği gibi, aynı zamanda madenci altın çıkarmak için eğildiğinde pantolon ağının açılmasını önlemek adına fermuarın tabanına da bir perçin yerleştirildi.</p>

  <p class="normal">Ancak bu ağ perçini başka bir çeşit şikâyeti de beraberinde getirdi. İç çamaşırı giyme âdetinden yoksun maden işçileri kamp ateşinin çok yakınında oturduklarında ısınan perçin canlarını yakıyordu. Pantolon ağı perçininden böylece vazgeçildi.</p>

  <p class="normal">Cep perçinleri ise yine başka türlü şikâyetlerin yükseldiği 1937’ye kadar olduğu gibi kaldı. Ülkenin birçok kesiminde çocuklar okula giderken düzenli olarak blucin giymekteydi. Okul müdürleri, arka ceplerdeki perçinlerin tahta sıraları tamir edilemez ölçüde zarar verdiğini söylüyorlardı. Böylelikle cep perçinlerinden de vazgeçildi.</p>

  <p class="normal">Tam olarak fayda sağlamaya yönelik ortaya çıkmış blucinler, 1935’te bir moda öğesi haline geldi. Aynı sene <span class="ideitalik">Vogue</span> dergisinde reklamları çıktı. Reklamda blucinler içerisinde iki sosyetik kadın yer almaktaydı. “Kovboy şıklığı (Western Chic)” adı altında bir trend başladı. Söz konusu moda, tasarım kotları rekabetinin patlak verdiği 1970’lerden daha sönüktü. Bir zamanlar işe yönelik tasarlanmış pantolonlar, multimilyon dolarlık bir endüstri meydana getirerek günlük bir giysi haline geldi.</p>

  <h2 class="indentmetinbold" id="calibre_toc_189">Gömlek:</h2>

  <p class="indentmetinbold">16. Yüzyıl Sonrası, Avrupa</p>

  <p class="normal">Moda tarihçileri bel hizasında, içe sokulan modern gömleğin, bluzun sonradan eteği tamamlamasında olduğu gibi pantolona karşılık ortaya çıktığına işaret etmektedirler. Önceleri erkeğin ya da kadının “gömleği” dizlerin aşağısına ulaşan hatta daha da uzun olabilen ve belden kemerlenen bir vücut örtüsüydü. Pantolanlarla, sonradan da eteklerle bu gömleğin belden aşağı kısmı fazlalık haline geldi. Böylelikle yeni giysilere ihtiyaç duyulmaya başlandı.</p>

  <p class="normal">İlk olarak 1500’lerde Batı Avrupa’da erkek gömleği çıktı. Bu gömlek doğrudan vücudun üzerine giyilirdi; zira standart bir giysi olarak iç gömleğin 1800’lere kadar vakti vardı. Diğer yandan bluz çok daha sonradan, on dokuzuncu yüzyılın ikinci yarısında ortaya çıktı. Yüksek yakalı, uzun kollu, sıkı manşetli ve boldu.</p>

  <p class="normal">Kadınlar bluzları dolaplarına asmaya başlarken, gömleği ve sonradan da bluzu tamamlatan yeni bir giysi sahneye çıktı: yün hırka…</p>

  <p class="normal">Önden aşağıya doğru iliklenen yakasız, yün hırkanın (cardigan) İngilizce karşılığını Cardigan’ın yedinci kontu James Thomas Brudenell verdi. 25 Ekim 1854’de Kırım Savaşı esnasında İngiliz Ordusunda bir binbaşı olarak Brudenell, hafif süvari alayına komuta etmekteydi. Kont az sayıda hayatta kalanlardan biriydi. Balaklava Muharebesi Tennyson’un şiirinde ölümsüzleştirilmiş olsa da Cardigan’ın yedinci kontu bugün sadece giydiği ve popüler hale getirdiği yünden örme hırkayla hatırlanmaktadır.</p>

  <h2 class="indentmetinbold" id="calibre_toc_190">Düğmeli Yaka</h2>

  <p class="normal">1890’larda İngiliz polo oyuncularının standart kıyafeti pazen kumaştan beyaz pantolon, beyaz yün hırka ve uzun kollu beyaz gömlekten ibaretti. Gömlek düz, boğazlı yakalıydı. Hiçbir yere bağlanmamış olduğundan yaka rüzgâra veya atın hoplayıp zıplamasına göre savrulup duruyordu. Oyuncular durmadan terzilerden yakalarını aşağıda duracak şekilde sağlamlaştırmalarını istiyorlardı ve böylece iki düğme bu problemin en popüler çözümü haline geldi.</p>

  <p class="normal">1900’de Brooks Brothers Giyim eşyalarının kurucusunun oğlu John Brooks düğmeli yakaları gözden geçirdi. “Polo yakası” ismini verdiği bu tarz gömlekle beraber Brooks Brothers ürün serisine bir yenisi daha eklenmiş oldu.</p>

  <h2 class="indentmetinbold" id="calibre_toc_191">Kravat:</h2>

  <p class="indentmetinbold">17. Yüzyıl, Fransa</p>

  <p class="normal">Erkek giyiminin işlevsiz ve dekoratif olduğu kadar en rahatsız öğesi olmasıyla meşhur kravat, askeri kökenlidir.</p>

  <p class="normal">Kaydedilmiş ilk boyunbağı MÖ birinci yüzyılda ortaya çıkmıştı. Gündüz sıcağında Romalı askerler serinlemek için <span class="ideitalik">focale</span> isimli eşarplarını suyla ıslatıp boyunlarına bağlarlardı. Ancak bu tamamıyla faydacı giysi, hiçbir zaman erkek giyiminin standart bir öğesi olacak kadar -ya pratik ya da dekorarif anlamda- tutulmadı.</p>

  <p class="normal">Modern kravatın kökeni yine bir başka askeri âdete dayanmaktadır.</p>

  <p class="normal">1668’de Avusturya’ya hizmet eden Hırvat askerler Fransa’ya boyunlarına doladıkları keten ve muslin boyunbağlarıyla çıkageldiler. Bu boyunbağlarının <span class="ideitalik">focale</span> gibi işlevsel mi yoksa sönük askeri kıyafeti bir bakıma süsleme amaçlı mı olduğu belirsizdir. Öte yandan tarih, modayı yakından takip eden Fransız erkek ve kadınlarının bu fikre bayılmış olduklarını kaydetmektedir. Zira çok geçmeden onlar da halkın arasına ortadan düğümlenip uçları sarkık bırakılmış keten ve dantelden boyunbağlarıyla çıkmaya başladılar. Fransızlar söz konusu terzilik üslubunu kaptıkları Hırvatlara atıfla bu bağlara <span class="ideitalik">cravates</span> ismini vermişlerdi.</p>

  <p class="normal">Moda çabucak İngiltere’ye sıçradı ama müsrif, zevk düşkünü Kral II. Charles kravat takılmasına dair sarayda kendinden örnek alınmasını şart koşmasaydı ve ayrıca zaman da bu çeşit gamsız tasasız moda eğlenceliklerine müsait olmasaydı sönüp de gidebilirdi. Yakın zamanda Londralılar 1665’teki salgın ve tüm şehri yakıp yıkan 1666’daki yangınla sarsılmışlardı. Kravat modası ise büyük felaketin alevleri gibi tüm şehri kasıp kavurdu.</p>

  <p class="normal">Takip eden yüzyılda trend kocaman kravatlarıyla ve yenilikçi kravat bağlama şekilleriyle meşhur olmuş Beau Brummel ile daha da kuvvet kazandı. Esasında boyunbağını bağlamanın doğru yolu erkeklerin takıntısı haline gelmişti; üzerinde düşünülüp konuşuluyor; sohbetlerde ve basında hararetle tartışılıyordu. Düğümlere, bağlara ünlü kişilerin ve Ascot’daki hipodrom gibi sosyetik yerlerin isimleri veriliyordu. O zamandan beri kravat bazı biçimlerde –bele inecek kadar uzun veya papyon kadar kısa, sade veya süslü, ip kadar dar veya göğüs genişliğinde- popülerliğini sürdürdü.</p>

  <p class="normal">1920’lerde Amerika’da ünlenen papyonun (bow-tie) yine Hırvat erkeklerinin arasından çıkmış olma ihtimali söz konusudur.</p>

  <p class="normal">Moda tarihçileri yıllarca küçük, ayrılabilir papyonun daha uzunca boyun bağının varyasyonlarından biri olarak geliştirildiğine inanmışlardı. Ancak yüzyıllarca Hırvatlar arasında kılık kıyafetin papyonları da içermiş olduğunun keşfedilmesiyle bu düşünce tartışılır hale geldi. Papyonlar, kare şeklinde çapraz katlanan bir mendile fiyonk atılıp bir iple boynun etrafına bağlanmasıyla meydana getiriliyordu.</p>

  <h2 class="indentmetinbold" id="calibre_toc_192">Takım Elbise:</h2>

  <p class="indentmetinbold">18. Yüzyıl, Fransa</p>

  <p class="normal">Günümüzde bir adam spor bir ceket, farklı kumaş ve renkten bir bol pantolon giyebilmektedir. Ancak bu kıyafete hiçbir zaman takım elbise denmez. Modern tanımına göre bir takım elbise birbiriyle uyumlu ceket ve pantolondan, ilâveten de ara sıra yelekten meydana gelir. Ancak orijinal tanımı bu şekilde olmadığı gibi, takım elbise şimdi olduğu gibi bir iş kıyafeti değildi.</p>

  <p class="normal">Erkek takım elbisesinin geçmişi farklı kumaşlarda, desenlerde ve renklerde ceketlerin, yeleklerin, pantolonların moda olduğu on sekizinci Yüzyıl Fransası’na dayanır. Kesim giysi torba gibi kalacak şekilde boldu ve takım elbise “gündelik takım (lounge suit)” adı altında gayri resmi bir sayfiye kıyafeti olarak tasarlanmıştı. 1860’larda ise takım elbisenin bütün öğelerinin birbirine uyumlu kumaştan yapılması moda oldu.</p>

  <p class="normal">Gündelik sayfiye takımları at sırtındayken de giyildiğinden çoğunlukla terzilere ceketin arkasından yırtmaç bırakmaları rica ediliyordu -işte modern takımlardaki arka yırtmacının kökeni… Yine faydacı amaçlarla başka bir özelliği de ortaya çıktı: tam olarak bir düğme deliği olan ve çiçek için tasarlanmamış klapa yaka iliği, zira soğuk günlerde gündelik takım elbisenin yakası kaldırılıp sımsıkı iliklenebilirdi…</p>

  <p class="normal">Beyefendiler gündelik takımları o kadar rahat buluyorlardı ki onları şehirde de giymeye başladılar. Terziler kesimi geliştirdiler ve 1890’lar itibariyle rahat gündelik takım, saygın bir iş kıyafetine dönüşüverdi.</p>

  <h2 class="indentmetinbold" id="calibre_toc_193">Smokin</h2>

  <p class="indentmetinbold">1886, Tuxedo Park, New York</p>

  <p class="normal">Smokinin görücüye çıktığı akşamın bir yüzyıldan azıcık daha öncesinde bu kıyafet, resmi bir ortam için yakışıksız ve kepazelikten ibaret sayılırdı. Her şeyden öte kuyruksuz bir ceket 1800’lerde İngiliz züppeleri arasından çıkmış bir resmi kıyafet olan, alışıldık siyah kravata ve günün kuyruklarına bir hakaret niteliğindeydi. Ancak ceket toplumsal tepkinin sert bir şekilde gösterilemeyeceği isme ve pozisyona sahip bir aile tarafından tasarlanmış ve giyilmişti.</p>

  <p class="normal">Smokinin hikâyesi 1886 yazında Manhattan’ın kırk mil kuzeyinde yer alan, New York’un Tuxedo Park isimli köyünde başlar. Fransız asıllı New Yorklu bir asil ve Lorillard Tütün Şirketinin varisi IV. Pierre Lorillard her sene düzenlene Sonbahar balosu için giyeceği kuyruksuz ve daha az resmi bir kıyafet arayışındaydı. Bir terziye modelini o zamanlar İngiliz tilki avcıları arasında popüler olan süvari ceketinden aldığı birkaç tane siyah, kuyruksuz ceket siparişi verdi. Lorillard’ın, Galler Prensi olarak Hindistan gezisi sırasında dayanılmaz sıcak nedeniyle ceketlerinin kuyruklarını kestirmiş olan VII. Edward’dan esinlendiğine dair bazı deliller mevcuttur.</p>

  <p class="normal">Balo gecesi Pierre Lorillard’ın birdenbire cesareti kırıldı ve tasarladığı ceketi giymeyi reddetti. Onun yerine oğlu Griswold ve Griswold’un birkaç arkadaşı siyah, kuyruksuz smokinleri ve tasarıma ilham vermiş İngiliz süvari ceketine atıfla kırmızı yelekler giydiler.</p>

  <p class="normal">1880’lerin son derece kısıtlayıcı düzgün kıyafet kurallarına göre kırmızı rengin dikkat çekiciliği ve kuyruksuzluğun ayıbı muhtemelen sadece şaşkınlıktan daha fazlasına sebep olmuş olmalıydı. Geçici bir maksatla yaratılmış bu kostüm çabucak unutulmaya yüz tutabilirdi. Tabii eğer bir Lorillard tarafından tasarlanmamış ve yine bir Lorillard tarafından, Lorillard ailesinin arazilerin çoğuna bizzat sahip olduğu bir kasabada giyilmemiş olsaydı… Bu şartlar altında gayri resmi kıyafet taklit edilmeye başlayıp standart bir gece kıyafeti haline geldi.</p>

  <p class="normal">Amerikan Resmi Giyim Derneği Lorillardların başkaldırılarının multimilyon dolarlık bir endüstriyi başlatmış olduğunu iddia etmektedirler. Örneğin 1985’te smokinlerin ve aksesuarlarının satışıyla ve kiralanmasıyla gayri safi 500 milyon dolar kazanıldı. Kiralıkların yüzde sekseni düğünler içindi. Diğer büyük kategori ise lise balolarına aitti.</p>

  <p class="normal">Düğünler ve mezuniyet baloları için standart bir smokin aksesuarı belin etrafına sarılan genişçe bir kuşaktı (cummerbund). Kuşak resmi erkek kıyafetinin bir öğesi olarak Hindistan’da ortaya çıkmıştı. Bir zamanlar alçakgönüllülük simgesi olarak karnın aşağısına takıldığından Hintçe karşılığı “bel kayışı” anlamındaki <span class="ideitalik">kamarband</span>’dı. Zamanla giysi belin üzerine çıktı. İsmini cummerbund olarak İngilizleştiren İngilizler söz konusu aksesuara el koydular.</p>

  <p class="normal">Smokin ise İngilizce karşılığı “tuxedo” ismini tabii ki sahneye çıktığı kasabadan aldı. Günümüzde “tuxedo”nun resmi ve büyüleyici anlamları mevcuttur. Terimin kökeni bir zamanlar Tuxedo Park’ın yer aldığı bölgede yaşamış Algonquian Kızılderili kabilesine dayanır. Algonquian bölgesi şefinin ismi “kurt” anlamına gelen P’tauk-Seet’ti (P harfi okunmaz). Kızılderililer saygılarını gösterme adını bölgeyi P’tauk-Seet diye adlandırmışlardı. Koloniciler Kızılderili kelimelerini kendi seslerine uyarladılar ve 1765 tarihli bir yer araştırması P’tauk-Seet’in “Tucksito” diye kaydedildiğini açığa çıkarmaktadır. Pierre Lorillard’un büyükbabası bölge arazisini ele geçirmeye başladığı 1800 senesi itibariyle isim çoktan Tuxedo olmuştu bile. “Tuxedo” Kızılderili dilinde “kurt”tan türemiştir. Bu bilgi, smokin giyen adama dair bir şeyler söyleyebilir de söylemeyebilir de.</p>

  <h2 class="indentmetinbold" id="calibre_toc_194">Şapkalar:</h2>

  <p class="indentmetinbold">İlkçağ, Avrupa ve Asya</p>

  <p class="normal">İngilizce şapka anlamındaki “hat” ile ilkel bir ev, bir baraka anlamındaki “hut” arasında mevcut olan ses ve imlâ benzerlikleri tesadüfî değildir.</p>

  <p class="normal">Batılı insan, vücuduna giysiler tasarlamadan çok önce sazdan barınaklar inşa etti. Bir <span class="ideitalik">haet</span> veya <span class="ideitalik">hutt</span> kötü hava şartlarına ve gecenin karanlığına karşı bir korunma sunmaktaydı. Başını sıcaktan, yağmurdan veya dökülen maddelerden koruduğunda ise yapısı her neyse bu başlığa da <span class="ideitalik">haet</span> veya <span class="ideitalik">hutt</span> adı verildi. Kökenbilimciler her ikisini de “barınak” ve “koruma” olarak tercüme etmektedirler.</p>

  <p class="normal">Başlıkla ilkel ev arasındaki bağlantı “şapka eşittir baraka”dan daha fazlasıdır. İngiliz adalarının en eski sakinleri <span class="ideitalik">cappan</span> denilen, sazdan yapılmış konik bir şapka takarlardı. Ayrıca yine sazdan inşa edilmiş <span class="ideitalik">cabban</span> diye bilinen bir barınakta yaşarlardı. Her iki ifade de sırasıyla “kep” ve “kabin” sözcüklerinin kökenini teşkil etmektedir. Dilin evrimi insanların yeni meydana getirdikleri eserlerini adlandırmak amacıyla mevcut objeleri karşılayan kelimelerden ödünç almalarının örnekleriyle dolup taşmaktadır.</p>

  <p class="normal">Kaydedilmiş tarihe göre ilk kenarlı şapka kullanımı MÖ beşinci yüzyılda Yunanistan’da gerçekleşmişti. Güneş ve yağmurdan korunma amacıyla avcılar ve gezginlerce kullanılan fötr <span class="ideitalik">petasos,</span> geniş kenarlıydı. Başın üzerinde değilken bir iple arkadan sarkık vaziyette dururdu. Etrüskler ve Romalıların kopyaladıkları <span class="ideitalik">petasos</span>’un şöhreti Ortaçağ’a kadar sürdü.</p>

  <p class="normal">Yunanlılar ayrıca kesik koniye benzer kenarsız bir şapka da takarlardı. Tasarımını Mısırlardan almışlar ve söz konusu şapkaya, yapım malzemesi fötre karşılık gelen <span class="ideitalik">pilos</span> ismini takmışlardı. Pilos değişik biçimlerle bütün Avrupa kültürlerini dolaştı. Ortaçağ’ın sonlarında üniversitelerin meydana çıkmasıyla beraber dörtkenarlı fötr, namı diğer <span class="ideitalik">pileus quadratus</span> âlimlerin profesyonel başlığı haline geldi. Sonradan bu, mezuniyet kepi (mortarboard) olarak hem lise hem üniversite mezuniyet törenlerinde giyilmeye başlandı.</p>

  <p class="normal">Günümüzde şapkaları erkeklerden daha çok kadınlar tercih etmektedir. Ama bu her zaman böyle olmamıştı. Klâsik dönemde erkekler şapkaları kapalı yerlerde, kiliselerde ve katedrallerde bile başlarından çıkarmazken, kadınlar nadiren şapka takardı. Gelenek bu şekilde on altıncı yüzyıla kadar sürdü. Ancak on altıncı yüzyılda takma saçların ve gittikçe büyüyen boyutlardaki perukların yaygınlaşması şapka takmayı imkansız değilse bile zahmetli hale getirdi. Peruk modası söndükçe erkekler yeniden şapkalara yöneldiler; ancak geçmişteki gibi bir bağlılık hiçbir zaman bir daha söz konusu olmadı. Üç şey tamamen tersine döndü: bir adam ne kapalı bir yerde, ne kilisede ne de bir hanımefendinin yanında şapka takıyordu...</p>

  <p class="normal">1700’lerin sonlarında çok sayıda kadın dantel işlemeler, kurdeleler, tüyler ve çiçeklerle süslenmiş şapkalar giymeye başladılar. Önceleri Avrupalı bir kadının taktığı şapka, kapalı ortamda sade bir kep dışarıda ise bir başlıktan ibaretti.</p>

  <p class="normal">Çenenin altından bağlanan kadın şapkalarına bone denmekteydi. “Bone” sözcüğü daha önce de vardı ama Ortaçağ’ın sonlarında küçük, yumuşak her şapka bone sayılmaktaydı. Ancak on sekizinci yüzyılda belirli bir kadın başlığı anlamına gelmeye başladı. Milano, şapkaların çok rağbet gördüğü Avrupa’nın bone başkenti haline geldi. Hatta o kadar ki bütün kadın şapkaları İngilizce’de “millinery” başlığı altında toplanıyordu ve Milanolu bir zanaatçıya şapkacı anlamındaki “milliner” deniyordu.</p>

  <h2 class="indentmetinbold" id="calibre_toc_195">Silindir Şapka:</h2>

  <p class="indentmetinbold">1797, İngiltere</p>

  <p class="normal">Strand’deki şık dükkânıyla Londralı bir tuhafiyeci olan John Etherington 15 Ocak 1797’de alacakaranlıkta mağazasından kendi tasarımı yeni bir şapkayla çıkıverdi. Londra gazetesi <span class="ideitalik">Times</span> Etherington’un soba borusu şeklindeki siyah şapkasının etrafına büyük bir kalabalık topladığını, en sonunda insanların birbirini itip kakmaya başladıklarını ve bir adamın mağaza vitrininden içeri itildiğini bildirdi. Etherington kamu düzenini bozuğu gerekçesiyle tutuklandı. Gerçi bir ay içerisinde temin edebileceğinden daha fazla silindir şapka siparişi alır hale gelmişti.</p>

  <p class="normal">İngiliz kıyafet tarihçileri Etherington’ınkinin dünyanın ilk silindir şapkası olduğunu öne sürmektedirler. Fransız meslektaşları ise bu tasarımın İngiltere’den bir yıl öncesinde Paris’te ortaya çıktığını ve John Etherington’ın bunu arakladığını iddia etmektedirler. Paris kökenini destekleyen bir kanıt Fransız ressam Charles Vernet’nin Etherington’ınkine benzeyen bir silindir şapka giymiş şık bir adamı tasvir eden <span class="ideitalik">Un Incroyable de 1796</span> adlı resmidir. Ressamlar geleneksel olarak trendlerin öncülüğünü yapmış olsalar bile, İngilizler bu eserin üzerine ressamın geçmiş bir tarih atmış olabileceğine inanmaktadırlar.</p>

  <h2 class="indentmetinbold" id="calibre_toc_196">Eldivenler:</h2>

  <p class="indentmetinbold">10,000 Yıl Önce, Kuzey Avrupa</p>

  <p class="normal">Eldivenler elleri soğuktan ve ağır işten koruma ihtiyacıyla ortaya çıkmıştı. Kuzey Avrupa’da keşfedilmiş sayısız örnek arasında en eskisi, on bin yıl öncesinden kalma hayvan derisinden yapılmış bileğe kadar uzanan “torba eldivenler”dir.</p>

  <p class="normal">Akdeniz’i çevreleyen ılıman bölgelerde yaşamış eski insanlar, eldivenleri inşaatta ve çiftçilikte kullanmaktaydı. Söz konusu Güneyliler arasında yer alan Mısırlılar, yaklaşık MÖ 1500’de ilk kez eldivenleri dekoratif bir aksesuar haline getirdi. Kral Tutankhamon’un mezarında arkeologlar, kumaşların arasında katlanmış bir çift yumuşak keten eldiven ile üzeri rengârenk iplerle örülmüş tek bir tane eldiven buldular. Üzerilerindeki ipler eldivenlerin bileklere bağlandığına işaret etmektedir.</p>

  <p class="normal">İklimin sıcaklığına aldırmadan hemen her medeniyet, hem kostüm hem de iş eldivenleri geliştirmişti. MÖ dördüncü yüzyılda Yunanlı tarihçi Ksenofon Perslilerin zarifçe yaptığı kürklü kostüm eldivenlerden söz etmekteydi. Homeros’un <span class="ideitalik">Odysseia</span>’sında Odisseus eve döndüğünde babası Laertes’i “ellerini dikenlerden koruyan eldivenler”iyle bahçesinde çalışırken bulur.</p>

  <p class="normal">Eldivenin İngilizce karşılığı “glove” ise, deriden yapılmış ağır el kaplamalarına “el ayası” anlamındaki <span class="ideitalik">glof</span> ismini veren Anglosaksonlar’dan kalmıştır.</p>

  <h2 class="indentmetinbold" id="calibre_toc_197">Cüzdan:</h2>

  <p class="indentmetinbold">MÖ 8.Yüzyıl Öncesi, Güney Avrupa</p>

  <p class="normal">Dudaklarınızı büzerseniz ortaya çıkan kırışıklıklar ve kıvrımlar eski insanların cüzdan niyetine kullandıkları büzme ipli torbayı andırır (İngilizce purse kelimesi cüzdanın karşılığıdır. “Purse” aynı zamanda büzmek demekti) Ancak “purse” kelimesinin asıl kökeni, derinin Yunanca karşılığı olan <span class="ideitalik">“byrsa”</span> kelimesidir. Bu eski torbaların yapıldıkları malzeme deriydi.</p>

  <p class="normal">Romalılar, Antik Yunan’ın büzme ipli, diğer deyişle torba ağızlı <span class="ideitalik">byrsa</span>’sını değiştirmeden benimsediler. Sadece ismini <span class="ideitalik">bursa</span> olarak Latinleştiridiler. Eski Fransızlar da bunu alıp cüzdandaki para anlamına da gelen bourse’a dönüştürdüler; bu kelime sonradan Paris borsasını ifade eder hale geldi.</p>

  <p class="normal">On altıncı yüzyılda cepler giysilerde belirlemeye başlayana kadar kadınlar, erkekler ve çocuklar beraberlerinde cüzdanlar taşırlardı. Bu cüzdanlar bazen anahtar ve diğer kişisel eşyaları barındıran bir parça kumaştan ibaretken; bazen de bol işlemeli ve taşlarla bezeli çantalar halindeydiler.</p>

  <h2 class="indentmetinbold" id="calibre_toc_198">Mendil:</h2>

  <p class="indentmetinbold">15. Yüzyıl Sonrası, Fransa</p>

  <p class="normal">On beşinci yüzyıl boyunca Fransız denizciler Doğu’dan, açık havada çalışan Çinli işçilerin, başlarını güneşten korumak için kullandıklarını gördükleri hafif keten kumaşlarla dönüyorlardı. Ketenin kalitesinden çok etkilenen moda takipçisi Fransız kadınlar kumaşı ve söz konusu kullanımını benimsediler. Bu başlık modeline “baş için örtü” anlamındaki <span class="ideitalik">couvrechef</span> ismini verdiler. İngilizler de bu âdetten geri kalmadılar ve Frasız ifadesini “kerchief” olarak İngilizleştirdiler. Bu örtüler güneşten korunmaya ihtiyaç duyulmadığı zaman elde taşındıklarından “hand kerchiefs” yani “el mendilleri” diye adlandırıldılar.</p>

  <p class="normal">Pirinç tarlalarındaki Çinlilerin aksine üst sınıf Avrupalı kadınlar zaten güneş şemsiyeleri taşımaktaydılar. Dolayısıyla el mendili daha başından beri moda özentiliğinden ibaretti. Bu, mendillerin nadiren giyildiğinin, daha çok taşındığının, sallandığının ve cilveli bir şekilde yere düşürüldüğünün tasvir edildiği dönemin pek çok çizim ve resminde de aşikârdır. Bazıları ipek veya altınla işlenmiş ipek mendiller 1500’lerde öylesine pahalı hale gelmişti ki vasiyetlerde değerli eşyalardan biri olarak gösterilmekteydiler.</p>

  <p class="normal">Dantelli mendiller ilk kez I. Elizabeth devrinde İngiltere’de çıktı. Üzerine sevilen bir kişinin isminin işlendiği mendiller tam on santim ölçülüyor, bir köşesinden bir püskül sarkıyordu. Bir süre için bunlara “gerçek aşk düğümü” dendi. Bir beyefendi hanımının baş harflerinin işlendiği mendili şapka şeridinin arasına sıkıştırırken, hanımefendi sevgilisinin aşk düğümünü göğüslerinin arasında taşırdı.</p>

  <p class="normal">Peki, Çin’e özgü bir başörtüsüyken Avrupa’nın el mendiline dönüşen mendil, ne zaman burna doğru götürülmeye başlandı? Muhtemelen el mendili Avrupa toplumuna takdim edildikten çok sonra değil. Ancak o zamanların burun silme prosedürü bugünkünden oldukça farklıydı.</p>

  <p class="normal">Ortaçağ boyunca insanlar burunlarını kuvvetle sümkürüp çoğunlukla elbise kolları olmak üzere el altında ne varsa ona silerek temizlerlerdi. Eski adabımuaşeret kitapları bu pratiği mazur göstermektedir. Eski Romalılar yanlarında “ter bezi” anlamında <span class="ideitalik">sudarium</span> denen, hem burunlarını hem de sıcak günlerde alınlarını silmek için kullandıkları bir bez taşırlardı. Ancak Roma İmparatorluğuyla beraber sudarium nezaketi de yıkılıverdi.</p>

  <p class="normal">Giysi koluna burun silmeye karşı (gerçi havaya doğru sümkürmeye karşı değil) yöneltilmiş kayıtlı ilk ikazlar mendilin de yükselişe geçtiği on altıcı yüzyıl adabımuaşeret kitaplarında karşımıza çıkmaktadır. 1530’da gelenek kayıtçısı Rotterdamlı Erasmus “Burnunuzu elbise koluna silmek kaba bir harekettir. Doğru olan mendildir, emin olabilirsiniz” diye tavsiye etmişti.</p>

  <p class="normal">O yüzyıldan itibaren mendiller ilk başlarda tereddüt edilerek de olsa burunla temas kurmaya başladı. Bu âdetin on dokuzuncu yüzyılda daha bir popülerleşmesinde havadan gelen mikropların keşfinin olduğu gibi aynı zamanda makine çağının seri üretilen ucuz pamuklu kumaşları da etkili oldu.</p>

  <h2 class="indentmetinbold" id="calibre_toc_199">Yelpaze:</h2>

  <p class="indentmetinbold">MÖ 3000, Çin ve Mısır</p>

  <p class="normal">Tavus kuşu tüylü yelpazeler, papirüsten yelpazeler ve palmiye yaprakları: süsleme ve fayda sağlama amaçlarına yönelik bu esinti yaratıcılar beş bin yıl önce aynı anda ve birbirinden bağımsız olarak farklı farklı kültürlerde geliştirildi. Çinliler yelpazeleri bir sanata; Mısırlılar ise bir sınıf farkı sembolüne dönüştürdüler</p>

  <p class="normal">Çok sayıda Mısır metni ve resmi, zengin bir adamın “yelpaze hizmetkârı”’nın ve bir firavunun da “kraliyet yelpaze taşıyıcısı”’nın olduğunu doğrulamaktadır. Efendilerini serinletmek için hem beyaz hem kara derili köleler sürekli olarak eğreltiotu yapraklarını veya örülmüş papirüsleri sallarlardı. Opak yelpazelerin yerde çimenliğe vuran gölgeleri sıradan halka yasaklanmıştı. Yarı tropik Mısır’da gayri maddi gölge ve esinti kölelerin gözetimi sayesinde zengini elbiselerin olduğu gibi saygı uyandıracak biçimde donatması gereken şeylerdi.</p>

  <p class="normal">Çin’de yelpazeler daha demokratikçe serinletmekteydi. Tasarımları ve süslemeleri ise çok çeşitliydi. Yanardöner tavus kuşu tüyüne ilâveten Çinliler bambu bir çerçevenin üzerine gerdikleri ipekten meydana getirdikleri lake saplı “güneş yelpazesi”’ni geliştirdiler. MS altıncı yüzyılda güneş yelpazesini takdim ettikleri Japonlar yelpazeyi dâhiyane bir değişime tabi tuttular ve nihayetinde katlanır yelpazeyi meydana getirdiler.</p>

  <p class="normal">Katlanır Japon yelpazesi birbirleri üzerine kapanan biz dizi çubuğun üzerine yapıştırılmış ipek kumaştan oluşmaktaydı. Kumaşlarına, renklerine ve tasarımlarına göre bu yelpazelerin farklı isimleri ve öngörülen farklı kullanımları mevcuttu. Mesela kadınların “dans”, “kur yapma”, ve “çay” yelpazeleri varken erkekler yanlarında “binici” yelpazeleri ve hatta “savaş” yelpazeleri taşırlardı.</p>

  <p class="normal">Japonlar, katlanır yelpazeleri onuncu yüzyılda Çin’e sundular. Bu sefer Çinliler Japon tasarımında akıllıca bir değişim uyguladılar. Ayrı ayrı çubuklar üzerine gerilmiş saf ipeği bir kenara bırakıp yerine bambu veya fildişiyle dizi dizi “kanatlar” meydana getirdiler. Yelpaze üstlerinden birbirine bir kurdeleyle bağlanmış, aynı zamanda katlanılabilir olan bu ince kanatlardan ibaretti. Onbeşinci yüzyıldan itibaren Doğu’da ticaret yapan Avrupalı tacirler beraberlerinde çeşit çeşit dekoratif Çin ve Japon yelpazeleriyle dönmüşlerdi. İnce ince oyulmuş fildişi kanatlarının beyaz veya kırmızı bir ipek kurdeleyle birbirine bağlandığı kanatlı yelpaze namı diğer <span class="ideitalik">brise</span> diğerlerinden çok daha fazla tutulmuştu.</p>

  <h2 class="indentmetinbold" id="calibre_toc_200">Çengelli İğne:</h2>

  <p class="indentmetinbold">MÖ 1000, Orta Avrupa</p>

  <p class="normal">Modern çengelli iğnede iğne ucu zarar vermeyecek şekilde metal bir kılıfın içinde saklıdır. İlk çengelli iğnelerin ucu, açıkta bırakılmış olsa da kavisli bir telle güvenli hale getirilirdi. Düz iğneye dair ilk önemli gelişmeyi temsil eden U şeklindeki bu kıvrımlı buluş, yaklaşık üç bin yıl önce Orta Avrupa’da ortaya çıktı. Benzer bronz iğneler, kazılarda ortaya çıkarılmıştır.</p>

  <p class="normal">Demir ve kemikten düz iğneler MÖ 3000 dolaylarında Sümerlilerce tasarlanmıştı. Sümer yazıları ayrıca dikişte delikli iğnelerin kullanıldığını açığa çıkarmaktadır. Antik mağara resimlerini ve eserleri inceleyen arkeologlar bir on bin yıl öncesindeki eski insanların bile ipi kabul edecek şekilde üstten veya ortadan deldikleri balık kılçıklarını dikiş iğnesi olarak kullandıkları sonucuna varmışlardır.</p>

  <p class="normal">MÖ altıncı yüzyıl itibariyle Yunanlı ve Romalı kadınlar elbiselerini omuzlarından ve üst kollarından bir <span class="ideitalik">fibula</span> ile tuttururlardı. Bu, yay gibi açılan, gergin, ortası halka şeklinde kıvrılmış yeni bir iğneydi. Öte yandan <span class="ideitalik">fibula</span> modern çengelli iğneye bir adım daha yakındı.</p>

  <p class="normal">Yunanistan’da düz, süs iğneleri dekoratif amaçlı mücevherat olarak kullanılmaktaydı. On beş yirmi santimlik fildişi ve bronz çuvaldızlar saçları ve giysileri süslerdi. Kemer haricinde iğneler giysileri bağlamanın yaygın bir yoluydu. Sarmalı, üstten geçirmeli giysiler daha karmaşık bir hâl aldıkça ihtiyaca göre tutturma iğneleri de daha çok çeşitlendi. 1347 tarihli bir saray envanteri bir Fransız prensesin gardırobunda on iki bin adet iğne muhafaza edildiğini kaydetmektedir.</p>

  <p class="normal">Ortaçağ’ın sonlarında iğne kıtlığına bir çare bulabilmek ve diğer yandan iğnelerin bazı kesimlerce istif edilmesini önlemek için İngiliz hükümeti iğnecilerin yılın belli günlerinde ürünlerini pazarlamalarına izin veren bir yasa çıkardı. Tayin edilmiş günlerde çoğu gayretle “iğne parası” biriktirmiş üst ve alt sınıftan kadınlar epeyce pahalı olan iğnelerden satın alabilmek adına dükkânlara akın ederlerdi. Ancak seri makine üretiminin bir sonucu olarak iğne fiyatları düştüğünde “iğne parası” ifadesinin de aynı şekilde bir değeri kalmadı; ancak iğne almak için yeterli olan “bir kadının cep harçlığı” anlamına gelmeye başladı.</p>

  <p class="normal">İğnelerin giysi tarihindeki itibarı işlevsel düğmenin çıkışıyla beraber ciddi bir şekilde zarar gördü.</p>

  <h2 class="indentmetinbold" id="calibre_toc_201">Düğme:</h2>

  <p class="indentmetinbold">MÖ 2000, Güney Asya</p>

  <p class="normal">Düğmeler giysileri tutturmak için ortaya çıkmadı. Daha ziyade kadın ve erkeklerin kıyafetlerine dikilen süsleme amaçlı, mücevher benzeri disklerdi. Neredeyse 3,500 yıl boyunca da düğmeler tamamen süs işlevi gördüler; ne de olsa iğneler ve kemerler giysileri güvence altına almak için yeterliydi.</p>

  <p class="normal">En eski dekoratif düğmeler MÖ 2000’lere dayanmaktadır ve Indus Vadisi’ndeki arkeolojik kazılarda ortaya çıkarılmışlardır. Bunlar yuvarlak ve üçgen biçiminde oyulmuş, giysilere dikmek üzere üstlerinde iki delik açılmış çeşitli deniz yumuşakçalarının kabuklarıydı.</p>

  <p class="normal">Eski Yunanlılar ve Romalılar tunikleri, ehramları ve pelerinleri süslemek için kabuk düğmeleri kullanırlardı. Hatta tahta düğmeleri iğnelere ekler, böylece giysilerin üzerinde broş gibi durmalarını sağlarlardı. Çoğu altın ve değerli taşlarla süslenmiş, özene bezene oyulmuş fildişi ve kemik düğmeler de Avrupa’daki kalıntılar arasında bulunmuştur. Ancak ne resimlerde, ne metinlerde, ne de giysilerde antik terzinin aklına düğmenin karşısına bir düğme deliği açma fikrinin geldiğine dair en ufak bir belirti görülür.</p>

  <p class="normal">Peki, düğme ismi ne zaman “düğmelemek” fiiline dönüştü? Şaşırtıcı bir şekilde ancak on üçüncü yüzyılda…</p>

  <h2 class="indentmetinbold" id="calibre_toc_202">Düğme Deliği</h2>

  <p class="normal">Bir giysiyi düğmeleme pratiği iki nedenden ötürü Batı Avrupa’da ortaya çıktı.</p>

  <p class="normal">1200’lerde torba gibi bol, dökümlü kıyafetlerin yerini daha sıkı, vücuda oturan giyecekler almaya başlamıştı. Bu değişimi, bir kemer tek başına başaramazdı; ancak iğneler başarabilirdi. Bu yüzden çok fazla miktarlarda iğnelere ihtiyaç duyulmaktaydı. Dikilmiş düğmeler vasıtasıyla giyinirken tutturacak bir şeyler bulma gibi günlük bir endişe söz konusu değildi.</p>

  <p class="normal">Düğmelerin düğme delikleriyle tanıştırılmasının ikinci nedeni ise kumaşla alakalıydı. Yine 1200’lü yıllarda giysilerde daha zarif malzemeler kullanılmaktaydı ve düz, çengelli iğnelerle sürekli olarak delmek bu kumaşları tahrip etmekteydi.</p>

  <p class="normal">Böylece modern, işlevsel düğme en sonunda çıkageldi. Kaybedilmiş zaman aşırılıklarla telafi edilir gibiydi. Düğmeler ve ilikler her giysinin üzerinde belirmeye başladı. Elbiseler, kapatılmaları durumunda düğmelerin kullanılabilmesi için boyundan bileğe kadar kesiliyordu. Kişi düğmelerinin gerçekten iliklendiğini gösterebilsin diye kullanışsız yerlere -giysi kollarına, bacaklardan aşağıya- kesikler atılırdı. Düğmeler bir kadının elbisesinde iki yüz tane olacak kadar öylesine bitişik yerleştirilmişlerdi ki soyunmak külfetli hale gelmişti. Yanlış yerlere konmuş çengelli iğneleri aramak zaman harcayıcı bir şeyse; düğmelerin de pek zaman kazandırdığı söylenemezdi.</p>

  <p class="normal">On dört ve on beşinci yüzyıl heykelleri, illüstrasyonları ve resimleri söz konusu düğme çılgınlığına tanıklık etmektedir. Takip eden yüzyılda ise bu moda, düğme deliğinin yaratılmasından önce olduğu gibi altın, gümüş ve taşlarla bezenmiş düğmelerin giysilere süsleme amaçlı olarak dikilmeye yeniden başlanmasıyla tepe noktasına ulaşmıştır.</p>

  <p class="normal">1520’de Fontainebleau şatosunun bir nevi mimarı sayılan Fransa Kralı I. Francis, siyah kadife takımında kullanılmak üzere kuyumcusuna 13,400 adet altın düğme siparişi vermişti. Bu da hiçbir olumlu sonucun çıkmayacağı müttefiklik arayışında Camp du Drap d’Or’da uğruna şatafatlı törenlerin düzenleneceği İngiltere Kralı VII. Henry ile buluşması içindi.</p>

  <p class="normal">Henry’nin kendisi yüzüklerinin modellerine göre yapılmış mücevherli düğmeleriyle iftihar etmekteydi. Düğmeli kıyafeti ve uyumlu yüzükleri Alman portre ressamı Hans Holbein tarafından tuvale geçirilmişti.</p>

  <p class="normal">Bu yüzyıldaki düğme çılgınlığı 1980’lerdeki fermuar modasıyla bir bakıma aynı doğrultudadır. Fermuar cepli pantolonlar, gömlekler, fermuar ağızlı kollar, bacaklar ve daha bir sürü olmayacak yerlere yerleştirilmiş fermuarlar geçici olarak popülerdi.</p>

  <h2 class="indentmetinbold" id="calibre_toc_203">Sağ ve Sol Düğmeleme</h2>

  <p class="normal">Erkekler giysilerini sağdan sola, kadınlar ise soldan sağa iliklemektedirler. Düğmeli giysileri portrelerde ve çizimlerde inceleyen moda tarihçileri söz konusu pratiğin on beşinci yüzyıla kadar izini sürmüşlerdir ve şimdi kökenini anladıklarına inanmaktadırlar.</p>

  <p class="normal">Sarayda, seyahette ve muharebe meydanında erkekler genellikle kendileri giyinirlerdi. Çoğu insan sağ elini kullandığı için, tek başına giyinen erkekler sağdan sola düğmelenmenin daha pratik ve çabuk olduğunu keşfetti.</p>

  <p class="normal">Günün pahalı düğmelerinden almaya gücü yeten kadınların kendilerini giydiren hizmetçi kadınları vardı. Ağırlıklı olarak sağ ellerini kullanan bu hizmetçilere göre hanımlarının elbiselerini iliklemek, düğmelerin tam karşısında durdukları için soldan sağa doğru daha kolay oluyordu. Terziler ricaları dikkate aldı ve o zamandan beri bu gelenek ne değişime ne de muhâlâfete maruz kaldı.</p>

  <h2 class="indentmetinbold" id="calibre_toc_204">Fermuar:</h2>

  <p class="indentmetinbold">1893, Chicago</p>

  <p class="normal">Antik bir karşılığı olmayan fermuar ani bir yaratıcılık eseri de değildi. Daha ziyade uzun ve sabırlı bir teknolojik gayretin ürünüydü. Fermuar fikrini piyasa gerçeğine dönüştürmek için yirmi yıl; insanları bunu kullanmaya ikna etmek içinse on yıl gerekti. Öte yandan fermuar, düğmelerle yarışacak bir giysi tutturucusu olarak değil, 1890’lardaki çizmelerin kancalı uzun bağcıklarının yerini almak üzere tasarlanmıştı.</p>

  <p class="normal">29 Ağustos 1893’te Chicago’da yaşayan makine mühendisi Whitcomb Judson “kaygan kopça”sının patentini aldı. O dönemde patent ofis dosyalarında Judson’ın fermuarı prototipine uzaktan yakından benzeyen hiçbir şey yoktu. İki kaygan kopça ise çoktan kullanımdaydı: biri Judson’ın kendi çizmelerinde, diğeri de iş ortağı Lewis Walker’ın çizmelerinde.</p>

  <p class="normal">Bir düzine motor ve demiryolu fren patentiyle zaten pratik bir mucit olarak şöhretini pekiştirmiş Judson, kaygan kopçasına kimsenin ilgi göstermediğini fark etti. Ürkütücü görünen fermuar dümdüz bir sıra erkek ve dişi kopçalardan meydana geliyor, modern bir zaman kazandırıcı aletten daha çok Ortaçağ’a özgü bir işkence aletini andırıyordu.</p>

  <p class="normal">İlgiyi canlandırmak üzere Judson 1893 Chicago Dünya Fuarı’nda kaygan kopçasını sergiye koydu. Ancak fuar alanına gelen yirmi bir milyon kişi dünyanın ilk Ferris dönme dolabını ve Little Egypt rakkasesinin Coochee-Coochee adlı heyecanlandırıcı özel gösterisini seyretmeye akın etmişlerdi. Dünyanın ilk fermuarı görmezden gelinmişti.</p>

  <p class="normal">Judson ve Walker’ın şirketi Universal Fastener Amerika Birleşik Devletleri Posta Hizmetleri’nden yirmi adet fermuarlı posta çantası siparişi aldı. Ancak sıklıkla fermuarlar sıkışıp kaldığından çantalar da çöpe atılmak zorunda kalıyordu. Withcomb Judson kaygan kopçasını geliştirme çabalarını sürdürse de buluşunu kusursuz hale getirmek başka bir mucide düştü: İsveç asıllı Amerikalı mühendis Gideon Sundback. Judson’ın erkek-dişi kopçalarını bir kenara bırakan Sundback 1913’te daha küçük, daha hafif ve daha güvenilir olan bugünün fermuarını meydana getirdi. Sundback fermuar siparişlerinden ilki Birinci Dünya Savaşı sırasında fermuarı üniformalarda ve diğer teçhizatta kullanmaya niyetlenen Amerikan Ordusu’ndan geldi.</p>

  <p class="normal">Evde fermuarlar çizmelerin, para kemerlerinin ve tütün torbalarının üzerilerinde belirmeye başlamıştı. Öte yandan yaklaşık 1920’ye kadar sivil giyimde fermuar kullanılmadı.</p>

  <p class="normal">İlk fermuarlar fazla popüler değildi. Zira metal bir fermuar çabucak paslanıyordu. O yüzden bir kıyafet yıkanmadan önce fermuarın sökülmesi, kuruduktan sonra tekrar dikilmesi gerekiyordu. Diğer bir problem ise halkın eğitilmesiyle alakalıydı: bir çocuğun bile yapabileceği düğme iliklemenin aksine fermuar konunun yabancısı kişiler için anlaşılır değildi. Fermuarlı giysiler fermuarın bakım ve kullanımına ilişkin kılavuzlarla satılmaya başlanmıştı.</p>

  <p class="normal">1923’te B.F. Goodrich Şirketi yeni “kopçasız fermuarlı” lastik galoşları piyasaya sürdü. Çizmelerini kapatırken çıkan “z-z-z-zip” sesinden ilham alıp fermuar anlamındaki İngilizce “zipper” ifadesini bulan da Bay Goodrich’in kendisiydi. Goodrich bu yeni ürününü “Zipper Boots” olarak yeniden isimlendirdi. Sonradan ismini Talon olarak değiştirecek Hookless Fastener Şirketi’ne 150,000 adet fermuar siparişi verdi. Fermuarın artan güvenirliliği ve pasa karşı dayanıklılığıyla beraber alışılmadık bir şekilde “zipper” diye adlandırılması fermuarların popülerleşmesine yardımcı oldu.</p>

  <p class="normal">1920’lerin sonları itibariyle fermuar giysilerde yaygın bir şekilde kullanılır hale geldi. 1935’te meşhur tasarımcı Elsa Schiaparelli <span class="ideitalik">The New Yorker</span>’ın “üzerinden fermuarlar akıyor” diye tanımladığı bahar koleksiyonunu takdim ettiğinde fermuar kendi başına bir moda aksesuarı haline gelivermişti. Schiaparelli dekoratif amaçlı, işlevsiz renkli ve büyük boy fermuarları üreten ilk moda tasarımcısıydı.</p>

  <p class="normal">Yavaş ilerleyen bir sürecin sonunda ortaya çıkıp yıllarca reddedildikten sonra fermuar plastik kalem kutularından sofistike uzay kıyafetlerine kadar her türlü eşyada kullanılmanın bir yolunu bulmuştu. Gerçekten de orijinal bir fikri somuta dökmüş olan Whitcomb Judson maalesef 1909’da buluşunun pratik anlamda hiç kullanılamayacağına kanaat getirerek hayata veda etti.</p>

  <h2 class="indentmetinbold" id="calibre_toc_205">Cırt Cırt (Velcro):</h2>

  <p class="indentmetinbold">1948, İsviçre</p>

  <p class="normal">Bir süre fermuarın tahtını sarsacak başka bir icat mümkün değilmiş gibi göründü. Ama sonra bir adamın, dulavratotunun üzerinde tohum zarfları şeklinde ortaya çıkan küçük dikenli toplar gibi sentetik pıtraklar yaratma çabasının eseri olarak “Velcro”, diğer deyişle bildiğimiz cırt cırt çıkageldi.</p>

  <p class="normal">1948’de Alpler’deki bir yürüyüş sırasında pantolonuna ve çoraplarına sinir bozucu bir biçimde yapışıp kalan dikenli tohumlar yüzünden İsviçreli dağcı George de Mestral’in morali bozulmuştu. Onları çıkarmakla uğraşırken fermuarı demode hale getirmese bile onunla yarışacak bir bağlayıcının üretilebileceğini fark etti.</p>

  <p class="normal">Günümüzde bir Velcro cırt cırtı birinin üzerinde binlerce ufak kancanın, diğerinin ise ufak gözlerin yer aldığı iki naylon şeritten meydana gelir. Şeritlerinin birbirine bastırılmasıyla kancalar gözlerin içerisinde kilitlenmektedir. Bu basit fikri kusursuz hale getirmek on yılın çabasını gerektirdi.</p>

  <p class="normal">De Mestral’in danıştığı tekstil uzmanları suni diken fikriyle alay etti. Yalnızca Fransa’nın Lyon şehrinden bir dokumacı bu fikrin gerçekleştirilebilir olduğuna inandı. Normalde daha küçük, özel bir dokuma tezgâhında biri küçük kancalı, diğeri daha küçük gözlü iki şerit pamuklu kumaş üretmeyi başardı. Birbirlerine bastırıldıklarında yeterli derecede yapışıyorlar ve çekilip ayrılana kadar o şekilde birleşik kalıyorlardı. De Mestral bu numuneye “kilitleme bandı” ismini verdi.</p>

  <p class="normal">Dokumacının ince el işini kopya edip bandı daha da geliştirmek teknolojik gelişmeyi gerektirmekteydi. Sürekli açma-kapama orijinal şeritlerin yumuşak kanca ve gözlerine zarar verdiğinden pamuk, naylonla değiştirildi. Önemli bir gelişme de Mestral, kızılötesi ışığın altında dokunan ve neredeyse hiç zarar görmeyen kanca ve gözler meydana getirecek şekilde sertleştirilen esnek naylon ipini keşfetmesiyle gerçekleşti. 1950’lerin ortalarında ilk naylon kilitleme bandı hayata geçti. De Mestral marka ismi olarak kadife anlamındaki İngilizce “velvet “kelimesinden –sadece kelimenin tınısı hoşuna gittiğinden- <span class="ideitalik">vel</span>’i ve Fransızca “kanca”’nın karşılığı crochet kelimesinin <span class="ideitalik">cro</span>’sunu bir araya getirdi.</p>

  <p class="normal">1950’lerin sonları itibariyle tekstil tezgâhlarında yılda yaklaşık elli beş milyon metre Velcro üretiliyordu. Naylon cırt cırt Mestral’ın umduğu gibi fermuarın yerini alamasa da, suni kalp odacıklarını kapama, uzayın yerçekimsiz ortamında giysileri güvenceye alma ve tabii ki elbiseleri, mayoları ve çocuk bezlerini kapama gibi fermuar benzeri çeşit çeşit kullanımlar edindi. Bu liste henüz George de Mestral’ın tasavvur ettiği kadar sonsuz derecesinde olmasa da uzayıp gitmektedir.</p>

  <h2 class="indentmetinbold" id="calibre_toc_206">Şemsiye:</h2>

  <p class="indentmetinbold">MÖ 1400, Mezopotamya</p>

  <p class="normal">Rütbe ve sınıf farkının sembolü şemsiye 3,400 yıl önce yelpazenin bir uzantısı olarak Mezopotamya’da ortaya çıktı. Zira bu ilk şemsiyeler Mezopotamyalıları çölde nadiren görülen yağmurdan değil haşin güneşten korumaktaydı. Yüzyıllarca şemsiyeler esas olarak gölgelik görevi gördüler. Şemsiyenin İngilizce karşılığı “umbrella” da Latince “gölge” anlamındaki <span class="ideitalik">umbra</span> kelimesinden türemiştir. Günümüzde çoğu Afrika kabilesinde bir şemsiye taşıyıcısının başını güneşten korumak üzere kabile reisinin arkasından yürümesi eski Mısır ve Mezopotamya geleneklerini yansıtmaktadır.</p>

  <p class="normal">MÖ 1200 itibariyle Mısır şemsiyesi dini bir önem kazanmıştı. Bütün gök kubbenin gökyüzü tanrıçası Nut tarafından meydana getirildiğine inanılıyordu. Engin bir şemsiye gibi dünyayı baştan sona saran tanrıça yere sadece el ve ayak parmaklarıyla değiyordu. Yıldızlarla bezenmiş göbeği gece göğünü oluşturuyordu. İnsan yapımı şemsiyeler Nut’un dünyevi simgesi olduğundan sadece asilzadelerinin başlarını üzerinde tutulurlardı. Kraliyet şemsiyesinin gölgesine davet edilme büyük bir onur sayılırdı. Zira gölge bir sembol olarak kralın himayesi anlamına gelmekteydi. Palmiye yaprakları, tüyler ve gerilmiş papirüs yelpazeler gibi şemsiyelerin de malzemeleriydi.</p>

  <p class="normal">Yunanlılar ve Romalılar Mısır kültüründen pek çok şey ödünç almışlardı ancak şemsiyeyi efemine olarak kabul etmişlerdi. Erkekler çok nadiren şemsiye kullanırdı. MÖ altıncı yüzyıl Yunan yazarları yazılarında “kadınlar gibi” şemsiye taşıyan erkeklere yönelik sayısız atıfta bulunmuşlardır. Yüzyıllarca halk içerisinde şemsiye taşıyan bir erkeğin mazur görülmesinin tek yolu, yanında eşlik edip başını koruduğu bir kadının mevcut olmasıydı.</p>

  <p class="normal">Kadınlar için ise durum tam tersiydi. Yüksek mevkiye sahip Yunanlı kadınlar beyaz güneş şemsiyeleri taşırlardı. Yılda bir kez Akropol’de düzenlenen “Şemsiye Festivali” adı altındaki bereket törenine katılırlardı.</p>

  <p class="normal">Öte yandan su geçirmez hâle getirmek için kâğıt şemsiyeleri yağlama uygulamasını başlatan kendilerine özgü şemsiye şenlikleriyle Romalı kadınlardı. Romalı tarihçiler amfi tiyatroda yağmurun serpiştirmeye başlamasıyla birlikte yüzlerce kadının görüntü engelleyici şemsiyelerini havaya kaldırdığını ve böylece erkekleri bir hayli sinirlendirdiğini kaydetmişlerdir. Halk etkinliklerinde yağmur şemsiyelerinin kullanımı bir tartışmayı da alevlendiriverdi ve söz konusu tartışma M.S birinci yüzyılda kadınların yağlı şemsiyelerle kendilerini koruduklarını savunan İmparator Dominitan’ın kulağına kadar ulaştı.</p>

  <p class="normal">Güneş ve yağmur şemsiyeleri Avrupa’da on sekizinci yüzyıla kadar -Amerika’da ise daha sonrasına- ağırlıklı bir şekilde kadın aksesuarı olarak kaldı. Erkekler şapka takar, sırılsıklam olurlardı. Kötü hava şartlarında kendilerini rasgele korumanın ötesinde bir çaba erkeğe yakışmazdı. On altıncı yüzyıl Fransız yazar Henri Estienne şemsiyeli erkeklere dair Avrupa hissiyatını çok iyi özetlemişti: “Fransız kadınları erkekleri şemsiye taşırken görürlerse efemine olduklarını düşünürler.”</p>

  <p class="normal">Şemsiyeleri erkekler için saygın bir yağmur donanımına dönüştüren Jonas Hanway isimli bir İngiliz beyefendisiydi. Küçük düşürülüp aşağılanmasına rağmen İnatçı azmiyle bu dönüşümü gerçekleştirmişti.</p>

  <p class="normal">Hanway Rusya ve Uzakdoğu’yla yaptığı ticaretten bir servet kazanmış; otuz sekiz yaşında emekli olarak kendini hastane ve yetimhane kurmaya adamıştı. Ve tabii bir de kişisel tutkusu olan şemsiyeyi popülerleştirmeye...</p>

  <p class="normal">1750’den itibaren Hanway yağmur olsun olmasın dışarıya şemsiyesiz ayak basmamaya başladı. Her seferinde de sansasyon yarattı. Eski iş arkadaşları bile Hanway’i kadınsı görüyor, sokak serserileri her geçtiğinde sataşıyor ve arabacılar kendi geçimlerinin yağmurdan korunmanın geçerli bir yolu olarak şemsiye tarafından tehdit edildiğini düşünüp Hanway’e kasten çamur sıçratıyorlardı.</p>

  <p class="normal">Hanway hiçbir şekilde yılmadan hayatının son otuz yılını şemsiye taşıyarak geçirdi. Erkekler bir seferlik şemsiyeye yapılacak yatırımın yağmurdan korunmak için her seferinde araba kiralamadan daha makul olduğunu fark etmeye başladılar. Bu Londra’da kayda değer bir tasarruf demekti. Belki ekonomik nedenlerden ya da aşinalığın beraberinde aldırmazlığı getirdiğinden, şemsiyenin üzerindeki efemine damgası kalkıverdi. Jonas Hanway’in 1786’daki vefatından önce şemsiyeler İngiliz beyefendilerince taşınmakta ve hatta “Hanways” diye adlandırılmaktaydı.</p>

  <h2 class="indentmetinbold" id="calibre_toc_207">Yağmurluk:</h2>

  <p class="indentmetinbold">1830, İskoçya</p>

  <p class="normal">Yağmurluğun tarihi giysi tarihi kadar eskidir. İlk insanlar kendilerini yağmurdan korumak için yaprak ve otları örerek; yağlı hayvan derilerini birbirlerine dikerek, su geçirmez pelerinler ve başlıklar yapardı. Materyallere uygulanan su geçirmez astarlar kültürden kültüre farklılık gösterirdi.</p>

  <p class="normal">Örneğin Eski Mısırlılar keteni ve yağlı papirüsü mumlarken, Çinliler kâğıt ve ipeği vernikleyip lake ile kaplarlardı. Kullanışlı, hafif ve tam anlamıyla etkili kauçuklanmış yağmurluğa zemin hazırlayanlar ise Güney Amerika yerlileri oldu.</p>

  <p class="normal">On altıncı yüzyılda Yeni Dünya’ya adım atan İspanyol kâşifler yerlilerin pelerinlerini ve çarıklarını <span class="ideitalik">Hevea brasiliensis</span> adlı yerel bir ağacın süte benzer, beyaz reçinesiyle astarladıklarını gözlemlediler. Saf beyaz öz, astarlanmış giysiyi sert ama yine de esnek hâle getirecek ölçüde koyulaştırıp kuruturdu. İspanyollar söz konusu maddeye “ağaç sütü” adını verdiler. Yerlilerin ağaç özü çıkarma metotlarını kopya ederek sıvıyı ceketlerine, pelerinlerine, şapkalarına, pantolonlarına ve çizmelerinin altlarına sürdüler. Giysiler etkili bir şekilde su geçirmiyordu ama gündüz sıcağında bu özellik yerini yapışkanlığa bırakıyor; akşam serinliğine kadar artık astarın bir parçası durumuna gelecek derecede kuru otları, yaprakları, tozu ve kiri topluyordu.</p>

  <p class="normal">Ağacın özü Avrupa’ya götürüldü. Burada dönemin önemli bilim insanları, sıvının özelliklerini daha da geliştirmek üzere deneyler yaptılar. 1748’de Fransız gökbilimci François Fresneau, bir kumaşın üzerine sürüldüğünde ağaç özünü daha esnek ve daha az yapışkan kılan kimyasal bir yöntem geliştirdi. Ancak kimyasal katkı maddelerinin dayanılmaz kötü bir kokusu vardı.</p>

  <p class="normal">Bir başka başarısız deney, en azından ağaç özüne bir isim verdi. 1770’de oksijenin keşfini gerçekleştirmiş ünlü İngiliz kimyager Joseph Priestly, sütümsü lâteksi geliştirme üzerinde çalışıyordu. Tesadüfen koyu hale gelmiş özün grafit izlerini temizlediğini fark etti. Bu da pratik bir ismi akla getirmekteydi. 1823’te ise elli yedi yaşındaki İskoç kimyager Charles Macintosh modern kauçuklu yağmurluk dönemine öncüsü sayılan muazzam bir keşfe imzasını attı.</p>

  <p class="normal">Glasgow’daki laboratuvarında deneyler yaparken Macintosh doğal lastiğin, “kademeli” bir şekilde petrolün damıtılmasıyla (benzin ve kerosen arasındaki kademe) meydana gelmiş uçucu, yağlı bir sıvı olan kömür katranı naftasının içerisinde çözüldüğünü gözlemledi. Macintosh naftaya maruz bırakılmış lastik tabakalarını kumaşa yapıştırarak halkın macintosh adını taktığı sadece lastik kokan yağmur geçirmez ceketleri yarattı.</p>

  <p class="normal">Nafta işlemine tabi lastikten yapılmış ayakkabılar ise zaten çizmelere atfen kullanımda olan “galoş” ismini aldı. Kelime Romalıların Galyaların ağır tokyolarına verdikleri isimden türemişti. Baldırın ortasına kadar çapraz bir şekilde bacağa dolanan ipleri olan bu ayakkabılara <span class="ideitalik">gallica solea</span> denirdi. Söz konusu ifade İngilizce’ye Galya ayakkabıları anlamında “Gaulish shoes” olarak çevrilmiş, bu da nihayetinde “galoshes”e diğer deyişle galoşa dönüşmüştü.</p>

  <h2 class="indentmetinbold" id="calibre_toc_208">Mayo:</h2>

  <p class="indentmetinbold">19. Yüzyıl Ortası, Avrupa</p>

  <p class="normal">Belirli bir giyim öğesi olarak mayonun kökeni 1800’lerin ortasına dayanmaktadır. Öncesinde eğlence kabilinden deniz banyosu popüler bir meşgale değildi; bir erkek veya bir kadın denize girse bile bu ya çıplak ya da iç çamaşırıyla oluyordu.</p>

  <p class="normal">Önemli bir gelişme denize girme pratiklerinin değişmesine ve mayo ihtiyacının doğmasına vesile oldu. 1800’lerde Avrupalı doktorlar, eğlence/dinlenme amaçlı deniz banyosunun “sinirler” için bir tonik vazifesi gördüğünü savunmaya başladılar. “Sinir” hem aşk hastalığı gibi geçici, hem de tüberküloz menenjit gibi kalıcı durumlara işaret eden kapsayıcı bir terimdi. Şifa ise kaynak olsun, deniz olsun, okyanus olsun her türlü sudan gelmekteydi. Yüzyıllarca tüm vücudu yıkamayı ölümle eş tutmuş on binlerce Avrupalı, akarsuların, göllerin, denizin sığ sularında yürüyor, kendini ıslatıyor ve oyunlar oynuyordu.</p>

  <p class="normal">Söz konusu ihtiyacı karşılamak için ortaya çıkan mayolar sokak kıyafetlerinin tasarımını örnek aldı. Örneğin kadınlar boğazlı, dirseğe kadar kollu bir korse ve altında büzgülü kısa pantolonun yer aldığı dize kadar bir etek, siyah çoraplar ve alçak tabanlı bez ayakkabıdan meydana gelen pazen, alpaka veya şayaktan bir kostüm giyerdi. Islandığında tüm bunlar neredeyse kişinin kendi kilosu kadar ağırlaşırdı. İngiltere ve Amerika’da akıntıya kapılıp giysilerin fazla su çekmesinden dolayı ölümle sonuçlanmış vakalar kaydedilmiştir. Erkeklerin kıyafeti ise bir bakıma daha az ağır ve daha az tehlikeliydi.</p>

  <p class="normal">Bunlar sonraki daha hafif <span class="ideitalik">yüzme</span> kıyafetlerinin karşıtı olarak tam anlamıyla <span class="ideitalik">deniz banyosu</span> kıyafetleriydi.</p>

  <p class="normal">Amerika’nın Birinci Dünya Savaşı’na girmesinden kısa bir süre önce, vücuda iyice yapışan tek parça kıyafet popüler hale geldi. Gerçi uzun kolları vardı ve dize kadar uzundu; kadın modelinde ise ilâveten eteği de mevcuttu. Mayo devrimini geniş ölçüde Carl Jantzen adında Danimarka asıllı bir Amerikalının tekstil bilgisi mümkün kıldı.</p>

  <p class="normal">1883’te Danimarka’nın Aarhus şehrinde doğan Jantzen Amerika’ya göç etti ve 1913’te Oregon’daki Portland Örgü Fabrikası’nın ortağı oldu. Firma yün hırkalar, çoraplar, şapkalar ve eldivenler imal etmekteydi. Jantzen 1915’te daha sıkı, hafif yün bir hırka meydana getirmek için örgü makinesiyle deneyler yapıyorken elastikleştirilmiş bir ribana ilmiği geliştirdi.</p>

  <p class="normal">Yün örgüsünün hırka imalatına gitmesi gerekiyordu. Ancak Portland Kürek Takımı’ndan bir arkadaşı Jantzen’den elastikiyeti daha fazla atletik bir giysi isteğinde bulundu. Jantzen’in vücuda oturan, streç ribana mayolar çok geçmeden takımın her üyesi tarafından giyildi.</p>

  <h2 class="indentmetinbold" id="calibre_toc_209">Bikini</h2>

  <p class="normal">Mayolar 1930’larda daha da açıldılar. Kadın kıyafetlerinde dar omuz askılı sırtı açık tasarımlardan, iki parçalık ipli üst ve külota doğru bir ilerleme kaydedildi. Bir adım sonrası ise bikiniydi. İsmi yüzünden bu moda, Atom Çağı’nın başlangıcıyla bağlantılıdır.</p>

  <p class="normal">1 Temmuz 1946’da Amerika Birleşik Devletleri, Pasifik Okyanusu’ndaki Marshall adalarından Bikini Atolu adıyla bilinen ada silsilesine atom bombası atarak barış zamanı nükleer denemelerine başladı. Önceki yıl Hiroşima ve Nagazaki’yi harap eden tipe benzeri bomba, bütün dünya basınının ilgisini üzerine topladı.</p>

  <p class="normal">Paris’te ise tasarımcı Louis Réard giyilmesi cesaret isteyen ufacık, iki parçadan oluşan henüz adlandırmadığı bir mayo hazırlamaktaydı. Gazeteler patlayan atom bombasının ayrıntılarıyla doluydu. Patlamaya hazır diye nitelediği tasarımının basının dikkatini çekmesini arzu eden Réard o sıralarda halkın ağzında dolaşan bir isim seçti.</p>

  <p class="normal">Bombanın atılmasından dört gün sonra, 5 Temmuz’da Réeard’ın top modeli Micheline Bernardi tarihin ilk bikinisinin içerisinde bir Paris podyumunda yürümekteydi.1946’da bikini, atom bombasından daha fazla ilgi çekmiş, daha fazla tartışmaya sebebiyet vermiş ve daha fazla ayıplanmış gözükmekteydi.</p>

  <h2 class="indentmetinbold" id="calibre_toc_210">Hazır Giyim:</h2>

  <p class="indentmetinbold">18.Yüzyıl, Avrupa</p>

  <p class="normal">Bugünün mağaza ve butiklerinde, erkek ve kadın giysilerine dair sunulan geniş seçenekler düşünüldüğünde hazır giyimin mevcut olmadığı bir zamanı hayal etmek bile güçtür. Ancak kullanıma hazır kıyafetler yaklaşık iki yüzyıldan beri gerçekliğe kavuşmuş bir kolaylıktır. Yüksek kalite hazır giysiler ise sadece bir yüzyıl öncesinde ortaya çıkmıştı. Önceden giysiler ihtiyaç duyulduğunda usta bir terzi veya ailenin bir kadın ferdi tarafından yapılırdı.</p>

  <p class="normal">İlk hazır giysiler erkeklerin takım elbiseleriydi. Bol, biçimsiz ve ucuz elbiseler 1700’lerin başlarında Londra’da satılırdı. Stil sahibi erkeklerin sakındığı ve işinde zarar etmekten korkan usta terzilerin alaya aldığı vücuda tam oturmayan takımları, özel günler için ne kadar kötü olursa olsun bir takım elbiseye sahip olmanın memnuniyetini yaşayan işçiler ve alt tabaka satın almaktaydı.</p>

  <p class="normal">Londra’nın alt sınıflarının şehrin beyefendilerinden giderek sayıca daha üstün gelmeye başlaması ve bu alt sınıflardan çoğu kişinin üst sınıflara özenmesi dolayısıyla hazır takım elbiselerin satışlarının süratle gerçekleşmesi şaşırtıcı değildir. Bir on yıl içerisinde de bunlar Liverpool ve Dublin’de imal edilmekteydi.</p>

  <p class="normal">Terzi loncaları söz konusu trendin önüne geçmeye çalıştılar. Parlementoya hazır giysilere yasak konmasını temenni ettikleri dilekçeleriyle başvururken bir yandan da takım elbiseleri yapan loca üyelerini kovuyorlardı. Parlemento bu karmaşık meseleye bulaşmak istemedi. Hazır giysilerden satın alan insanların sayısı arttıkça, buna paralel olarak artan talebi karşılamak üzere daha çok terzi, loncaları terk etmeye başladı.</p>

  <p class="normal">1770’lerde erkek hazır giyimi Avrupa’nın moda merkezi Paris’i de etkiledi. Terziler tasarımlarını daha geliştirip kalitelerini arttırarak birbirleriyle yarışıyorlardı. Üstün nitelikli kıyafetler üst sınıftan müşterileri çekmekteydi. On yılın sonu itibariyle yarım düzine Fransız firması takım elbiseleri ve hazır giyimde imal edilmiş ikinci öğe olan paltoları ön plana çıkarmaya başlamıştı. Bu giysiler özellikle, limanda az kaldıklarından ısmarlama kıyafetleri denemeye vakitleri olmayan denizcilerce tercih edilmekteydi.</p>

  <p class="normal">Kadınlar ise yıllardır kıyafetlerini kendileri yapmaktaydı. Stile dair kendi kişisel tercihlerinden ve özel vücut ölçülerinden bihaber yabancılarca üretilen kıyafet düşüncesine karşı bile çıktılar.</p>

  <p class="normal">Ancak ev yapımı giysilerin yanında hazır giyimin pek çok avantajı –dikişte harcanan zamanın yanında geniş kumaş, stil ve renk yelpazesiyle hazır giyimin zamandan tasarruf sağlaması gibi- nihayetinde kadınları yanına çekti. Kadınlar ve çocuklar için hazır giysiler imal eden ilk büyük firma 1824’te Paris’te açıldı ve bir çiçek pazarına yakınlığı nedeniyle La Belle Jardinière diye adlandırıldı. Bu sıralarda Amerika’da Massachusetts’in New Bedford şehrindeki Brooks Brothers erkek hazır giyimi imal etmeye başladı.</p>

  <p class="normal">Günün iki buluşu, hazır giysi imalatını bugünün multimilyar dolarlık endüstrisine dönüştürdü. Dikiş Makinesi (Bkz. Dikiş Makinesi) elbiselerin hızlı bir şekilde seri üretimini mümkün kılarken tarihte ilk kez giysiler artık elle dikilmiyordu. İkinci atılım ise erkekler, kadınlar ve çocuklar için standart ölçülerin benimsenmesiyle ilgiliydi.</p>

  <p class="normal">Yaklaşık 1860’a kadar giysi bedenlerini ayarlamanın iki yolu vardı. Yeni bir elbise mevcut olanı kopya ederek yapılırdı; bu da genelde örnek elbiseyi söküp kumaşı açmayı gerektirirdi. Ya da elbise muslin kumaştan kabataslak kesilir ve kişinin üzerinde nasıl durduğuna bakılır, tatmin olunana kadar yeniden kesip biçilirdi. Sonra kusursuz hale getirilmiş muslinin elbisenin daha pahalı olan asıl kumaşında kopyası çıkarılırdı. Bu sıkıcı işlem hâlâ çoğu özel kreasyonda sürdürülmektedir; ancak seri üretim için uygun değildir.</p>

  <p class="normal">“Dereceli kâğıt modeller” şeklinde standart bedenler 1860’larda bir endüstri gerçekliğine kavuştu. Artık müşterinin askılardan üç dört tane kıyafet seçip içlerinden hangisinin kendi bedenine uygun olduğunu tahmin etmesine gerek kalmamıştı.</p>

  <p class="normal">Ev terzileri de dergilerde, mağaza kataloglarında verilen ve postayla satın alınan bu kâğıt modellere başvurmaktaydı. 1875 itibariyle kâğıt modeller yılda on milyon satmaktaydı. Kâğıt modelden yapılmış kıyafetler giymek şık hale geldi. Bütün kraliyet ailesine özel terzi elbiseleri diktirmeye mali gücü yeten Kraliçe Victoria bile oğulları için günün en popüler ismi sayılan Butterick modellerine göre tasarlanmış takım elbiseler sipariş ederdi.</p>

  <h2 class="indentmetinbold" id="calibre_toc_211">Tasarımcı Etiketleri:</h2>

  <p class="indentmetinbold">19. Yüzyıl, Fransa</p>

  <p class="normal">Tarih bugünün moda tasarımcılarının isimlerini kaydetmektedir, ancak hiçbir sayfasında yüzyıllarca kraliyeti ve asilzadeleri giydirmiş terzilerin isimleri yoktur. Terzilerin mevcut olması gerekirdi. Zira moda mevcuttu. Fransa ve Milano Avrupa’nın kaydedilmiş en eski moda merkezlerinden ikisiydi. Ancak onsekizinci yüzyılın sonları öncesi önemli olan elbisenin kendisiydi; diğer bir deyişle stil, incelik, renk, kumaş ve aynı şekilde onunla defile yapan kişini kendisiydi. Özet olarak tasarımcı hariç her şeydi.</p>

  <p class="normal">Peki, tasarımcı giysilerini ortaya çıkarıp etiket ismi fenomenine kim zemin hazırladı?</p>

  <p class="normal">Şöhret, takdir ve tarih kitaplarında kendinden bahseden bir sayfa kazanmış ilk moda tasarımcısı Rose Bertin… Marie-Jeanne adıyla 1700’lerin ortasında Fransa’nın Abbeville şehrinde doğan Bertin, bir dizi şanslı tesadüf olmasaydı yeteneğine rağmen meşhur olamayabilirdi.</p>

  <p class="normal">Rose Bertin kariyerine 1770’lerin başında Paris’te bir şapkacı olarak başladı. Şık ve gösterişli şapkaları Chartes düşesinin dikkatini çekti. Düşes Bertin’in hamisi oldu ve onu İmparatoriçe Maria Theresa’ya tanıttı. Macar Kraliçe kızı Marie Antoinette’in giydiği elbise stillerini beğenmemekteydi ve Rose Bertin Fransa’nın muhtemelen en müsrif ve meşhur kraliçesi olacak kadını yeni baştan yaratmakla görevlendirildi. Rose’un veliahtın eşi için hazırladığı görkemli kostümler, Fransız sarayındakilerin gözlerini kamaştırdı. Gerçi şimdi de İmparatoriçe, kızının tiyatro oyuncuları gibi giyindiğinden şikâyet etmekteydi.</p>

  <p class="normal">Marie Antoinette kraliçe olduğunda modaya daha fazla zaman ve para ayırmaya başladı. Savurganlıkları ulusal bir skandal düzeyine çıkarken Rose Bertin’in salonu, Paris’in moda merkezine dönüştü. Yeni elbiseler yapmak için haftada iki kez buluştuğu kraliçe Marie Antoinette tek müşterisi değildi. Fransız soyluların çoğunu olduğu gibi İsveç ve İspanya kraliçelerini, Devonshire Düşesini ve Rus çariçesini de giydirmekteydi.</p>

  <p class="normal">Rose Bertin’in fiyatları çok yüksekti. Devrimin ayak sesleri bile fiyatları indirmeyi, elbise talebini azaltmayı ve kraliçenin modaya bağlılığını törpülemeyi sağlayamadı –bu da kraliçenin sonradan yakalanıp başının vurulmasına yol açmış olabilir.</p>

  <p class="normal">1791 Haziranının başında Marie Antoinette ile kocasının ayın on ikisini kararlaştırdıkları kaçış planları öncesinde Kraliçe, Rose Bertin’e mümkün olan en kısa süre içerisinde tamamlanmasını istediği çok sayıda seyahat kıyafeti siparişi verdi. Bu siparişin ortaya çıkması kraliyet çiftinin ülkeden kaçmak üzere olduğuna dair şüpheleri doğrulamaktadır.</p>

  <p class="normal">Tabii kraliçe yakalandı, hapse atıldı ve 1793 giyotine yollandı. Rose Bertin ise Frankfurt’a kaçtı, sonra Avrupa ve Asya soylularına elbiseler tasarlamayı sürdürdüğü Londra’ya taşındı. Napolyon’un hükümdarlığı sırasında, 1812’de öldü.</p>

  <p class="normal">Bertin’in dünya çapındaki şöhreti, dikkatin elbise tasarlayan insanlara çevrilmesini sağladı. Paris’te salonlar ve bireysel tasarımcılar yarattıkları modaya kendi isimlerini vermeye başladılar. 1846’da Charles Worth ismindeki Parisli bir tasarımcı, markalı kıyafetleri sergilemek üzere canlı model kullanılması konseptini sundu. Böylelikle taklide karşı telif hakkı korunmuş oluyordu. Tüm bu gelişmeler kişiye özel tasarımın doğuşuna vesile oldu. Tasarımcı etiketlerini bir imkâna ve sonra da kârlı bir hakikate dönüştüren ise işte bu on dokuzuncu yüzyıl fenomeninin hazır giyimin eş zamanlı yükselişiyle birleşmesiydi.</p>
</body>
</html>
