<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siradan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_8">8. Bölüm<br class="calibre2" />
  Tuvalet Masasında</h1>

  <h2 class="indentmetinbold" id="calibre_toc_140">Kozmetik:</h2>

  <p class="indentmetinbold">8000 Yıl Önce, Orta Asya</p>

  <p class="normal">Güzel bir şey sonsuz bir sevinç kaynağı olabilir; ama onu o şekilde muhafaza etmek gayet pahalıya patlayabilmektedir. Amerikalı erkekler ve kadınlar güzellik uğruna güzellik salonlarında ve kuaförlerde, makyaj ve tuvalet eşyaları tezgâhlarında yılda beş milyar dolardan fazla para harcamaktadırlar.</p>

  <p class="normal">Belki de bu durumdan ötürü kimsenin şaşırmaması hatta paniğe kapılmaması gerekir; ne de olsa kendine çeki düzen verip gösterişte bulunma meselesi en azından sekiz bin yıldır olmuş ve olagelmektedir. Dini ve savaş törenlerinin birer parçası olarak başlamış olan boyanma, parfüm sürme, yüz ve vücut pudralama ve saç boyama en azından yazılı tarih kadar eskidir. Arkeologlar MÖ 6000’den, yüz pudrasının ve göz boyasının öğütülüp karıştırıldığı paletler ortaya çıkarmıştır.</p>

  <p class="normal">MÖ 4000 itibariyle eski Mısır’da güzellik dükkânlarının ve parfüm imalathanelerinin yıldızları çok parlaktı. Makyaj sanatı büyük becerilerle ve yaygın bir biçimde icra edilmekteydi. O dönemde favori göz farı renginin yeşil, tercih edilen rujun mavi-siyah, kabul gören allığın kırmızı olduğunu ve Mısırlı kadınların parmaklarına ve ayaklarına turuncu kınalar yaktıklarını bilmekteyiz. Ve o çıplak göğüslerle dolaşılan zamanlarda kadınlar göğüslerinin damarlarını maviyle vurgular, meme uçlarını da hafifçe altın rengine bularlardı.</p>

  <p class="normal">Diğer yandan Mısırlı erkekler hayatta olduğu gibi, ölümde de gösterişte kadınlardan geri kalmazlardı. Öbür dünya için mezarlarını bol bol kozmetik malzemeleriyle doldururlardı. 1920’lerde yaklaşık MÖ 1350’de hüküm sürmüş Kral Tutankhamun’un mezarı açıldığında hâlâ kullanılabilir durumda, çabucak geçen güzel kokulara sahip birkaç kavanoz cilt kremi, dudak boyası ve allık keşfedilmişti.</p>

  <p class="normal">Esasında miladi dönemden önceki yüzyıllarda kayda geçmiş her kültür -Yunanlılar hariç- kendini pudralara, parfümlere ve boyalara boğmuştu.</p>

  <p class="normal">Mısır makyaj teknolojisini özümseyip uygulamaya geçirmişken, Romalıların aksine Yunanlılar doğallıktan yanaydı. On ikinci yüzyıldan MÖ 700’lere kadar süren Dorların akınlarına karşı mücadele vermiş Yunanlıların süslenme gibi tembel zevkler için vakitleri yoktu. MÖ beşinci yüzyıldaki altın çağlarında toplumları istikrarlı hale gelip refaha ulaştığı zaman Yunanlılar üzerinde erkeklik ve doğal güç idealleri egemendi. Skolâstik felsefe ve atletizm rağbetteydi. Kadınlar ise taşınabilir eşyalardan ibaretti. Süslenmemiş ve çıplak erkek yaratıkların en mükemmeliydi.</p>

  <p class="normal">Bu dönemde Mısırlılardan alınan kozmetik zanaatını fahişeler sürdürmekteydi. İşte bu zengin metresleri yüzlerini boyar, saçlarını şekillendirir ve vücutlarına kokular sürerlerdi. Ayrıca nefesleri güzel koksun diye aromatik sıvıları ya da yağları ağızlarında taşıyıp dillerinin üzerinde yuvarlayıp dururlardı. Muhtemelen tarihteki ilk nefes tazeleyici olan bu sıvı yutulmaz; uygun bir vakitte tükürülerek ağızdan çıkarılırdı.</p>

  <p class="normal">Tarihte sarı saça dair ilk göndermeye de Yunanlı fahişeler arasında rastlarız. Zira kadınlarda sarı saç siyahtan daha cazipti. Saçın renginin açık olması masumiyeti, sosyal statüyü ve seksüel anlamda çekiciliği çağrıştırmaktaydı. Fahişeler de saçlarının rengini, sarı renkteki çiçeklerin taç yapraklarından, polenlerden ve potasyum tuzundan elma esanslı pomadlar uygulayarak açarlardı.</p>

  <p class="normal">Yunanlıların tam aksine Romalı erkekler ve kadınlar çoğunlukla kozmetik kullanımında aşırıya kaçarlardı. Romalı askerler Hint parfümleri, kozmetikleri ve sarı un, polen ve saf altın tozundan meydana gelen sarı saç preparatlarıyla yüklenmiş ve sıklıkla da yüzlerine, üzerilerine bu süslerden bizzat uygulamış olarak Doğudaki görevlerinden evlerine geri dönerlerdi. Sosyetik Romalı kadınların tuvalet masalarında günümüzde mevcut olan her türlü güzellik ürününün yer aldığına ilişkin elimizde kayda değer deliller mevcuttur. Birinci yüzyıl nüktecisi Martial, Gala ismindeki bir kadın arkadaşını, görüntüsünü tamamen değiştirip yenilediği için şöyle eleştirmişti: “Galla, sen evdeyken saçın kuaförde; gece dişlerini çıkarıp yüzlerce kozmetik kutusunun ardına saklanmış bir şekilde uyuyorsun- yüzün bile senle uyumuyor. Sonra da daha o sabah çekmecenden çıkarıp taktığın kaşının altından erkeklere göz kırpıyorsun.”</p>

  <p class="normal">Romalıların güzellik ürünlerine olan düşkünlüğünü dikkate alan kökenbilimciler uzun bir zaman “kozmetik” kelimesinin Jül Sezar zamanındaki Roma İmparatorluğu’nda meşhur bir makyaj tüccarının ismi olan Cosmis’ten geldiğine inandılar. Daha yakın zamanlarda ise “kozmetik”’in Yunanca “süslemede yetenekli” anlamına gelen kosmetikos’tan türediğine karar verdiler.</p>

  <h2 class="indentmetinbold" id="calibre_toc_141">Göz Makyajı:</h2>

  <p class="indentmetinbold">MÖ 4000 Öncesi, Mısır</p>

  <p class="normal">Vücudun diğer bölümlerinden ziyade gözlerin en gizli saklı düşünceleri ve duyguları açığa vurmasından olsa gerek, tarih boyunca gözler özenle süslenmiştir. MÖ 4000 itibariyle eski Mısırlılar yüz makyajının odak noktası olarak göze yoğunlaşmışlardı. Tercih edilen yeşil göz farı, yeşil renkli bir bakır cevheri olan malakit taşının dövülüp toz haline getirilmesiyle yapılıyor ve gözün hem üstüne hem de altına sürülüyordu. Gözün hatlarını ortaya çıkarmak ve kirpikleri koyultmak için de yine toz haline getirilmiş antimondan, kavrulmuş bademlerden, bakırın siyah renkteki oksidinden ve kahverengi kil boyasından yapılmış kohl denilen siyah sürme çekiliyordu. Bu boya kaymaktaşından küçük kaplarda muhafaza ediliyor, tükürükle nemlendiriliyor, günümüzün kaş kaleminden pek de farklı olmayan fildişinden, tahtadan veya metalden çubuklarla uygulanıyordu. Çok sayıda dolu kohl kabı bozulmadan günümüze kadar ulaşmıştır.</p>

  <p class="normal">Sosyetik Mısırlı erkekler ve kadınlar tarihin ilk göz simini de kendilerine uygulamışlardır. Bir havanın içerisinde böceklerin yanardöner renklerdeki kabuklarını ezerek iri taneli toz haline getiriyorlar ve sonra bunu malakit göz farıyla karıştırıyorlardı.</p>

  <p class="normal">Çoğu Mısırlı kadın kaşlarını tıraş ederdi ve sonradan Yunanlı fahişelerin de yaptığı gibi yapay kaşlar kullanırdı. Öte yandan gerçek ya da yapay nasıl olursa olsun kaşların, burnun hemen üzerinde birleşmesi tercih edilirdi. Mısırlılar ve Yunanlılar doğanın birbirine bağlamadığı şeyleri birleştirmek üzere kohl kalemlerinden faydalanmışlardı.</p>

  <p class="normal">Gözlerin süslenmesi İbraniler arasında da en popüler makyaj şekliydi. Bu âdeti İsrail’e yaklaşık MÖ 850’de Kral Ahab’ın karısı Kraliçe Yezavel takdim etti. Aynı zamanda bir Sidon prensesi olduğundan Yezavel o zamanlar kültürün ve modanın merkezi olan Fenike’nin âdetlerine aşinaydı. Onun kozmetik kullanımının bahsi İncil’de de geçmektedir (2 Krallar 9: 30): “Sonra Yehu Yizreel’e gitti. Yezavel bunu duyunca, gözlerine sürme çekti… ” Sarayın penceresinden ağır bir makyajla oğlunun tahtına rakip Yehu’ya Yehu’nun emriyle harem ağaları gelip onu camdan uzaklaştırana kadar meydan okudu. Yezavel’in sıradan insanlara karşı acımasız tutumu ve Yahudi peygamberleri İlyas ve Elyesa’ya saygı göstermemesi ona kötü kadın modeli olarak şöhret kazandırdı. Onun yüzünden de kozmetik yüzyıllarca kötü bir şekilde anılır oldu.</p>

  <h2 class="indentmetinbold" id="calibre_toc_142">Allık, Yüz Pudrası, Ruj:</h2>

  <p class="indentmetinbold">MÖ 4000, Yakındoğu</p>

  <p class="normal">Yunanlı erkekler doğal görünüme değer vermiş ve kozmetik kullanımından kaçınmış olsalar da yanaklarını renklendirmek için allık kullanırlardı. Yunanlı fahişeler de allığın kırmızılığını daha belirginleştirmek için önce ciltlerini beyaz pudrayla kaplarlardı. Gelecek iki bin yıl boyunca Avrupalı kadınların yüzlerini, boyunlarını ve göğüslerini beyazlatacak bu pudra yüksek derecede kurşun içerdiğinden, en sonunda derinin renginin bozulmasına ve sayısız erken ölüme yol açacaktı.</p>

  <p class="normal">“Arsenic Complexion Wafers” isimli bir on sekizinci yüzyıl Avrupa ürünü solgun beniz elde etmek üzere yeniyordu. İşe yarıyordu da. Çünkü kanı zehirliyor, böylece organlara daha az miktarda kırmızı hemoglobin hücresi ve daha az oksijen iletiyordu.</p>

  <p class="normal">İstenmeyen kıllarından kurtulmak için hem Yunan hem Romalı kadın ve erkeklerce yayın bir şekilde kullanılmış orpiment etken maddesi, arseniğin bir bileşeni olduğundan aynı derecede tehlikeliydi.</p>

  <p class="normal">Diğer yandan allık da daha güvenli sayılmazdı. Esas olarak dut ve deniz yosunu gibi bitkisel bir içeriği olsa da, cıvanın kırmızı renkteki zehirli sülfürüyle renklendirilirdi. Yüzyıllarca aynı zehirli kırmızı krem dudakların da boyanmasına hizmet etti. Ancak yutulan kurşun, arsenik ve cıva bir kere kan dolaşımına dâhil olduğunda, bilhassa hamile kadınlarda bebek için çok zararlı hale gelmekteydi. Eski güzelleşme pratiklerinin kaç düşüğe, kaç ölü veya sakat doğuma sebep olduğunu hesaplamak bir hayli zordur. Ne de olsa eski toplumlarda sakat bebeği hemen doğar doğmaz başından atmak, alışılagelmiş bir şeydi.</p>

  <p class="normal">Kozmetik tarihi boyunca kadınların yüzlerini boyamalarını yasaklamak için çok sayıda teşebbüs de söz konusu olmuştu -sadece ahlaki ve dini nedenlerden ötürü değil-.</p>

  <p class="normal">MÖ dördüncü yüzyılda Yunanlı tarihçi Ksenofon “İyi İdarecilik” adlı eserinde yeni karısının kozmetik aldatmacasına yönelik: “Onu öyle boyalı bir şekilde bulduğumda beni görünüşüyle kandırmaya çalışarak dürüst davranmadığına dikkat çektim, kaldı ki istesem ben de onu malım mülküm hakkında kandırabilirdim.” Yunanlı teolog İskenderiyeli Klement ikinci yüzyılda kadınların kozmetik vasıtasıyla erkekleri evlilik tuzağına düşürmelerine son veren bir yasayı savundu. Ayrıca daha 1770’te “Esanslarla, boyalarla, kosmetik losyonlarıyla, takma dişlerle, takma saçlarla erkekleri kandırarak izdivaç yoluna sokan hangi yaştan, sınıftan ya da meslekten kadın olursa olsun, bakire, evlenmemiş kız ya da dul fark etmez cadılıkla itham edilecek ve evlilik geçersiz kılınacak” diye talep eden drakon kanunları İngiliz Parlamentosunda çıkarıldı (sonradan iptal edildi).</p>

  <p class="normal">Tarihin bu döneminde İngiltere ve Fransa’da beyaz yüz pudrasının üzerine sürülmüş kırmızı allık çılgınlığı âdeta doruk noktasındaydı. 1792’de İngiliz <span class="ideitalik">Gentelman’s Magazine</span> adlı dergide kadınların “tüylü tüylü beyaz saçları ve kıpkırmızı yüzleriyle derisi yüzülmüş koyunlara” benzedikleri ifade edilmişti. Bir erkek tarafından erkek okuyuculara hitaben yazılan makalede “Bu modayı takip eden bekâr hanım efendiler hoş görülebilir. Koca bulunmak zorunda… Ama evli bir kadının ağırbaşlı konumuna böyle bir ciddiyetsizlik yakışmıyor” diye de belirtilmişti. Makyajdaki bu aşırılık dönemini Fransız İhtilali ve sonrasının ciddi ve ölçülü yılları izledi.</p>

  <p class="normal">Avrupa’da on dokuzuncu yüzyılın sonları itibariyle hem kadın hem erkeklerin faydalandığı altı bin yılık makyaj malzemeleri allık, yüz pudrası ve ruj hemen hemen ortadan kaybolmuştu. Bu sükûnet döneminin bir moda dergisi “Yüze ve dudaklara renk verilmesinin sadece sahnedekiler için kabul edilebilir olduğu düşünülmektedir. Ara sıra yanlış yola sapmış bir kadın sağlıklı ya da genç görünmek adına yanaklarını boyamaktadır. Yapaylığın ise herkes farkındadır ve en çok gizlenmek istenen aslında daha fazla dikkat çekmektedir. Allık ve dudak boyasının tekrar kullanılabileceği bir zamanın gelmesi hiç mümkün gözükmemektedir,” diye gözlemde bulunmuştu.</p>

  <p class="normal">Söz konusu yıl 1880’di. Sahne oyuncularının kullandığı makyaj malzemeleri yüzyıllardır olduğu gibi ev yapımıydı. Ancak yüzyılın kapanışına doğru kozmetik kullanımında Fransızların başı çektiği bir canlanma gerçekleşti.</p>

  <p class="normal">Sonuç ise mağazadan alınan, Gurlain, Coty, Roger&amp;Gallet, Lanvin, Chanel, Dior, Rubinstein, Arden, Revlon, Lauder ve Avon gibi eşi benzeri görülmemiş markalı ürünler fenomeninin karakterize ettiği modern kozmetik endüstrisinin doğuşuydu. Üstelik de tarihteki ilk güvenli güzellik malzemelerini üretmek için kozmetikçilerin yardımına kimyagerler koşmuştu. Marka isimlerinin ve kimyasal anlamda güvenli ürünlerin kökenleri baştan sona bu bölümde incelenmektedir.</p>

  <h2 class="indentmetinbold" id="calibre_toc_143">Güzellik Yaması ve Pudralık:</h2>

  <p class="indentmetinbold">17. Yüzyıl, Avrupa</p>

  <p class="normal">Korkunç ve çirkinleştirici çiçek hastalığı 1600’ler boyunca Avrupa’yı kasıp kavurdu. Her salgın, binlerce insanı anında öldürüyor ve çoğunun da yüzünde yüz hatlarını korkunç bir biçimde mahveden kalıcı, kabarcık izleri bırakıyordu. Avrupa nüfusunun büyük bir kısmının cildi bir dereceye kadar bu çiçekbozuğu lekelerini taşımaktaydı.</p>

  <p class="normal">Bir kerede bir düzinesinin de takıldığı yıldız, hilal ve kalp şekillerindeki güzellik yamaları dikkati hastalık izlerinden başka yöne çekmede muazzam ölçüde bir popülariteye kavuştu.</p>

  <p class="normal">Siyah ipek ya da kadifenin içerisindeki yamalar dikkatlice gözün çevresine, dudakların kenarına, yanaklara, alna, boyna ve göğüslere yerleştiriliyordu. Kadınlarda olduğu gibi erkekler de bunlardan takıyordu. Rivayetlere göre ilgiyi başka yönlere çekmede gerçekten de başarılıydı. Fransa’da yama, “mouche” diye sinek anlamına gelen, betimleyici bir isim edindi.</p>

  <p class="normal">Acil durumlar için yedekleri içeren yama kutuları akşam yemeklerine ve balolara taşınırdı. Kutular, kapağa yerleştirilmiş ufacık aynalarıyla derin olmayıp gayet küçüktüler. Bu nitelikleriyle modern pudralığın da öncüsü sayılırlar.</p>

  <p class="normal">Güzellik yamalarını takmak sessiz ama bir o kadar da iyi anlaşılan bir dile dönüştü. Bir kadının ağzının kenarındaki bir yama cilveye işaret ediyorken sağ yanaktaki kadının evli olduğu, soldaki ise nişanlı olduğu anlamına geliyordu. Gözün kenarına konmuş bir yama ise bastırılmış tutkuyu ifade ediyordu.</p>

  <p class="normal">1796’da güzellik yamalarına yönelik tıbbi ihtiyaç sona erdi. Edward Jenner isminde bir İngiliz taşra doktoru çiçek hastalığına karşı aşı teorisini, çiçek hastalığına yakalanmış sekiz yaşındaki çocuğa hastalığın daha hafif bir formunu aşılayarak test etti. Çok geçmeden çocuk azıcık kurdeşen döktü ve bunu takiben de Jenner çoçuğa daha tehlikeli derecedeki çiçek hastalığından enjekte etti. Çocukta hiçbir semptoma rastlanmadı; zira hastalığa karşı bağışıklık kazanmıştı.</p>

  <p class="normal">Jenner gerçekleştirdiği bu işleme Latince çiçek hastalığının karşılığı <span class="ideitalik">vaccinia</span> kelimesinden türettiği “aşı” anlamındaki “vaccination” ismini verdi. Avrupa boyunca aşının kullanımı yaygınlaştıkça hastalık da ortadan kayboldu; böylece güzellik yamaları pratik amaçlı kamuflajdan gösteriş amaçlı bir makyaj malzemesine dönüşüverdi. Böylece yamalar kalem kapatıcıların ortaya çıkmasına da vesile oldu. Boşalan değerli taşlarla işlenmiş yama kutuları ise içerilerinde pudralığı muhafaza etmek üzere kullanılmaya başlandı.</p>

  <h2 class="indentmetinbold" id="calibre_toc_144">Oje:</h2>

  <p class="indentmetinbold">MÖ 3000, Çin</p>

  <p class="normal">Tırnakları olduğu gibi parmakları da kınayla boyama MÖ 3000 itibariyle Mısır’da yaygın bir âdetti. Öte yandan hakiki tırnak boyasının tırnak renginin sosyal statüyü gösterdiği Çin’de ortaya çıktığına inanılmaktadır.</p>

  <p class="normal">Çinliler MÖ 3000’e kadar arap zamkını, yumurtanın beyazını, jelatini ve balmumunu vernik, cila ve lake meydana getirmek için karıştırmışlardı. On beşinci yüzyıldan bir Ming elyazmasına göre yüzyıllarca kraliyete özgü tırnak boyası rengi siyah ve kırmızıydı. Gerçi daha önceden MÖ 600’de Chou hanedanlığı zamanında altın ve gümüş rengi kraliyete özgü ayrıcalıktı.</p>

  <p class="normal">Mısırlılarda da tırnak rengi kırmızı tonları en üstte olmak üzere toplumsal hiyerarşiye işaret etmekteydi. Muhalif kral Akhenaton’un karısı Kraliçe Nefertiti el ve ayak tırnaklarını yakut kırmızısına boyarken Cleopatra koyu kızıl pas rengini tercih etmekteydi. Daha alt sınıftan kadınlara sadece açık tonlar müsaade edilirdi ve hiçbir kadın kraliçenin tırnaklarını boyadığı renkle gösteriş yapmaya cesaret edemezdi. Aynı şekilde erkekler de krallarının rengine cüret etmezlerdi; zira o zamanlar onlar da tırnaklarını boyamaktaydılar.</p>

  <p class="normal">Bu özellikle yüksek rütbeli savaşçılar için geçerliydi. Mısırlı, Babilli ve erken dönem Romalı komutanlar muharebeden önce saçlarını kıvırarak şekillendirmede ve tırnaklarını dudaklarıyla aynı tonda boyamada saatlerini harcarlardı.</p>

  <p class="normal">Eskiden el ve ayak tırnaklarına bu kadar ilgi gösterilmesi kozmetik tarihçilerine göre manikürün çok önceden yerleşmiş bir sanat haline gelmiş olduğunun bir göstergesidir. Bu görüşü destekleyen sayısız bulgu mevcuttur. Güney Babil’de yer alan Ur şehrinde yapılan kazılarda kraliyet mezarlarından, içerisinde çok sayıda som altın parçanın bulunduğu bir manikür takımı çıkarılmıştır. Bu da şüphesiz yaklaşık dört bin yıl önce yaşamış bakımlı bir Babilli asilzadenin eşyasıydı. İyi törpülenmiş tırnaklar kültür ve medeniyetin bir sembolü, emekçi halk tabakasıyla aylak aristokratı ayırt etmenin bir vasıtası haline gelmişti.</p>

  <h2 class="indentmetinbold" id="calibre_toc_145">Kremler, Yağlar, Nemlendiriciler</h2>

  <p class="normal">Suyu deride tutup kurumanın önüne geçmek amacıyla kullanılan yağların Yakındoğu’nun sıcak ve kuru çöl ikliminde geliştirilmesi şaşırtıcı değildir. Sabun ortaya çıkmadan iki bin yıldan uzun süre öncesinde bu nemlendiriciler makyaj temizleyen kremlerle aynı şekilde vücudu kirden temizlemeye de yaramaktaydılar.</p>

  <p class="normal">Cilt yumuşatıcı yağlar tütsü, mür, kekik, güvey otu ile meyve ve yemiş esanslarıyla –Mısır’da özellikle badem esansıyla- kokulandırılıyorlardı. MÖ 3000’lerden beri muhafaza edilmiş kil tabletler belirli güzellik problemlerine yönelik özel formülleri açığa çıkarmaktadır. Lekeli cildiyle başı belada olan bir Mısırlı kadın iğdiş edilmiş boğanın safrasının, çırpılmış devekuşu yumurtalarının, zeytinyağının, unun, deniz tuzunun, bitki reçinesinin ve taze sütün karıştırılmasıyla hazırlanan maskeyi yüzüne sürerdi. İlerleyen cilt kuruluğundan ve kırışıklıklardan yakınan bir kişi süt, tütsü, mum, zeytinyağı, ceylan ya da timsah pisliği ve öğütülmüş ardıç karışımıyla yüzünü bulamış şekilde altı gece yatıyordu.</p>

  <p class="normal">O zamandan beri çok az şey değişmiştir. Bugünün kadın dergilerine bir göz atarsak, lekelere salatalık dilimlerinin, gözaltı şişkinliklerine nemli çay torbalarının iyi geldiğine dair tavsiyeler; bal, buğday tohumu yağı, bir pervaz bitkisinden sıkılıp alınmış aloe ve yeşillikten toplanmış karakafes otundan güzel maske tarifleriyle karşılaşabiliriz.</p>

  <p class="normal">Antik dünyada hayvan yavrularının üreme organlarının yaşlanmayı ertelemek ve seksüel güce yeniden kavuşmak için büyük bir imkân sunduğuna inanılırdı. Bu tarz Yakındoğu karışımlarından en önde geleni kuzunun hem erkeklik hem dişilik organının kurutulup öğütülmesiyle yapılmış bir vücut macunuydu. Gerek bileşiminde, gerek iddialarında, gerekse yavru hayvanın potansiyelinin vurgulanmasında bu preparat esasında kuzu hücresinden enjeksiyonlar gibi modern gençlik tedavilerinden daha tuhaf değildir. Yaşlılığa değin güzelliğe ve cinsel güce yönelik takıntımız, bu arzularımızın şişelenebileceğine olan inancımız yazılı tarih kadar -hatta daha bile fazla- eskidir.</p>

  <p class="normal">Çoğu antik kozmetik formülleri içerisinde bir tanesi, yani cilt kremi az bir değişiklikle bugüne kadar gelmiştir.</p>

  <h2 class="indentmetinbold" id="calibre_toc_146">Yüz Kremi:</h2>

  <p class="indentmetinbold">2. Yüzyıl, Roma</p>

  <p class="normal">Öncelikle yüz kremiyle ya da İngilizce soğuk krem anlamındaki “cold cream”“ ile alakalı “soğuk” olan bir şeyler vardır. Zira sıcak ciltle temas ettiğinde buharlaşan büyük miktarda suyla hazırlanmış krem, hafiften serinletici bir his uyandırır; ismini de bu özelliğinden almaktadır.</p>

  <p class="normal">Yüz kremi ilk olarak ikinci yüzyılda Roma’da çalışan, meşhur Yunanlı Doktor Galen tarafından meydana getirildi.</p>

  <p class="normal">MS 157’de Galen, Bergama’daki gladyatörler okuluna başhekim olarak atandı ve Roma’daki kraliyet ailesini tedavi etmeye de devam etti. Gladyatörlerin maruz kaldığı ciddi enfeksiyonlarla ve apselerle mücadele etmek için ilaçlar hazırlarken, aynı zamanda soylu kadınlara yönelik güzellik ürünleri de yaptı. “Tıbbi Yöntemler” adlı kitabındaki yüz kremi formülüne göre, bir birim beyaz balmumunun içerisinde “gül tohumlarının bekletilmesi”, üç birim zeytinyağının içinde eritilmesi ve bu karışıma “öbek haline gelene kadar su” ilâve edilmesini gerekiyordu. Galen cilt yumuşatıcı ve temizleyici özelliğe sahip yüz kremine alternatif olarak <span class="ideitalik">despyum</span> adı altında koyunyününden çıkarılan lanolini tavsiye etmekteydi. Eski güzellik ürünlerinin çoğu toksin maddeler içerirken, yüz kremi uzun tarihi boyunca en sade ve güvenli kozmetik ürünlerinden biri olarak kaldı.</p>

  <p class="normal">Daha yakın zamanlarda saflıkları, güvenlikleri ve toplumun her katmanından kadına hitap etmeleri açısından üç eski ticari krem öne çıkmaktadır.</p>

  <p class="normal">1911’de Hamburg’da, Alman eczacı H. Beiersdorf cildi hem nemlendirmesi hem de beslemesi için tasarlanmış yüz kreminin değişik bir versiyonunu üretti. “Nivea” ismini verdiği ürünü çok geçmeden ticari anlamda başarıyı yakaladı ve o zamanlar kadınlar tarafından dünya çapında kullanılan daha ağır güzellik kremlerinin yerini aldı. Orijinal formülüne esas itibariyle bağlı kalan ürün günümüzde hâlâ rağbet görür.</p>

  <p class="normal">“Jergens Lotion” eski bir kerestecinin aklına gelen parlak bir fikirden ibaretti. Hollanda’dan Amerika’ya göç etmiş yirmi sekiz yaşındaki Andrew Jergens kereste işindeyken biriktirmiş olduğu parayı bir yatırımda kullanmanın yolunu aramaktaydı. 1880’de bir Cincinnati sabuncusuyla ortak olup prestijli tuvalet sabunları imal edecek bir şirket kurdu. Jergens kereste ticareti yaptığı yıllardan beri el losyonunun yararlarının farkındaydı; hatta kendi ismini taşıyan bir losyon bile hazırlamıştı. Za-manlaması bundan daha iyi olamazdı; zira kadınlar ev yapımı güzellik ürünlerini, yeni yeni pazarlanan hazır ürünlerle değiştirmeye hazırdı. Ürün sınıf engellerini aştı; Victoria dönemine ait bir malikânedeki tuvalet masasında olduğu gibi daha mütevazı bir evin mutfak lavabosunun yanında da kendine bir yer buldu.</p>

  <p class="normal">Makul fiyatlı ve geniş çapta kabul gören üçünü krem ise “Noxzema”, Marylandli bir okul müdüründen dönme eczacının ürünüydü. 1899’da Maryland Üniversitesi’nin eczacılık bölümünden mezun olduktan sonra George Bunting, Baltimore’da bir eczane açtı. Cilt kremleri o zamanlar çok satmaktaydı. Bunting de arka odada kendi karışımlarını hazırlayıp, bu karışımları üzerinde “Dr. Bunting’in Güneş Kremi” etiketi bulunan küçük, mavi kavanozlarda sattı.</p>

  <p class="normal">Güneşe hiçbir zaman şemsiyesiz çıkmaya cesaret edememiş bayan müşteriler kremden hayranlıkla söz etmeye başladıklarında, Bunting karışımının yararlarını küçümsemiş olduğunu fark etti. Daha akılda kalıcı ve herkesi kucaklayan bir isim bulabilmek için Latinceden ve İngilizceden listeler dolusu kelimeler ve deyimler çıkardı; ama bunlardan hiçbiri ilgisini çekmedi. Ama sonra bir gün bir erkek müşterisi dükkâna gelip güneş kreminin mucizevî bir şekilde egzamasını iyileştirdiğini söyledi. Ve işte bu tesadüften ibaret sözler Dr Bunting’in Güneş Kremi’nin Noxzema’ya dönüşmesine vesile oldu. Öte yandan bu sıradan krem, multi milyon dolarlık bir işin temeli haline geldi.</p>

  <h2 class="indentmetinbold" id="calibre_toc_147">Ayna:</h2>

  <p class="indentmetinbold">MÖ 3500, Mezopotamya</p>

  <p class="normal">Berrak bir su birikintisinin durgun suyu, insanın ilk aynasıdır. Ancak yaklaşık MÖ 3500’de Bronz Çağı’nın başlamasıyla cilalı metal tercih edilen materyal haline geldi. Mezopotamya’da Sümerliler bronz aynaları düz, tahta, fildişi ya da altın saplara yerleştirdi. Mısırlılarda saplar, üzerilerine yontulmuş ince ince hayvan, çiçek ve kuş motifleriyle gayet süslüydü.</p>

  <p class="normal">Metal ayna, bu zanaatı Mısır’dan öğrenmiş İsrailliler arasında da çok popülerdi. Musa tapınak için bir tören leğeni yapmak istediğinde İsrail’in kadınlarına aynalarını kendisine vermelerini emretti. “Leğeni ve leğenin ayağını pirinçten” şekillendirdi.”</p>

  <p class="normal">MÖ 328’de Yunanlılar ayna zanaatına yönelik bir okul açtılar. Bir öğrenci yansıtıcı yüzeyini çizmeden metali cilalayarak bu nazik sanatı öğrenmekteydi. Yunan aynaları iki farklı tasarıma sahipti: disk ve kutu.</p>

  <p class="normal">Bir disk aynasının önü son derece cilalıyken arkasında oymalar ve kabartmalar yer alırdı. Çoğu disk aynasının, masanın üstünde dimdik durmasını sağlayan bir ayağı olurdu.</p>

  <p class="normal">Bir kutu aynası ise çift çeneli kepçe gibi kapanan iki diskten meydana gelmekteydi. Disklerden biri yine yüksek derecede cilalanmış bir aynayken, diğeri cilasızdı ve bir koruyucu kapak vazifesi görmekteydi.</p>

  <p class="normal">Etrüskler ve Romalılar arasında ayna imalatı popüler bir işti. Madenden çıkardıkları ya da dışarıdan aldıkları her metali cilalarlardı. Gümüş, rengiyle yüz makyajını gerçek tonlarında yansıttığı için tercih edilen bir metaldi. Ancak MÖ 100 dolaylarında altın aynalar çok büyük bir moda yarattı. Zengin evlerde kâhyalar bile kendilerine şahsi altın aynalar talep etmekteydiler. Tarihsel kayıtlar çoğu hizmetçiye, haftalıklarından kesilerek birer ayna tahsis edildiğini göstermektedir.</p>

  <p class="normal">Ortaçağ boyunca kadınlar ve erkekler, kendilerinden önceki nesillere hizmet etmiş cilalı metal aynalardan gayet memnundular. 1300’lere kadar da bu vazgeçilmez kibir eşyasına dair bir devrim gerçekleşmedi.</p>

  <h2 class="indentmetinbold" id="calibre_toc_148">Cam Ayna</h2>

  <p class="normal">Miladi dönemin başlangıcından beri cam üflenip şekillendiriliyor; şişelere, bardaklara ve takılara hayat veriyordu. Ancak ilk aynalar 1300’de Venedik’te, Venedikli cam üfleyicilerinin, namı diğer “ihtiyarların” eseri olarak sahneye çıktı.</p>

  <p class="normal">Ustanın zanaatı, sanatın doruk noktasını teşkil etmekteydi. Zanaatkârlar kendilerine yeni teknolojik mücadele alanları aramaktaydılar. Cam aynalar ise Venedikli teknisyenlerin yüksek derecedeki kabiliyet sınırlarını bile zorladı. Metalin aksine cam kolayca düz, yansıtıcı bir yüzey şeklinde parlatılamıyordu; her cam levhanın daha baştan mükemmel şekilde dökülmesi gerekiyordu. Bunu garantilemek için teknoloji önceleri daha gelişmemişti ve almaya gücü yetenlerin el üstünde tuttuğu ve alamayanların da gözünün kalmasına rağmen ilk cam aynaların görüntüsü bulanık ve bozuktu.</p>

  <p class="normal">İmaj on dördüncü yüzyıl Venedik’inde her şey demekti. Varlıklı erkek ve kadınlar altın zincirlere astıkları cam aynaları gösterişli bir biçimde boyunlarında taşımaktan çok hoşlanırlardı. Aynanın görüntüsü çok kötü olsa da aynayı takmış takıştırmış kişinin imajı diğerlerinin gözünde su götürmez zenginlikle eşdeğerdi. Erkekler kabzalarında küçük cam aynalar yerleştirilmiş kılıçlar taşırlardı. Kraliyet, kullanılmaktan öte sergilenen fildişi, gümüş ve altın çerçeveli cam ayna koleksiyonlarına sahipti. Eski aynaların fonksiyonları yoktu ama gösterişleri vardı. Yansıtma kalitelerinin çok kötü olduğunu hesaba katarsak belki de süs eşyası olarak daha iyi iş görmekteydiler.</p>

  <p class="normal">1687’ye kadar ayna kalitesi kısmen bir ilerleme kaydetti. 1687’de ise Fransız cam üfleyicisi Bernard Perrot dümdüz, bozulmaya uğramamış cam levhâlârı haddeden geçirmeye yönelik geliştirdiği yöntemin patentini aldı. Artık sadece mükemmel yansıtıcı el aynaları değil aynı zamanda boy aynaları da imal edilmeye başlanmıştı.</p>

  <h2 class="indentmetinbold" id="calibre_toc_149">Saç Tasarımı:</h2>

  <p class="indentmetinbold">MÖ 1500, Asur</p>

  <p class="normal">Antik Dünyada, bugün Kuzey Irak’ın yer aldığı bölgede yaşamış Asurlular gerçek anlamda ilk saç tasarımcısıdırlar. Saç kesiminde, saçı kat kat veya kıvırcık hale getirmede ve boyamadaki becerilerine dair şöhretleri bütün Ortadoğu’ya yayılmıştı. Söz konusu zanaatları da saça yönelik saplantılarından ortaya çıkmıştı.</p>

  <p class="normal">Asurlular saçı öylesine özenle kat kat keserlerdi ki sonuç itibariyle stil sahibi bir saray mensubunun kafası bir bakıma şeklen de benzediği bir Mısır piramidi gibi geometrikti. Daha uzun saçlar ise adeta bir şelale gibi omuzlardan ve göğüslerden akan bukleler haline getiriliyordu.</p>

  <p class="normal">Saçlar yağlanıyor, parfümleniyor ve boyanıyordu. Erkekler sakallarını çeneden başlayıp göğse kadar katlı dalgalar halinde inecek şekilde düzgünce keserlerdi. Kralların, savaşçıların ve soylu kadınların gür ve ahenkli saçları kölelerin ateşte ısıtarak kullandıkları tarihin ilk saç maşasıyla yapılmaktaydı.</p>

  <p class="normal">Asurlular neredeyse tüm diğer kozmetik sanatlarını boş vererek saç stili üzerinde yoğunlaşmışlardı. Kanun bile kişinin sosyal pozisyonuna ve mesleğine göre çeşit çeşit saç biçimleri belirlemişti. Öte yandan Mısır’da da üst düzey kadınlar resmi saray işleriyle meşgulken, kendilerinin de erkekler gibi birer otorite olduklarını vurgulamak için stilize edilmiş takma sakallar takarlardı.</p>

  <p class="normal">Kısmi ya da tam kelliğin ise nahoş bir kusur olduğu düşünülür; dolayısıyla bu kusur da peruklarla gizlenirdi.</p>

  <p class="normal">Homeros’un zamanındaki Yunanlılar da Asurlular gibi uzun ve kıvırcık saç taraftarıydı. Uzun saçın ve elde edilmesi zor saç modellerinin, kendilerini kısa ve bakımsız saçları olan kuzeyli barbarlardan ayırdıklarını düşünürlerdi. “Güzel kokulu ve tanrısal bukleler” düz yazı ve şiirde de sayısız göndermenin yapıldığı gibi bir Yunan saplantısı haline gelmişti.</p>

  <p class="normal">Açık renk saç itibar görmekteydi. Akhilleus, Menelaus, Paris gibi pek çok meşhur Yunanlı kahraman sarışın olarak tasvir edilmişti. Doğal saç rengi sarı olmayanlar da saçlarının rengini açabiliyor veya o zamanlar Akdeniz’in sabun merkezi konumundaki Fenike’den gelen çeşit çeşit sert sabun ve alkalin ağartıcıyla saçlarını kızıllaştırırlardı.</p>

  <p class="normal">Özellikle erkekler daha açık saç tonları elde etmek için kayda değer önlemler almaktaydılar. Geçici renklendirme için sarı polen, sarı un ve saf altın tozundan meydana getirilmiş talk pudrasına bularlardı. MÖ dördüncü yüzyılda Atinalı oyun yazarı Menander daha kalıcı bir yönteme dair şöyle yazmıştı: “Erkeklerimizin de iyi bildiği gibi güneş ışınları saçın rengini açmada en iyi araçtır.” Sonra da bir pratikten bahseder: “Atina’da hazırlanmış özel bir merhemden saçlarına sürdükten sonra başları açıkta, bir saat boyunca güneş altında oturarak saçlarının güzel bir altın rengine dönüşmesini beklerler ve dönüşür de.”</p>

  <p class="normal">MÖ 303’te ilk profesyonel berberler localar oluşturup Roma’da dükkân açmışlardı.</p>

  <p class="normal">Roma’ya özgü sosyal standartlar çekidüzen verilmiş saçları zorunlu hale getirmişti; saçların herhangi bir şekilde ihmal edilmesi bir hor görülme ve açıkça aşağılanma nedeniydi. Yunanlıların altın rengi sarı saç idealinden sakınan yüksek sosyal ve politik mevkiye sahip Romalı erkekler, koyu siyah saçı tercih etmekteydiler. Yaşlı Romalı konsüller ve senatörler beyazlaşan saçlarını gizlemek için çok çaba harcarlardı. Birinci yüzyıl doğa bilimcisi Yaşlı Pliny içtenlikle koyu renk saç boyalarının önemi üzerine yazmıştı. Ceviz kabukları ve pırasa bir arada kaynatılarak beğenilen bir siyah boya elde ediliyordu. Öte yandan ilk önce saçların beyazlaşmasının önüne geçmek için, erkeklere şifalı otlardan ve toprak solucanlarından yapılmış bir macunu gece kafalarına sürmeleri tavsiye edilirdi. Kelliğe yönelik Romalıların çaresi mersin ağacının ezilmiş meyveleriyle ayı yağından bir merhemdi.</p>

  <p class="normal">Sarı ve siyah, her toplumun tercih ettiği saç renkleri değildi. Eski Saksonlar hâlâ bir gizem teşkil eden sebeplerle, resimlerde açık maviye, parlak kırmızıya, yeşile ya da turuncuya boyanmış saçlar ve sakallarla tasvir edilmişlerdi. Diğer yandan Galyalıların kırmızı saç boyalarına itibar ettikleri bilinmektedir. İngiltere’de ise I. Elizabeth’in moda konusunda söz sahibi olduğu dönemde önde gelen erkekler ve kadınlar saçlarının kraliçenin saç rengi olan parlak kızıl turuncuya boyarlardı. Sarayda bulunmuş bir elçi Elizabeth’in saçını “doğanın ürünü olmayan bir ışık” diye nitelemişti.</p>

  <p class="normal">Miladi dönemin öncesinden beri erkekler ve kadınlar saçlarını pudralamış olmalarına rağmen, bu pratik on altıncı yüzyıl Fransa’sında modanın belirleyicisi haline geldi. Gerçek saça ve peruklara bol bol uygulanan pudra, buğday ununun beyazlatılıp toz haline getirilmesi ve ağır bir şekilde kokulara bulanmasından ibaretti. 1790’lar itibariyle Marie Antoinette’in sarayında pudralama ve her türlü saç tasarımı çılgınlığın doruk noktasına ulaşmıştı. Saç taranıyor, kıvrılıyor ve dalgalandırılıyordu. Üzerine art arda takma saçlar ilâve ediliyor, bu fantastik saç kuleleri de her türlü renkte pudralarla kaplanıyordu. Mavi, pembe, mor ve beyaz renkler revaçtaydı.</p>

  <p class="normal">Saç pudralamanın zirvesinde İngiltere’de parlamento, devlet hazinesine takviyede bulunmak için saç pudraları üzerine vergi koydu. Hazineye giren tahmini miktar yılda çeyrek milyon pounddu. Ancak saç tasarımında pudranın demode hale gelmesinin yanı sıra, Fransa ve İspanya ile yaşanan politik sorunlar nedeniyle de devletin söz konusu vergilerden topladığı gelir azalmış oldu.</p>

  <h2 class="indentmetinbold" id="calibre_toc_150">Modern Saç Boyama:</h2>

  <p class="indentmetinbold">1909, Fransa</p>

  <p class="normal">Kalıcı saç boyama hiçbir zaman zararsız bir prosedür olmamıştır. Tahrişlerin, kaşıntıların ve hücresel mutasyonların kansere davetiye çıkardığı gerçeği günümüzün test edilmiş ticari preparatlarında halen mevcuttur. Tabii bunlar geçmişte kullanılmış çoğu yakıcı formülden daha güvenlidir.</p>

  <p class="normal">Güvenli bir ticari boya geliştirmek adına ilk teşebbüs 1909’da Fransız kimyager Eugène Schueller tarafından gerçekleştirildi. Karışımını yeni tanımlanmış bir kimyasal olan “paraphenylenediamine” üzerine temellendirerek Fransız Zararsız Saç Boyası Şirketini kurdu. Önceleri bu ürün çok tutulmadı (gerçi tutulacaktı) ve bir yıl sonra Schueller’in aklına daha büyüleyici bir şirket ismi geliverdi: L’Oréal.</p>

  <p class="normal">Ama hâlâ kadınlar prensip olarak saçlarını renklendirme fikrine karşı çıkmaktaydılar. Saç boyama sadece kadın oyuncuların yapabileceği bir şeydi. 1950 itibariyle Amerikalı kadınların sadece yüzde 7’si saçlarını boyuyordu. Bugün ise bu oran yüzde 75’tir. Peki, bu tutum değişikliği nasıl meydana geldi?</p>

  <p class="normal">Büyük ölçüde modern saç boyama devrimi daha güvenli, kullanılması daha kolay bir ürün sayesinde değil daha ziyade akıllıca imaj değiştiren tanıtım sayesinde gerçekleşti.</p>

  <p class="normal">Kampanyaya özellikle Clairol öncülük etti.</p>

  <p class="normal">New Yorklu metin yazarı Shirley Polykoff ulusal jargonu bir parçası haline gelen iki ifade ortaya attı: “Yapar mı yoksa yapmaz mı?” ve “Bunu sadece kuaförü bilir.” Şirket saçını boyayan yetişkinin saygıdeğer bir kadın ve muhtemelen de bir anne olduğu izlenimini uyandırmak için her resimli reklama bir çocuğu dâhil etti.</p>

  <p class="normal">İronik olan ise reklamın insanları şok etmesi ve sonuç olarak ilgi toplamasını sağlayanın “Yapar mı yoksa yapmaz mı?” ifadesinin iki anlama da çekilebilmesiydi. İnsanlar aralarında şakalaşır hale geldi: “Neyi yapar mı yapmaz mı?” <span class="ideitalik">Life</span> dergisi reklamı, bu göze batan müstehcenliği nedeniyle basmayı reddetti. Clairol yetkilileri bu dirençle başa çıkmak için derginin hepsi erkek olan sansür heyetine, reklamı hem erkeklerde hem de kadınlarda test ederek meydan okudu. Sonuç çok şaşırtıcıydı; belki tahmin edilebilirdi ve kesinlikle de açıklayıcıydı. Bu ifadeden tek bir kadın bile cinsel bir mana çıkaramazken erkekler çıkarıyordu.</p>

  <p class="normal">Life pes etti. Saç boyama çok geçmeden şok edici olmaktan çıktı. 1960’ların sonları itibariyle Amerikalı kadınların neredeyse yüzde 70’i ve iki milyon erkek doğal saç rengini değiştirmişti. Modern zaman Amerikalıları üç bin yıl önce olduğundan daha popüler bir hâl alan modayı böylece benimsemişlerdi. Geçmişin modern zamandan tek farkı ise o zamanlar saçını boyayan erkeklerin kadınlardan daha fazla olmasıydı.</p>

  <h2 class="indentmetinbold" id="calibre_toc_151">Peruklar:</h2>

  <p class="indentmetinbold">MÖ 3000, Mısır</p>

  <p class="normal">Antik dünyada Asurlular seçkin saç tasarımcıları olarak öne çıksalar da yaklaşık bin beş yüz yıl önce Mısırlılar adeta peruklardan bir sanat yaratmışlardı. Batı Dünyası’ndaki yapma saç kavramının çıkaran Mısırlılardı. Gerçi peruğun buradaki işlevi kelliği kapamadan öte çoğunlukla resmi giysileri veya festivallerde giyilen elbiseleri tamamlamaktı.</p>

  <p class="normal">Günümüzde müzelerde mükemmel bir durumda muhafaza edilmiş çok sayıda Mısır peruğu sergilenmektedir. Kimyasal analizler perukların muntazam bir şekilde oluşturulmuş örgülerinin, bitki liflerinden ve insan saçlarından meydana getirildiğini ortaya çıkarmıştır.</p>

  <p class="normal">Bazı süs amaçlı takma saçlar muazzam büyüklükte ve ağırlıktaydı. MÖ 900’de Kraliçe İsimkheb’in devlet törenlerinde taktığı peruk kafasının üzerinde o kadar büyük bir ağırlık meydana getiriyordu ki, hizmetlilerin yürürken ona yardım etmesi gerekiyordu. Son zamanlarda bu peruk Kahire müzesinde kimyasallar testlerden geçirildi ve tamamen kahverengi insan saçından yapıldığı ortaya çıktı. O zamanlar diğer peruklar için de geçerli olduğu gibi yüksek stili balmumuyla tutturuluyordu.</p>

  <p class="normal">MÖ birinci yüzyıldan itibaren Roma’da sarı peruk çılgınlığı hâkimdi. Yunanlı fahişeler kendi saçlarını beyazlatmayı ya da pudralamayı tercih etmişken, Romalılar Alman esirlerin kafalarından güzel sarı saçlarını almayı seçtiler. Bu saçlardan her stilde sarı peruklar çıkarılmaktaydı. Birinci yüzyılda Romalı şair Ovid, Romalı erkek ve kadınların, ellerinde Almanların kafalarını kazıyarak elde ettikleri saçları oldukça, kellikten ötürü hiç endişelenmemeleri gerektiğini yazmıştı.</p>

  <p class="normal">Sarı peruklar nihayetinde Romalı fahişelerin ve hatta onların müdavimlerinin bir markası haline geldi. Sefahat düşkünü imparatoriçe Messalina, Roma genelevlerini dolaşırken “sarı bir peruk” takardı. Ayrıca Roma’nın nefret edilen hükümdarı Caligula da zevk arayışında kendini Roma sokaklarına vururken benzer bir peruk takardı. Sarı peruk aynı günümüz fahişelerinin beyaz çizmeleri ve mini etekleri konumundaydı.</p>

  <p class="normal">Hıristiyan Kilisesi hangi amaçla takılırsa takılsın her türlü peruk kullanımının defalarca kökünü kazımayı denedi. Birinci yüzyılda kilise liderleri, peruklu kişilerin dua etmesini yasakladı. Takip eden yüzyılda Yunanlı teolog Tertullian “Bütün peruklar şeytanın icadı kılıklardır” diye vaaz vermekteydi. Ve yine sonraki yüzyılda Piskopos Cyprian “Sizin paganlardan ne farkınız var?” diye nutuk çekerek Hıristiyanların kilise ayinlerine peruklu olarak katılmalarını yasakladı.</p>

  <p class="normal">MS692’de bu tarz kınamalar doruk noktasına ulaştı. Söz konusu yıl Konstantinapol Konseyi peruk takmaktan vazgeçmeyen Hıristiyanları aforoz etti.</p>

  <p class="normal">On ikinci yüzyılda kralın piskoposları atamaya hakkı olduğu yönünde Kilise’ye kafa tutan ve sonradan aforoz edilen IV. Henry bile Kilise’nin tavsiye ettiği saç biçimine bağlıydı; yani kısa, düz ve sade saça. Henry sarayda uzun saçı ve perukları yasaklama raddesine kadar geldi. Kilisenin, üyelerini kaybetme gibi daha önemli meselelerle meşgul hale geldiği 1517 tarihli Reform’a kadar Kilise’nin peruklara ve saç biçimlerine dair kısıtlamaları gevşemedi.</p>

  <p class="normal">1580 itibariyle peruklar saç modasında son bir kez yeniden dirildi.</p>

  <p class="normal">Kıvırcık ve renkli perukların geri dönüşünden başkasından ziyade tek bir kişi sorumluydu: esasen ciddi bir şekilde gerileyen saç çizgisini ve seyrekleşen saçlarını kapamak için kullandığı büyük bir peruk koleksiyonuna sahip I. Elizabeth.</p>

  <p class="normal">Peruklar o kadar sıradan bir hâl almışlardı ki çoğunlukla fark edilmiyorlardı. İskoçların Kraliçesi Mary’nin kestane rengi bir peruk taktığını kendisini çok iyi tanıyanlar bile bilmemekteydi; ancak kraliçenin kafası vurulduğunda gerçeği öğrendiler. On yedinci yüzyıl Fransa’sında perukların en popüler olduğu dönemde Versailles’daki saray perukçuları tam gün çalışırlardı.</p>

  <p class="normal">Ve Kilise yine peruklara karşı ayaklandı. Ancak bu sefer hiyerarşi kendi kademeleri arasında bölünmüştü, zira çoğu papaz günün modası olan uzun, kıvırcık peruklardan takardı. Bir on yedinci yüzyıl rivayetine göre peruksuz papazların ayini yönetmek veya dua okumak üzere olan rahiplerin peruklarını aniden çekmeleri pek alışılmamış bir şey değildi. Jean-Baptiste Thiers isimli bir Fransız din adamı peruğun kötülükleri, peruk takanları belirlemenin yolları ve takma saça sinsi bir taarruzla söküp atmanın yöntemleri üzerine bir kitap yayımlamıştı.</p>

  <p class="normal">Kilise nihayetinde bir tavizle kavgaya son noktayı koydu. Perukların sadece din sınıfından olmayan kimselerce ve kel, sakat veya yaşlı papazlarca takılmasına -o da hiçbir zaman kilise içerisinde olmaması şartıyla- izin verildi. Kadınlar bundan muaf değildi.</p>

  <p class="normal">On sekizinci yüzyıl Londra’sında avukatların taktığı peruklar çok değerli olduğundan sıklıkla çalınırlardı. Peruk hırsızları sırtlarında içine küçük bir çocuğu yerleştirdikleri sepetlerle kalabalık sokaklarda faaliyet göstermekteydiler. Çocuğun görevi birden fırlayıp bir beyefendinin peruğunu çekip almaktı. Kurban ise genelde tıraşlı, çıplak beyaz kafasıyla azıcık komik bir figür oluşturduğundan yaygara koparmaya cesaret edemezdi. Avukatlar arasında peruk yirminci yüzyıla kadar resmi kıyafetin bir öğesi olarak kaldı.</p>

  <h2 class="indentmetinbold" id="calibre_toc_152">Saç Tokası:</h2>

  <p class="indentmetinbold">10,000 Yıl Önce, Asya</p>

  <p class="normal">Süs olarak kullanılan uzun şerit tığlar Yunanlı ve Romalı kadınlarca saçlarını bağlamak için kullanılıyordu. Şekilsel ve işlevsel olarak, eski erkek ve kadınlarca kullanılmış, üstelik bugün bile çoğu ilkel kabilenin kullandığı hayvan omurgasına ve deve dikenlerine benzemekteydi. Asya’daki antik dönem mezarlıklarında çok sayıda kemik, demir, bronz, gümüş ve altın saç tokası bulunmuştur. Bunların çoğu sadeyken diğerleri oldukça süslüdür; ama hepsi saç tokasının şeklinin on bin yılda hiç değişmediğini açık bir şekilde ortaya çıkarmaktadır.</p>

  <p class="normal">Kleopatra değerli taşlarla bezeli on sekiz, yirmi santim uzunluğunda uzun fildişi saç tokalarını tercih ederdi. Romalılar tokaların içini zehir saklamak üzere oyarlardı. Tasarımı, Kleopatra’nın onun vasıtasıyla kendini zehirlemiş olmasıyla ünlü tokanın bir benzeriydi.</p>

  <p class="normal">Düz toka iki yüz yıllık bir dönemin ardından U şeklindeki firketeye dönüşüverdi.</p>

  <p class="normal">On yedinci yüzyıl Fransız sarayındaki peruk modası kişinin gerçek saçının ya kısacık kestirilmesini ya da sıkıca kafaya tutturulmasını gerektiriyordu. Böylece peruk daha kolay takıldığı gibi, çıkarıldığı zaman da çekidüzen verilmiş görüntü muhafaza edilmiş oluyordu. Büyük ve düz tokalara da, U şeklindeki firketelere de o zamanlar “kısaltan tokalar” denirdi. Takip eden yüzyılda İngiltere’de bu terim “bobbing pin” yani firkete ismini aldı. On dokuzuncu yüzyılda çelik telden ve siyah lakeden küçük, iki çatallı tokalar topluca üretilmeye başlandığında, düz tokalar neredeyse demode hale geldi ve firketenin tekeli altına girdi.</p>

  <h2 class="indentmetinbold" id="calibre_toc_153">Saç Kurutma Makinesi:</h2>

  <p class="indentmetinbold">1920, Wisconsin</p>

  <p class="normal">Modern elektrikli saç kurutucu iki birbiriyle alakasız icadın, diğer deyişle elektrikli süpürgeyle blenderin bir ürünüdür. Ortaya çıktığı yer iyi bilindiği gibi Racine, Wisconsin’dir. İlk modellerden Race ve Cyclone adlı ikisi Wisconsin firmaları Racine Universal Motor Şirketi ve Hamilton Beach tarafından 1920’de üretildi.</p>

  <p class="normal">Saçları kurutma fikrine ilk olarak elektrikli süpürge reklamlarından esinlenildi.</p>

  <p class="normal">Yirminci yüzyılın ilk on yılı içerisinde tek bir aletin, bilhassa da elektrikli bir aletin birkaç işlevinin tanıtımını yapma alışılageldik bir şeydi. Zira elektriğin, tarihin en üstün yük beygiri olarak çığırtkanlığı yapılmaktaydı. Bu strateji satışları da arttırdı ve insanlar çok fonksiyonlu aletler umar hale geldiler.</p>

  <p class="normal">Elektrikli süpürge de bir istisna değildi. Pneumatic Cleaner (Havalı Temizleyici) adlı bir süpürgenin reklamında tuvalet masasında oturmuş elektrikli süpürgenin hortumuyla saçının kurutan bir kadın canlandırılmıştı. Neden sıcak havayı harcayalım felsefesine bürünmüş alt yazı okuyucuları, makinenin ön tarafının tozu kiri içine çekip ortadan kaldırırken arka tarafının “motordan temiz ve taze hava akımını” ürettiğine dair ikna etmekteydi. İlk süpürgeler kısmen iyi satmış olsa da kaç kadın veya erkeğin aletlerini en etkin şekilde kullanmış olduğunu kimse bilmemektedir.</p>

  <p class="normal">Gerçi saçı kurutma fikri yumurtadan çıkmıştı bir kere. Elde tutulan bir elektrikli saç kurutucusunun geliştirilmesini erteleyen mucitler arasında “kesirli beygir motoru” olarak bilinen küçük, randımanlı ve düşük kuvvetli bir motorun eksikliğiydi.</p>

  <p class="normal">Ve blender sahneye çıktı.</p>

  <p class="normal">Racine, Wisconsin aynı zamanda ilk elektrikli milkshake mikserinin ve blenderinin memleketiydi. Blenderin patenti 1922’ye kadar alınmasa da tek fazlı motoru mükemmelleştirme çabaları özellikle de Racine Universal Motor Şirketi ve Hamilton Beach’in bu yöndeki gayretleri on yıldan daha fazla bir süredir devam etmekteydi.</p>

  <p class="normal">Böylece prensip itibariyle sıcak hava motorlu elektrik süpürgesi blenderin sıkıştırılmış motoruyla evlendirilip Racine’de imal edilmesiyle beraber ilk modern saç kurutma makinesi de ortaya çıkmış oldu. Ağır ve hantal, enerji tasarrufsuz ve sıklıkla fazla ısınan ilk elle tutulan, saç kurutma makineleri her şeye rağmen saçı biçimlendirmek için elektrik süpürgesine göre daha uygundu ve bu makine gelecek yılların trendini de böylece başlatmış oldu.</p>

  <p class="normal">1930’lar ve 1940’lardaki gelişmeler içerisinde değiştirilebilir ısı ayarları ve hızları da yer almaktaydı. Taşınabilir kurutuculardaki ilk önemli değişim 1951’de Sears Roebuck’ın sonbahar-kış kataloğunda belirdi.12.95 dolardan satılan alet elle tutulan bir kurutucudan ve kadının kafasına yerleştirilen doğrudan makineye bağlı bir başlıktan meydana geliyordu.</p>

  <p class="normal">Daha sahneye çıkar çıkmaz saç kurutucuları kadınların gözdesi haline geldi. Ancak saç kurutma makinelerinin pazarı ancak 1960’ların sonlarında erkekler uzun saçlarını kurutmada ve şekillendirmede problem yaşamaya başladıkları zaman, iyice genişledi.</p>

  <h2 class="indentmetinbold" id="calibre_toc_154">Tarak:</h2>

  <p class="indentmetinbold">MÖ 4000, Asya ve Afrika</p>

  <p class="normal">En ilkel tarağın bugün halen bazı Afrika kabilelerince de kullanılan büyük bir balığın kurutulmuş omurgasından ibaret olduğu düşünülmektedir. Tarağın karakteristik özelliği İngilizce tarak anlamına gelen “comb” kelimesinin Hint-Avrupa kaynağının “diş” anlamındaki <span class="ideitalik">gombhos</span> olmasıdır. Bazılarının tek sıra, bazılarının ise çift sıra düz dişleri vardır. Diğerlerinin ilk sıraları ikincisinden daha kalın ve daha uzundur. Mısırlı erkeğin ve kadının tuvalet masasının standart bir öğesi konumundaki söz konusu alet saçı tarama ve belli bir stilde tutturma gibi iki işleve hizmet etmekteydi.</p>

  <p class="normal">Arkeologlar eski kültürlerin neredeyse hepsinde –Britanyalılar hariç- tarakların tasarlanıp kullanılmış olduğunu öne sürmektedirler.</p>

  <p class="normal">İngiliz Adalarının sahil kesiminde yaşayan Britanyalılar saçlarını dağınık (kabiliyetli berberler olan Romalıların işgali boyunca bile) bırakırlardı. Tarağı ancak 789’daki Danimarkalıların istilalarından sonra benimsemiş oldukları farz edilir. 800’lerin ortaları itibariyle Danimarkalılar baştan sona krallık boyunca yerleştiler. Düzenli olarak saç taramayı Britanyalılara öğretenlerin de onlar olduğu kabul edilir.</p>

  <p class="normal">Hıristiyanlığın ilk zamanlarında saç tarama aynı zamanda ayak yıkama gibi dini törenlerin bir parçasıydı. Akşam duasından önce papazların saçlarını uygun bir şekilde taramaya yönelik talimatlar halen mevcuttur. Hıristiyan şehitler, içerisinde fildişi ve metal aletlerin bulunduğu mezarlarına taraklarını da götürüyorlardı. Din tarihçilerinin tarağın bir zamanlar özel bir sembolik anlamının olup olmadığı konusunda şüpheleri vardır. Ortaçağ boyunca kiliselerdeki çoğu renkli camda açıkça tarakların tasvir edilmiş olduğu gerçeğine işaret ederler.</p>

  <p class="normal">1600’lerde Avrupa’nın bazı yerlerinde beyazlaşan saçın sıklıkla kurşun tarakla taranmasıyla eski rengine kavuşabileceği inancı yaygın bir şekilde kabul görmekteydi. Yumuşak, düşük kaliteli ve karartılmış kurşunun saçın üzerinde ufak ufak tortular bırakıp saçın rengini böylece koyulaştırdığı düşünülebilir. Ancak saçını bu kurşun taraklarla tarayan kişinin esasında saçını boyamış olduğuna, sonra da sonucu tarağa atfettiğine dair daha sağlam deliller mevcuttur. Buradaki şüphe yüzyılın sonlarına doğru “O kurşun bir tarak kullanıyor”daki “kurşun tarak” teriminin beyaz saçı boyama için toplumca benimsenmiş üstü kapalı bir ifadeden ibaret olduğu gerçeğiyle desteklenmektedir.</p>

  <p class="normal">1960’a kadar tarak tasarımında gerçek bir değişim söz konusu olmadı. 1960’ta ise İsviçre’de ilk elektrikli şekillendirici tarak meydana getirildi.</p>

  <h2 class="indentmetinbold" id="calibre_toc_155">Parfüm:</h2>

  <p class="indentmetinbold">MÖ 6000, Orta ve Uzakdoğu</p>

  <p class="normal">Parfüm, kozmetikçilerden ziyade din adamlarının ilgi alanı dâhilinde antik kutsal tapınaklarda ortaya çıktı. Günümüzde parfümün bu orijinal işlevi, kilise törenlerinde tütsü şekliyle halen mevcuttur.</p>

  <p class="normal">Kelimenin kendisi Latince “duman arasından” anlamındaki <span class="ideitalik">per</span> ve <span class="ideitalik">fumus</span> sözcüklerinin birleştirilmesiyle oluşturulmuştur. Bu da esasında güzel kokuların, ibadet edenlere nasıl ulaştığını tam olarak tarif etmektedir: yani, kurban edildikten sonra yakılan hayvan leşlerinden yükselen kokuyla…</p>

  <p class="normal">Yiyecek arayışındaki yağmacı insan tanrılarına sunulacak en büyük adağın katledilmiş bir hayvan olduğuna inanılmaktaydı. Parfüm, yanan etin pis kokusunu maskelemek için leşin üzerine serpilmiş bir koku giderici olarak ortaya çıktı. İncil’de Büyük Tufandan hayatta kalmış Nuh peygamber kurban ettiği hayvanları yaktığında “Tanrı bu güzel kokuyu aldı” diye yazar; buradaki güzel koku etin kokusundan ziyade tütsünün kokusudur.</p>

  <p class="normal">Zamanla, sembolik anlamda yer değiştirmeyle keskin, dumanlı kokunun kendisi adak haline geldi. Buhur, mür, Çin tarçını, Hint sümbülü gibi çıralı reçineleri yakma bir ölümlünün tanrılarına gösterebileceği en derin saygı ifadesiydi. Böylece parfüm kötü kokuları giderici gibi faydacı bir işlevden sıyrılıp kendi başına bağımsız olarak değer gören bir eşya haline geldi. Artık ağır, maskeleyici kokulara ihtiyacı kalmayan insanlar, meyvelerin ve çiçeklerin daha hafif ve güzel kokularına yöneldiler.</p>

  <p class="normal">Tütsüden parfüme ve ağır kokulardan hafif kokulara geçiş yaklaşık altı bin yıl önce hem Uzakdoğu’da hem de Ortadoğu’da gerçekleşti. MÖ 3000 itibariyle Mezopotamya’daki Sümerliler ve Nil Nehri boyunca yaşayan Mısırlılar gerçek anlamda yasemin, zambak, sümbül ve hanımeli kokulu yağlar ve alkoller içerisinde banyo yapmaktaydılar.</p>

  <p class="normal">Mısırlı kadınlar vücudun her bölgesine farklı bir koku sürerdi. Cleopatra ellerini güllerden, çiğdemlerden ve menekşelerden hazırlanmış bir yağ olan <span class="ideitalik">kyaphi</span> ile yağlardı. Ayaklarına ise badem yağı, bal, tarçın portakal çiçekleri ve kına özlü <span class="ideitalik">aegyptium</span> denilen bir losyon sürerdi.</p>

  <p class="normal">Eski Yunanlı erkekler doğal görünümü tercih ederek yüz makyajından sakınmış olsalar da, saç için bir koku, cilt için başka bir koku ve giysiler için bir başkası olmak üzere kendilerini parfümlere bulamaktan geri kalmamışlardı. Şarabı bile farklı bir esansla dolduruyorlardı.</p>

  <p class="normal">MÖ 400 civarında Yunanlı yazarlar kollar için naneyi, göğüs için tarçın ya da gülü, eller ve ayaklar için badem yağını, saçlar ve kaşlar içinse güvey otunun özünü tavsiye etmekteydiler. Sosyetik genç Yunanlılar parfüm kullanımını öyle bir boyuta getirmişti ki, Atina’nın demokratik çerçevesini tasarlamış devlet adamı Solon Atinalı erkeklere kokulu yağların satışını yasaklayan bir yasayı yürürlüğe koydu (çok geçmeden feshedildi).</p>

  <p class="normal">Parfümler Yunanistan’dan bir askerin kendini parfümlere bulamadan savaşa katılmasının uygun sayılmadığı Roma’ya taşındı. Roma İmparatorluğu başka toprakları işgal ettikçe mor salkım, leylak, karanfil ve vanilya kokularıyla karşılaştı. Uzak ve Ortadoğu’dan sedir, çam, zencefil ve mimoza kokularını kaptılar. Yunanlılardan da mandalina, portakal ve limondan sitrik yağlar hazırlamayı öğrendiler.</p>

  <p class="normal">Romalı parfümcü locaları meydana çıkmaya başladı. Parfümcüler hem erkeklere hem de kadınlara en son çıkan kokuları temin etmekle meşguldü. Eski Roma’da <span class="ideitalik">unguentarii</span> adı altındaki parfümcülerin dükkânları bütün bir sokağı işgal ederdi. “Yağlayan adamlar” anlamındaki isimleri İngilizce “merhem” anlamındaki “unguent” kelimesinin de kaynağıdır.</p>

  <p class="normal"><span class="ideitalik">Unguenteri</span> üç çeşit parfüm hazırlardı: saf badem, gül ya da ayva gibi sadece bir kaynaklı kokular olan katı merhemler; sıkılmış ya da ezilmiş çiçeklerin, baharatların ve reçinenin yağlarının karışımından meydana getirilmiş sıvılar ve kurutulmuş ya da toz haline getirilmiş çiçek taç yaprakları ve baharatlardan hazırlanmış pudralı parfümler.</p>

  <p class="normal">Yunanlılar gibi Romalılar da kendilerini, giysilerini ve ev eşyalarını ve hatta tiyatrolarını bile parfüme boğarlardı. On sekizinci yüzyıl İngiliz tarihçisi Edward Gibbon Roma adetleri üzerine yazarken “Amfi tiyatronun havası, sürekli olarak hoş kokuyla doldurulan fıskiyelerden fışkırtılan sularla tazeleniyordu,” diye gözlemde bulunmuştu.</p>

  <p class="normal">Birinci yüzyılda gül suyuyla bir moda başlatmış olan İmparator Neron bir gecelik bir şölende kendisi ve konukları için gül yağları, gül suları ve gül taç yapraklarına dört milyon sikke (bugünkü karşılı yaklaşık 160,000 dolar) harcıyordu. MS 65’te karısı Poppaea’nın cenazesinde bütün Arap ülkesinin bir yılda üreteceğinden daha fazla parfümün serpildiği, döküldüğü ve püskürtüldüğü kaydedilmişti. Tören katırları bile parfümlüydü (Belki özellikle katırlar).</p>

  <p class="normal">Böylesine aşırılıklar Kilise’yi çok kızdırmaktaydı. Parfüm çöküş ve ahlaksızlıkla eş anlamlı hale geldi. Kilise liderleri Hıristiyanlar arasında kişisel parfüm kullanımını yasakladı.</p>

  <p class="normal">Roma İmparatorluğu’nun çöküşünden sonra parfüm esas olarak Orta ve Uzakdoğu da üretilmekteydi. On birinci yüzyıl Haçlıları’nın karşılaştığı en pahalı Doğu’ya özgü parfümlerden biri, şam gülünün taç yapraklarından çıkarılan yağ ile yapılmış “gül yağıydı”. Tüy hafifliğindeki gül yapraklarının doksan kilosu gül yağının sadece otuz gramını meydana getiriyordu.</p>

  <p class="normal">Avrupalıların parfüme ve parfüm yapımına ilgilerini tekrar uyandıran da evlerine egzotik kokularla dönen Haçlılar oldu. Parfüm tarihinin o noktasında sahneye yeni bir element çıktı: hayvan yağları. Eczacılar Doğu’dan dört alakasız hayvan salgısının ufak porsiyonlarının insanlar üzerinde sarhoş edici etkileri olduğunu öğrendi. Modern parfümlerin temel esansları olan bu yağlar misk, esmer amber ve kunduz yağıdır.</p>

  <p class="normal">Kendi içlerinde çok kuvvetli, nahoş ve hatta mide bulandırıcı olabilen seksüel bezlerin salgılarından oluşan bu parfümlerin içeriğinin oluşturulması olanaksız gibi görünür. Parfüme ilişkin kökenleri ise kısmen bilinmektedir.</p>

  <h2 class="indentmetinbold" id="calibre_toc_156">Misk</h2>

  <p class="normal">Misk, Çin’in batısındaki orman gülleri ve huş ağaçlarıyla donanmış ağaçlıkların sakini <span class="ideitalik">Moschus moschiferus</span> familyasına mensup küçük, ürkek geyikten elde edilir. Tam gelişmiş erkekleri sadece on kilo gelmektedir.</p>

  <p class="normal">İşlev bakımından erkek kedinin sıvısına benzeyen bir seksüel sinyal salgılayan keseyi karnında taşıyan erkektir. Yüzyıllar önce civardaki ormanlarda tatlı ama ağır bir koku fark eden Doğulu avcılar nihayetinde kokunun kaynağını buldular; o zamandan beri de bu geyikçik avlanmaktadır. Geyik öldürüldükten sonra kese çıkarılır, kurutulur ve parfümcülere satılır. Esansiyel misk yağı 0.000,000,000,000,896 gram gibi küçük bir miktarda saptanmıştır. Bu da “esansiyel”’in bir anlamı sayılır.</p>

  <h2 class="indentmetinbold" id="calibre_toc_157">Esmer Amber</h2>

  <p class="normal">Yüksek derecede kokulu ve mum gibi olan bu madde ispermeçet balinasının midesinden çıkarılır. Misk gibi en pahalı parfüm esanslarının temelini oluşturur ve altınla eş değerdedir.</p>

  <p class="normal">Büyük memeli <span class="ideitalik">Physeter catodon</span>, deniz yumuşakçalarından mürekkep balığıyla beslenmektedir. Esmer amber, mürekkep balığının içindeki sivri kemiğin, balinanın bağırsak yüzeyini aşındırmasını engellemek için balinanın bedeninde salgılanır.</p>

  <p class="normal">Bir yağ olarak suyun üzerinde durur ve sıklıkla da balıkçıların ağlarını kaplar. Esmer amberin tatlı kokusunu ve bir parfümün ömrünü uzatan sabitleştirici özelliklerini ilk takdir edenler eski Arap balıkçılardı. Mesela esmer amber karıştırıldığı diğer parfüm yağlarının uçuculuk oranlarının önemli ölçüde erteleyebilmektedir. Bugün hem misk, hem de esmer amber sentezlenebilmektedir. Parfümcüler ise ispermeçet balinasının soyunun tükenmemesi adına esmer amber satın almaktan gönüllü olarak vazgeçmişlerdir.</p>

  <h2 class="indentmetinbold" id="calibre_toc_158">Misk Yağı</h2>

  <p class="normal">Afrika ve Uzakdoğu’nun geceleri çıkan ve etle beslenen benekli sarı kürklü misk kedisinin salgıladığı yumuşak, mum gibi bir maddedir.</p>

  <p class="normal"><span class="ideitalik">Viverre civetta</span> familyasına mensup hem erkek hem de dişi kedilerin bez salgısıdır. Mum gibi olan bu madde üreme organlarının yanında oluşturulur ve tutsak kedilerden haftada iki defa alınabilir. İğrenç bir şekilde dışkı gibi kokar. Diğer parfüm esanslarıyla karıştırıldığında son derece hoş ve kuvvetli bir sabitleştirici haline gelir. Uzakdoğu’nun eski parfümcülerinin bunu tam olarak nasıl keşfettikleri ise kafa karıştırıcı bir gizemden ibarettir.</p>

  <h2 class="indentmetinbold" id="calibre_toc_159">Kunduz Yağı</h2>

  <p class="normal">Bu esans, <span class="ideitalik">Castro fiber</span> familyasına mensup hem Rus hem de Kanada kunduzlarından elde edilir. Salgı, erkek ve dişilerin iki karın kesesinde birikir. Ancak fazlasıyla sulandırılmış kunduz yağı (castoreum) kabul edilebilirdir. Asıl kokunun esansının ömrünü uzatıcı sabitleştirici olarak kullanılır. Tüm bu dört hayvan salgısının sabitleyici özellikleri yüksek moleküler ağırlıklarının bir fonksiyonudur. Ağır moleküller, parfümün baskın esanslarının sıvının yüzeyi üzerine çabucak yükselip havaya karışmasını engelleyen gemi demiri gibi hareket ederler.</p>

  <h2 class="indentmetinbold" id="calibre_toc_160">Kolonya:</h2>

  <p class="indentmetinbold">1709, Almanya</p>

  <p class="normal">Jean-Baptiste Farina isimli bir İtalyan berber 1709’da kısmetini aramak üzere Almanya’nın Köln şehrine geldi. Kendi özel ürünleri arasında limon özü, portakal ameri ve armut şeklindeki bergamot meyvesinin nane yağından meydana getirdiği alkol bazlı bir karışım yer almaktaydı. Eseri dünyanın ilk kolonyası (Eau de Cologne yani “Köln suyu”) olma özelliğini taşımaktaydı. İsmini de MS 50’de Roma imparatoru Claudius’un karısı Agrippina’nın kurduğu şehirden almaktaydı.</p>

  <p class="normal">Köln şehri Ortaçağ’da Mecusiler tapınağını barındıran görkemli katedraliyle meşhurken, Farina’nın eseri sayesinde Köln Avrupa boyunca kolonyanın merkezi olarak tanınır hale geldi. İlk kolonya çok tutuldu, özellikle de 1700’lerin ortalarındaki Yedi yıl Savaşları’nda bu şehirde görevlendirilmiş Fransız askerleri arasında. Fraina ailesi gittikçe zenginleşti. Ailenin bazı fertleri Paris’e taşındı ve 1860’larda Armand Roger ve Charles Gallet isminde iki kuzen tarafından devralınan diğer bir başarılı parfüm işini kurdular. Farina tuvalet malzemeleri serisini daha da genişleten kuzenler, ürünlerini Roger&amp;Gallet adı altında satmaktaydılar.</p>

  <p class="normal">Çok geçmeden ticarette “kolonya”, “tuvalet kolonyası” ve “parfüm” iyi tanımlanmış anlamlar edindi. Bir parfüm etil alkolün bir ya da daha fazla esansiyel yağın yüzde 25’iyle meydana getirdiği herhangi bir karışım haline geldi. Tuvalet kolonyası yaklaşık yüzde 5 esansiyel yağı içeren aynı maddelerin suyla daha da inceltilmiş versiyonuydu. Kolonya ise yüzde 3 kokulu yağ ile daha da seyreltilmiş alkolden ibaretti. Bu tanımlamalar bugün için de geçerlidir; gerçi özellikle pahalı bir parfüm, içerisinde yüzde 42’ye kadar değerli yağlardan barındırabilir.</p>

  <p class="normal">Fransızlar on dokuzuncu yüzyıla ve hatta daha ötesine kadar parfüm endüstrisine hâkim oldular.</p>

  <p class="normal">Gerçek soyadı Sportuno olan François Coty isimli bir Korsikalı evlerine büyük miktarlarda parfüm gönderen Amerika Birleşik Devletleri piyade erlerini izlerken Fransız kokularına yönelik Amerikan saplantısının ne gibi imkânlara vesile olabileceği kafasına dank etti. Coty, küçük miktarlarda ve ucuz fiyatlara markalı ürünlerden satarak toplumun farklı kesimlerinin ilgisini çekti ve parfüm endüstrisinde seri üretimin ilk öncüsü oldu. Jean Lanvin de Fransız parfümlerine yönelik Amerikan tutkusundan yararlanarak Paris’te başarısız olmuş kendi ürünü Mon Péché’yi 1925’te Amerika’da “My Sin” (Günahım) adı altında ani ve ses getiren bir başarıya dönüştürdü.</p>
</body>
</html>
