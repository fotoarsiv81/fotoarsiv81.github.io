<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bunlaribiliyormusunuz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_68">RUS RULETİ</h1>

  <p class="normal">Dünya üzerinde kumar oynamayan tek bir toplum vardır, Eskimolar. Onların dışında en ilkel kabilelerden en gelişmiş toplumlara kadar kumar oynanır. İnsanlar bulabildikleri her şeyi bir kumar aracı olarak kullanabilirler. Hayvan kemikleriyle başlayan kumar, günümüzde en yaygın olarak internet üzerinden oynanıyor.</p>

  <p class="normal">Kumarın en popüler aleti rulet, on sekizinci yüzyılın ikinci yarısında Fransa’da ortaya çıktı. Önce Monte Carlo gazinolarında oynanan rulet zamanla bütün dünyaya yayıldı. Basit olması, şansa bağlı olması, kişilerle muhatap olmadan oynanabilmesi uluslararası ününü artıran en önemli etkenlerdir.</p>

  <p class="normal">Rulet, dönen yatay bir tabla ve bir bilyeden oluşan, döndürülen tabla durduğunda buyanın numaraların birinin üstünde kalması esasına dayanan basit bir şans oyunudur. Rus Ruleti’nde döner tablanın yerini revolver tabancanın mermi sürülen haznesi, buyanın yerini de mermi alır. Kazanç paradan ziyade cesaretin ispatı ve gurur duygusudur. Ortaya sürülüp de kaybedilen şey ise kişinin hayatıdır.</p>

  <p class="normal">Rus Ruleti’nde Smith Wesson veya Colt türü, toplu tabir edilen, 6 mermi alan revolver tabancalar kullanılır. İki kişi ile de oynanır ama en yaygın olanı altı kişi ile oynananıdır. Altı kişi bir masanın etrafına otururlar, tabancadaki mermiler boşaltıldıktan sonra tek bir mermi sürülür, altı haznesinden sadece birinde mermi bulunan kovan döndürülür. Eğer dolu olan hazne, namlu ve tetik hizasında ise tetik düşürüldüğünde silah patlar ve oyun sona erer. Eğer değilse, sadece bir ‘klik’ sesi duyulur ve silah bir sonraki kişiye verilir. Oyuncunun topu tekrar çevirmesine veya silahı kontrol etmesine izin verilmez.</p>

  <p class="normal">Silahın ateşlenme ihtimali altıda birdir. Gerçi bilimsel olarak eşittir ama silahı ilk kullananın mı, yoksa sona kalanın mı yaşam şansının daha yüksek olduğu tartışılır. Rus Ruleti oynamak yasadışıdır. Zaten birçok ülkede ateşli silah bulundurmak ve kullanmak da yasadışıdır ama bu acımasız oyunun açığa çıkandan çok daha fazla sayıda oynandığı sanılıyor.</p>

  <p class="normal">Yapılan araştırmalarda resmi Rus tarihinin hiçbir yerinde Rus Ruleti ile ilgili bir bahse rastlanamamıştır. ‘Rusya Tarihi’ uzmanları da bu konuda sağlam kaynaklara dayanan bir bilgi veremiyorlar. Ortada sadece rivayetlere dayanan hikâyeler var.</p>

  <p class="normal">Bu hikâyelerden biri, Rus Ruleti’nin 1870’li yıllarda Rusya hapishanelerinde ortaya çıktığıdır. O tarihlerde hapishanelerde gardiyanlar silahlarına tek bir mermi sürüp mahpuslara vererek, onları kafalarına ateş etmeye zorluyor ve bir çeşit bahis oynuyorlarmış.</p>

  <p class="normal">Bir başka hikâyeye göre ise Rus Ruleti’ni yaratanlar, Çarlık Rusya’sının ruhsal çöküntü içinde olan gözü kara subaylarıymış. Onlar bu oyunu birbirlerini etkilemek için oynarlarmış ama bir farkla, onların silahlarında bir değil, beş mermi varmış, yani ölüm olasılığı altıda beşmiş.</p>

  <p class="normal">Rus Ruleti’nin adının geçtiği ilk yazılı eser George Surdez’in 1937 yılında yazdığı kısa bir hikâyedir. Bu hikâyede Rus Ruleti 1917 yılında Romanya’da görevli bir Rus çavuşunun ağzından anlatılır. Çavuşun hikâyesi ikinci rivayete de uygundur. Cephede her şey kötüye giderken, subaylar sadece canlarını değil, prestijlerini, ailelerini hatta ülkelerini kaybetme korkusuyla yaşarlarken, umutsuzluğa kapılan bazıları içinden tek bir mermi çıkarıp, beş mermi bıraktıkları silahları ile Rus Ruleti oynamaya başlarlar. Aslında bu davranış tam bir intihar teşebbüsüdür. Bu hikâyede Rus çavuşunun anlattıkları, özellikle sonradan Rus Ruleti adını alacak kısmı geniş ilgi toplar.</p>

  <p class="normal">1917 yıllarında Çar’ın subaylarının sert, zorba biraz da sefih yaşam tarzları dillere düşmüştü. Bunalım içinde olan subaylar içkinin de verdiği delice cesaretle düello yapıyorlar, kumar oynuyorlardı ama Rus Ruleti oynadıklarına dair gerçek hiçbir belge ve ipucu yoktur. Büyük bir ihtimalle hikâyede anlatılanlar yazarın hayal gücünün eseridir.</p>

  <p class="normal">Rus Ruleti’nin kökeni hakkında elde hiçbir belge yok ama ‘cuckoo’ adı verilen bir başka ölümcül oyunun o zamanlar Rus subayları arasında çok yaygın olduğuna dair oynayanların bizzat anlattıkları bilgiler var. Bu oyunda evde ışıklar söndürülüyor, herkes koltuk, büfe gibi bir ev eşyasının arkasına saklanıyor, biri kafasını çıkarıp ‘cuckoo’ diye bağırınca, karanlıkta o sese doğru ateş açılıyordu. Benzer çeşit bir ölüm oyunu olmasına rağmen ‘cuckoo’ oyunun da Rus Ruleti’nin başlangıç noktası olduğu sanılmıyor. Yani Rus Ruleti’nin kökeni de, Ruslarla ilgisi de hâlâ meçhul.</p>
</body>
</html>
