<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bunlaribiliyormusunuz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_30">İNSANLAR NE ZAMANDAN BERİ İÇ ÇAMAŞIRI GİYİYOR?</h1>

  <p class="normal">İç çamaşırı denilince elbisenin altına, tenin üstüne giyilen giysiler anlaşılır. İç çamaşırına giysi demenin de ne derece doğru olduğu tartışılır; çünkü iç çamaşırı ile ortalıklarda dolaşan kişiler toplum tarafından çıplak kabul edilirler.</p>

  <p class="normal">İç çamaşırlarının asli görevi sık değiştirilebilir ve kolay temizlenebilir olmalarından dolayı asıl giysileri vücudun terinden ve bakterilerinden korumaktır. Birinci görevi insanı değil de dış giysileri korumak olan iç çamaşırının hijyen, sağlık, rahatlık ve sıcak tutma fonksiyonlarının önemi de tartışılmaz ancak onu bir cinsellik unsuru olarak gösterme eğilimi gittikçe ağır basmaktadır.</p>

  <p class="normal">Günümüzdeki anlamı ile iç çamaşırının tarihi on dokuzuncu yüzyılda başlar. Gerçi ta başlangıçta insanların edep yerlerini yapraklarla örtmeleri iç çamaşırının kökeni olarak kabul edilebilir ama üstüne bir şey giyilmedikçe tenin üzerine giyilen şey iç çamaşırı sayılmaz. Antik çağlarda insanlar yaprak yerine peştamal türü şeyleri ve vücutlarına doladıkları enli kumaşları kullanmaya başladılar.</p>

  <p class="normal">Sıcak iklimlerde tüm vücuda sarılan, gevşek, bol, dikişsiz çarşaftan yapılmış ehram veya cüppe diye tabir edilen giysiler tek giyim tarzıydı. Soğuk iklimlerde yaşayanlar ise hayvan deri ve kürklerinden yapılmış kat kat giysiler giyiyorlardı. Sonuç olarak antik çağlarda insanlarda iç çamaşırı, dış çamaşırı diye bir kavrayış yoktu.</p>

  <p class="normal">Yüzyıllar geçip ortaçağa gelindiğinde insanlar yumuşak pamuklu kumaştan yapılmış torba şeklinde giysiler giymeye başladır. İçlerine girdikler torbaların ellere, ayaklara ve bele denk gelen kısımlarını iplerle sıkıyorlardı. Üzerlerine bir şey giyilmeden dışarıda dolaşılabilen bu giysiler de hakiki anlamda iç çamaşırı olarak kabul edilemezler.</p>

  <p class="normal">Giysilerin her taraftan iplerle sıkılmaları nedeniyle erkeklerin tuvalet ihtiyaçlarını kolaylaştırmak için ön tarafa açılıp kapanabilir parçaları konulmasına da o yıllarda başlandı. Bu arada İngiliz Kralı VIII. Henry bu kısmı pamuk ve benzeri şeylerle doldurma modası başlattı. Tarihi resimler ve filmlerde görülen bu anlamsız erkeklerin ön taraflarını kumaşlarla besleme modası yaygın bir şekilde on altıncı yüzyıla kadar sürdü.</p>

  <p class="normal">Rönesans’ın getirdiği kültür kadınların hem güzel hem de gösterişli olmalarını gerektiriyordu. Asil sınıfa mensup kadınlar bu amaçla giysilerinin altına çember kafesler giymeye başladılar. Böylece 2-3 kat daha kabarık duran giysiler yüzünden kadınların yanlarına yaklaşılamaz oldu. O yıllarda Haçlı Seferleri’ne giden şövalyelerin eşlerine taktıkları ileri sürülen, ancak ne derece doğru ve yaygın olduğu hâlâ açıklığa kavuşmamış olan bekâret kemerlerinin de giysinin altına, tenin üstüne takılmaları bakımından iç çamaşırı sayılıp sayılmayacakları tartışılabilir.</p>

  <p class="normal">On yedinci ve on sekizinci yüzyıllarda endüstri devriminin de yavaş yavaş başlamasıyla kumaşların seri halde üretimleri ve insanların kumaşları ve giysileri evde dikmek yerine dışarıdan alabilmeleri imkânları doğdu. Bu devirlerin standart kıyafeti erkekler için de, kadınlar için de, çocuklar için de aynıydı. Genellikle örme kumaştan yapılan bu iç giysiler, el ve ayak bileklerine kadar vücudu sıkı sıkıya sarıyordu ve giysinin tam arkasında tuvalet ihtiyacı için düğmeli bir kapak bulunuyordu.</p>

  <p class="normal">On sekizinci yüzyılda kadınlarda korse kullanma modası başladı. Arkadan vücuda sarılan korseler önden iplerle iyice sıkılıyor, vücut cendereye alınıyordu. Korse modası on dokuzuncu yüzyıla kadar sürdü. Korseyle sıkılmış ince bel uzun yıllar güzelliğin önemli bir göstergesi olarak kabul edildi ama bu arada güzellik uğruna birçok kadın acı çekti. Korsenin iç organlara ve kemiklere verdiği zararlara ve ağrılara rağmen kadınlar korse kullanma alışkanlığını zor terk ettiler.</p>

  <p class="normal">On dokuzuncu yüzyıla kadar, eğer giyiliyorsa, iç çamaşırları dış giysinin bir parçasıydılar. Onlarla birlikte giyilip çıkarılabiliyorlardı. Şekilleri ve vücutta güzel görünmeleri kimsenin umurunda değildi. Moda tarihçileri iç çamaşırı anlayışının başlangıç tarihi olarak 1830 yılını kabul ederler.</p>

  <p class="normal">Tarihçilere göre insanlarda günümüz tanımı ile iç çamaşırı kullanımının aniden ortaya çıkmasının, ayrı ayrı görünmelerine rağmen, bir noktada birbirleriyle kesişen üç ana sebebi vardı:</p>

  <p class="normal">· Devrin gelişmiş, zenginleşmiş asil sınıfının iç çamaşırı giymeyi bir ayrıcalık olarak görmeye başlaması,</p>

  <p class="normal">· Gittikçe daha ince, hafif, insanları kaşındırmayacak kumaşların üretilebilmesi,</p>

  <p class="normal">· Gelişen tıbbın gerektirdiği önlenmeler.</p>

  <p class="normal">İç çamaşırı konusundaki bu üç ana sebepten en etkilisi insanların mikrop korkusu olmuştur. Doktorların havanın gözle görülmeyen mikroplarla dolu olduğunu, üşüten insanların soğuk algınlığına yakalanma sebeplerinin havadaki mikropların vücutlarına girmesi olduğunu insanlara öğretmeleri, özellikle asil sınıfta müthiş bir mikrop korkusu, bunun sonucunda da baş hariç vücudun giysinin altında kalan tüm bölümlerini ayrıca muhafazaya alma dürtüsü yarattı.</p>

  <p class="normal">İnsanlarda iç çamaşırı giyme alışkanlığı başladıktan sonra da birçok değişiklikler oldu. Bir ara araştırmacıların gözenekli yapısı nedeniyle en sağlıklı olduğunu ileri sürdükleri yünlü iç çamaşırlarını kaşına kaşına giydiler. Birinci ve İkinci Dünya savaşlarında askerler için üretilen iç çamaşırları ileride erkeklerin vazgeçemediği ürünler oldular. 1934’de Amerikalı ‘Cooper and Sons’ firmasının Fransız Riviera’sında erkeklerin giydiği mayolardan esinlenerek ürettiği, beli lastikli ‘Jockey’in ünü tüm dünyaya yayıldı.</p>

  <p class="normal">Günümüzde iç çamaşırı üreticileri geliştirme ve araştırma uğruna inanılmaz paralar harcıyorlar. İç çamaşırının gerekli bir şey mi, yoksa cinsellik içeren bir iletişim aracı mı olduğu konusunda ise kimse kesin bir şey söyleyemiyor. İç çamaşırının tarihi gelişim sürecindeki hijyen ve sağlıkla ilgili fonksiyonlarını herkes unutmuş görünüyor. İnsanlık tarihi içinde bir an bile sayılmayacak 150 yıllık kısa bir geçmişe sahip olan ve gittikçe küçülen iç çamaşırlarının zaman içinde tekrar başlangıç noktasına dönmeleri, yani ortadan kalkmaları da şaşırtıcı olmalı.</p>
</body>
</html>
