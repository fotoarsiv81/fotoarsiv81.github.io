<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-6.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x6-6.html" xml:lang="tr-TR">
    <div class="Basic-Text-Frame">
      <p class="split"/>

      <p class="arabaslik-orta">Ayrışma: Cemaat İktidara Karşı mı?</p>

      <p class="paragraf">İktidar ortakları arasında kopuş mu var? Bir ayrışma? Herkes kendi yoluna mı? Cemaat, AKP’yi tehdide mi başladı?.. ABD’de iyi bir eğitimden geçirilerek, Ergenekon, Balyoz ve gazeteci operasyonları öncesi Türkiye’ye postalanan “önemli şahsiyet”, “Usta gemin su almaya başladı” diye, Erdoğan’a ve hükümete giydirmez mi! Bir dizi laf ebeliğinin içinde, üç noktaya vurgu yapıyor;</p>

      <p class="paragraf para-style-override-18"><span class="char-style-override-17">Hükümet,</span></p>

      <p class="paragraf">1) Ergenekoncularla uzlaşma arıyormuş, askerlerin topuk selamını yeterli görmüş; Arınç, askerlerin tutuksuz yargılanması için havayı kokluyormuş... Orduda kurumsal hiçbir düzenleme yapılmamış... (İmam ordusu kurulması gibi...)</p>

      <p class="paragraf">Bu önemli Cemaat şahsiyeti, yazısında, hükümetin “şikecileri” aklama girişimini de eleştirdiğine göre, Şike Operasyonu arkasındaki esas güç de anlaşılmış oldu!</p>

      <p class="paragraf">2) Medya “candaşıyla yoldaşıyla” hâlâ yerinde duruyormuş. (Yeni operasyonlar planlamışlar da hayata mı geçmemiş acaba?!)</p>

      <p class="paragraf">3) “CHP’nin (ve diğerlerinin) dört ayağı atlarınki gibi kırılmasına” rağmen, henüz vurulmamış!</p>

      <p class="paragraf">Sonuçta diyor ki:</p>

      <p class="paragraf">“<span class="char-style-override-2">Ustalık döneminin sayın ‘ustası’, ‘kalfaları’ ve ‘çırakları’, geminiz çok fazla yerden su almaya başladı. Rotanız şaştı... Bu millet, statükonun emrine girenleri, onbaşıları tarihin çöplüğüne göndermekte bir an bile tereddüt etmez... Benim ve ailemin 17 oyunu, aldığınız oylardan çıkartabilirsiniz...”</span></p>

      <p class="paragraf">Yani Cemaat başkaldırıyor. Hükümetten memnun değil. Hükümet Cemaat’in koyduğu hedeflere doğru yeterince ve koşar adım gitmiyor. Tehdit: “<span class="char-style-override-2">Oy vermeyiz</span>!”</p>

      <p class="paragraf">Bu tehdit aslında yeni değil. “Cemaat”in kalemleri, daha önce de, örneğin Beşir Atalay’ı hedef almıştı! Demek Atalay, onların doludizgin gidişlerini biraz frenleyici dengeler aramış!</p>

      <p class="paragraf">Sorunlu bir durum. AKP ne yapacak? Parti olarak mı kalacak, yoksa “<span class="char-style-override-12">üstü AKP-içi ise tamamen cemaatleşmiş</span>” olarak mı devam edecek!?</p>

      <p class="paragraf">Bir kurt postunun içinde ikinci bir kurt olmaz.</p>

      <p class="paragraf">Bir postun içinde ise iki kurt iç içe hiç olmaz.</p>

      <p class="paragraf">“Alttan/içten oyma” işlemleri, partinin hayati kan ve kalp damarlarına mı gelip dayandı?</p>

      <p class="paragraf">Bülent Arınç, tutuklamaların bu kadar uzun sürmesine ve milletvekillerin hâlâ içeride tutuklu olmalarına karşı çıktığında, “Arınç, iyi polis kötü polis rolünde” diye düşünmüştüm.</p>

      <p class="paragraf">“Bay Balyoz”un bu yazısı, Arınç’ı “temize çıkardı”. Adam samimi!</p>

      <p class="paragraf">Ama, Başbakan Yardımcısı olmasına rağmen, güçsüz (mü?!).</p>

      <p class="paragraf">Silivri’ye sesini duyuramıyor mu hükümet? Silivri derken, hukuka yani! Silivri’den bir yargıç da geçenlerde şöyle dememiş miydi: “Dışarıdan sesler bize sinek vızıltısı!”</p>

      <p class="paragraf">Oralar tamamen Cemaat’in denetiminde demek ki!</p>

      <p class="paragraf para-style-override-19"/>

      <p class="paragraf">a) <span class="char-style-override-12">AKP bütün ülkeye egemen</span>. Fethedeceği kale kalmamış gibi!</p>

      <p class="paragraf">Ordu tam zapturapt altında.</p>

      <p class="paragraf">Medyada <span class="char-style-override-2">Cumhuriyet</span>, <span class="char-style-override-2">Sözcü</span>, <span class="char-style-override-2">Aydınlık</span>... kaldı.</p>

      <p class="paragraf">(Erdoğan) Kazanımlarını sağlamlaştırmak, iyice hazmetmek zamanı olduğunu düşünüyor olabilir. Kurdukları düzen tıkır tıkır. Adamları dünyalıklarını yapıyor. Şan, şöhret, övgü, tapınma derecesinde yağcılık, el pençe divan durma... bütün çevrelerde!</p>

      <p class="paragraf">İçeride yönelecekleri MHP ve CHP kitleleri için, uzlaşmalar aramak zorundalar.</p>

      <p class="paragraf">Daha ne olsun? “<span class="char-style-override-12">Şam’da kayısı</span>” olsun! (O konuda da çabaları üst düzeyde!)</p>

      <p class="paragraf">b) <span class="char-style-override-12">Cemaat ise köktenci</span>! “Eski düzen”den hiçbir şey bırakmamayı, her şeyi silip süpürmeyi, kendi yeni düzenleri için gerekli görüyorlar!</p>

      <p class="paragraf">“Eski düzen”in “<span class="char-style-override-12">temizlikçileri</span>” onlar!</p>

      <p class="paragraf">Aşağıya egemenler, polise, yargıya falan.</p>

      <p class="paragraf">Bu nedenle, “Durmak yok, yola devam”ın esas sürdürücüleri.</p>

      <p class="paragraf">Tuzak kurmada, alavere-dalaverede, gazetecileri içeriye tıkmada, esas takım onlar.</p>

      <p class="paragraf">Parti, öyle anlaşılıyor ki, ilk yıllarda “temizlik” işini onlara havale etmiş! “Temizlikçiler”, yollarının her yerde kendilerine açılmasını ve kabinenin kendilerini izlemesini istiyor.</p>

      <p class="paragraf">Ama, halk karşısında sorumlulukları sıfır, sorumlu olan AKP ve liderleri...</p>

      <p class="paragraf">Bir uzlaşma olmazsa, “Usta”ya sürekli direnirlerse, boyun eğmezler ve aldıkları ile yetinmezlerse...</p>

      <p class="paragraf"><span class="char-style-override-12">Ayrılık kaderde var</span>...</p>

      <p class="paragraf">İzleyeceğiz...</p>

      <p class="bos"/>

      <p class="paragraf">Doğrusu, daha üç ay dolmadan, 7 Şubat 2012 gibi erken bir zamanda büyük çatışma patladı ve “ayrışma” gündeme geldi!<span class="dipp char-style-override-13" style="font-size:0.82em;"><a class="footnote-link" href="#footnote-225-35" id="footnote-225-35-backlink">35</a></span> İktidar savaşında Cemaat’in ne kadar gücü olduğunu bilemeyiz. AKP hükümetini nerelerden nasıl vurabilir, bunu MİT darbesine gelinceye kadar bilmemiz mümkün değildi. Ama daha sonra ortaya çıktığı gibi, Cemaat yargının neredeyse bütün can damarlarını elinde tutuyordu. Bu, 7 Şubat 2012 MİT darbesi sürecinde de böyleydi, bir buçuk yıl sonra 17 Aralık 2013 yolsuzluk ve rüşvet darbesi sırasında da... 12 Eylül 2010 Anayasa Referandumu sonrası yargının tamamen yeniden yapılanma sürecinde, Cemaat özellikle HSYK (Hakimler ve Savcılar Yüksek Kurulu) ile Yargıtay’da egemenliğini sağlamlaştırmıştı. Silivri davalarına bakan bütün Özel Yetkili Savcı ve yargıçların hemen hepsi, dava adamlarından atanacak, oradan çıkacak mahkûmiyet kararlarını onamak için de Yargıtay’ın özellikle 8. Ceza Dairesi sıkı tutulacaktı. Böylece mahkûmiyetleri onaylama zinciri kurulmuştu. Ergenekon Davası’nın keskin gazetecesi ve sonrasının AKP milletvekili Şamil Tayyar da “Emniyet’i Cemaat’e bıraktık” diyerek bunu itiraf eadecekti!</p>

      <p class="paragraf">Ayrı bir nokta ise Pensilvanya’nın bu operasyonuna, ilişki içinde olduğu ABD’li güçler de “hadi” diyerek destek vermiş olabilir. Her ne kadar Cemaat-ABD ilişkisini ileriki bölümlerde bir başlık altında değerlendirecek olsak da, akla gelen temel bir soruya burada yeri gelmişken kısaca yanıt arayalım:</p>

      <p class="paragraf">Bu operasyonun veya Pensilvanya’nın arkasında ABD desteği var mıydı?</p>

      <p class="arabaslik-sol">MİT Operasyonunun Arkasında ABD mi Var?</p>

      <p class="paragraf">Başbakan, acaba “Pensilvanya’nın bu saldırısının arkasında başka şeyler de olabilir mi?” diye düşünmüş müdür? Pensilvanya, Washington’un koruması altında! Kendisine bu yolla bir mesaj mı verilmek isteniyordu? Pensilvanya’nın, Başbakan’ın adamlarını, yani MİT’çileri tutuklamaya yeltenmek gibi, büyük ölçekli ve cesaret isteyen siyasi bir girişimde bulunabilmesi için, Washington’un desteğini arkasında hissetmesi gerekir miydi gerekmez miydi... Elimizde doğrudan bilgi ve belge yok ama bu soru, konuyu aydınlatmada bir kapı açabilir. Ek olarak aklımızda tutmamız gereken bilgi de Cemaat-ABD arasında balayı ilişkilerinin varlığı ve bunun sürdüğüdür. İlişkiler fotoğrafına bakarak, bir siyasi analiz yapabiliriz.</p>

      <p class="paragraf">Washington’un, “Erdoğan ile artık beraber yürüyemem” noktasına vardığının çok güçlü işaretleri vardı ve var. Ara-larındaki ilişki yer yer derin hayal kırıklıklarıyla bezelidir. Daha 2005’te, Erdoğan’dan kendisine istediği gibi bir yâr olamayacağını görmüş, Zapsu’nun “Bu adamı delikli taştan süpürmeyin kullanın...” demesi üzerine durumu gözlemeye başlamıştı. Ayrıca belirtelim ki, ABD’nin beğenmese-istemese bile RTE ve hükümetini durup dururken yıkacak bir gücü de yoktur. Durumu idare etmeyi ve fırsatları değerlendirerek tavrını koymayı tercih etmek zorundadır. En azından bugünkü koşullarda böyledir. 2012 ve 2013’te ABD yönetimi ile Erdoğan ve Davutoğlu arasındaki derin hoşnutsuzlukların Amerikan medyasına, diplomatik/siyasi ilişkilere yansıdığı görülüyordu. Bunun en uç noktası, Obama’nın Erdoğan ile telefon görüşmesi yaparken elinde beyzbol sopası tutan fotoğraflarının yayınlanmasıydı.</p>

      <p class="paragraf">7 Şubat 2012 MİT Operasyonu,<span class="dipp char-style-override-13" style="font-size:0.82em;"><a class="footnote-link" href="#footnote-225-36" id="footnote-225-36-backlink">36</a></span> ABD’den bağımsız, tamamen Pensilvanya’nın kendi inisiyatifiyle gerçekleşti diyemeyiz. Çünkü, Erdoğan ve hükümeti, ABD açısından gerçekten vazgeçilmez olsaydı ve mutlaka iktidarda kalması gerekseydi ABD Cemaat’in bu operasyonuna kayıtsız kalmazdı. “Hey, dur ne yapıyorsun” derdi. Elinin eteğinin altındaki Cemaat’in Erdoğan’a karşı bu operasyonlarını kesin hoş karşılamaz, gerekli mesajları iletir, hatta Cemaat saflarında bulundurduğunu sandığım adamlarını devreye de sokarak bu ataklara engel olurdu. Bu tür girişimlerin binbir yolu vardır. Bu nedenle, Cemaat’in Erdoğan’a karşı ataklarında, en azından ABD’nin zımni desteğini mantıksal olarak varsayabiliriz. Bir buçuk yıl sonra gerçekleşen yolsuzluk ve rüşvet operasyonu için bu göz yumma varsayımını haydi haydi geçerli sayabiliriz.</p>

      <p class="paragraf">MİT Müsteşarı Hakan Fidan da Cemaat’in hedefindekilerden biriydi. İran’ın adamı olmakla suçlanıyordu! ABD’nin ve İsrail’in de Fidan’dan pek “hoşnut olmadığı” ve Fidan’ın İsrail’in sırlarını İran’a sızdırdığı iddia ve yorumları gazetelerde yer alıyordu. Cemaat’in rahatsızlığının önemli bir nedeni de, MİT içine yerleşme isteklerinin, Hakan Fidan’da yankı bulmaması, hatta Fidan duvarına çarpması olduğu da yorum ve haberlerde yer almıştır. Dolayısıyla, Cemaat’in Fidan’a yönelik operasyonunun temelinde, böyle çok yönlü bir çıkar bağlantısı görülüyor. MİT’e yönelik operasyonda, Cemaat tarafından ileri sürülen, “soruşturmanın Recep Tayyip Erdoğan’ı hedef almadığı” iddiası doğru olsa bile, salt Hakan Fidan’ın hedef alınması ve onu yerinden etmesiyle sonuçlanması bile, Cemaat’in amacına uygun çok önemli bir sonuçtur.<span class="dipp char-style-override-13" style="font-size:0.82em;"><a class="footnote-link" href="#footnote-225-37" id="footnote-225-37-backlink">37</a></span></p>

      <p class="paragraf">Baransu’nun “Usta Gemin Su Almaya Başladı” yazısında başka bir noktaya dikkatinizi çekmek isterim: Baransu Erdoğan’ı “milliyetçiliğe kaymakla” suçluyor! Böyle bir “kaymadan” ABD’nin de pek hoşlanmayacağı ortada. Çünkü (yakın) Ortadoğu’da ABD’nin planlarının çözümüne, milliyetçi yaklaşımın yararı değil zararı olur. Ama Balyozcu yazar, “milliyetçi” diye ifade ettiği bu eğilimi Erdoğan’da 2011 seçimleri öncesinde de görebilirdi. Bu eğilimi milliyetçilikten çok, Ortadoğu İslam ülkelerinde ümmetçi bir yaklaşımla, içi boş “Yeni Osmanlıcılık” yaftası altına gizlenmiş, yayılmacılık olarak tanımlamayı tercih ederim.<span class="dipp char-style-override-13" style="font-size:0.82em;"><a class="footnote-link" href="#footnote-225-38" id="footnote-225-38-backlink">38</a></span> Erdoğan-Davutoğlu ikilisinin bu politikaları, ABD’nin tepkisini çekmiş, önde gelen ABD gazetelerinde “Yeni Osmanlıcılar” diye alaycı, eleştirel yazılara konu olmuştu.</p>

      <p class="paragraf">Cemaat-AKP arasında ilk büyük siyasi farklılık İsrail konusunda ortaya çıktı. Bu aynı zamanda, ABD-Erdoğan arasındaki ciddi farklılık-anlaşmazlık demekti. Cemaat, Gazze’ye Marmara gemisiyle çıkartma yapmaya kalkışan AKP’ye, “Otoriteye boyun eğ” sözleriyle “ABD’nin Ortadoğu politikasının bir parçası” olmasını söylüyordu. Erdoğan’ın “bölgesel güç” politikası ise ABD politikasıyla çelişiyordu. O zamanlar iktidarın her iki kanadına yakın Nihal B. Karaca “Mavi Marmara’nın yola çıkması ve sonrasındaki gelişmeler, İsrail ile ilişkilerin bozulması Cemaat’in hükümetten ayrı düşmesine neden oldu. Cemaat için, Türkiye’nin İsrail’i karşısına alması, Ortadoğu ülkesi olmayı tercih etmesi anlamına geliyor, hükümet içinse bu “bölge gücü” olmanın anahtarı. Hakeza, İran için alınan riskler de Cemaat’e fazla ve gereksiz görünüyor. Bu kesimde, hükümetin ‘bölge gücü’ olmak için attığı adımların, kurduğu ittifakların ve dahi kurmaktan kaçındığı ittifakların maceradan ibaret olduğu kanısı hâkim” şeklinde yazacaktı.<span class="dipp char-style-override-13" style="font-size:0.82em;"><a class="footnote-link" href="#footnote-225-39" id="footnote-225-39-backlink">39</a></span> MİT’e saldırısından sonra ise RTE’ye bağlı yazarlar, “Amerikancılığına” gönderme yaparak, Cemaat’ten “The Cemaat” biçiminde söz edeceklerdi! Böylece medyada Cemaat kanadı “yazarlar-çizerler” ile RTE kanadı “yazarlar-çizerler” arasında da ayrım ortaya çıkıyor, yeni bir saflaşma görülüyordu. Gazeteciliklerinin, siyasi mihrakların vurucu güçleri olarak hizmet ettikleri ve kullanıldıkları veya kalemlerin bu denli “sözcü” olarak ortaya çıktıkları başka bir dönem bulmak zor olabilir ülkede...</p>

      <p class="paragraf">MİT ve Hakan Fidan konusunda bir noktaya daha değinelim: ABD ve İsrail’in, doğrudan yetkili ağızlarından olmasa bile, iki ülkenin medyasında Hakan Fidan’ı hedef alan yayınlar, başka konuları da gündeme getiriyor. MİT ile ABD-İsrail arasındaki “eski tür” ilişkilerde bir dönüşüm mü yaşanıyor, sorusu belki de düğüm noktasıdır. Eski tür ilişkiler derken, ABD-CIA’nın Türkiye siyasetindeki ve dolayısıyla MİT ile köklü geçmişini, yerleşmişliğini, gelenekselleşmiş, kanıksanmış, siyasette at oynattığı ve belki de biçimlendirdiği ilişkilerini kastediyorum. Türk politikasında “Amerikancılık” vardır. İktidara gelecek politikacıların “Kâbesi” orasıdır. RTE’nin, daha başbakan değilken başbakan gibi ağırlandığını, AKP kadrosunun ilk yıllarda tamamen Amerikancılığa soyunduğunu, meşruiyeti özellikle orada aradığını, bu yolla aynı zamanda Türkiye’nin iktidar odaklarındaki yerleşik Amerikancılığı da kendi lehine dengelediğini belirtelim. Zamanla RTE ile ABD arasında ilişkilerdeki “git-gelli” durumlar, RTE’nin özellikle Ortadoğu ve İslam dünyasındaki “farklı politikaları”, ABD ile ilişkilerde denge arayışları ve “kendini kabul ettirme” ısrarları, “yeni bir durum” yaratmış gibidir. Bu bağlamda RTE’nin MİT’i tamamen kendi kontrolü altına alma politikasının da, MİT ile ABD/CIA-İsrail arasındaki ilişkilerde de “yeni durum” yarattığı söylenebilir.</p>

      <p class="paragraf">ABD’nin, RTE-Hakan Fidan ve “Yeni MİT”inden, bütün bu açılardan dolayı “rahatsız” olduğu söylenirse, doğruluğu kolay yadsınamaz. Bu siyasi ilişkiler bütününde, Cemaat’in MİT operasyonu böylece başka yönlerden de anlam kazanıyor.</p>

      <p class="paragraf">Özetle şunu söyleyebiliriz: Cemaat’in MİT’e yönelik cesur saldırısının arka planda ABD desteğine sahip olduğu, büyük olasılıktır. Bütün siyasi analizlerden, varabileceğiniz nokta ancak burası olabiliyor.</p>

      <p class="paragraf">Şimdi biz 7 Şubat 2012 hamlesinin sıcaklığına dönelim... Ne olup ne bitti ve kim, nasıl gördü olayı...</p>

      <p class="arabaslik-sol">“İktidara Sabotaj”, “Hükümete Darbe Girişimi”, “Kemalist Darbe”</p>

      <p class="paragraf">MİT Müsteşarı’nı ve emekli MİT’çileri tutuklama girişiminin boyutlarının ve siyasi yönünün izini sürelim:</p>

      <p class="paragraf">Başbakan için bu “saldırı”nın kaynakları, aslında olan biteni açıklayacak kadar netti. Hakan Fidan hedef gibi görünse de, o sadece bir sıçrama tahtasıydı; onun sorguya çağrılması ve tutuklanması, aslında bağlı olduğu Erdoğan’ı hedef almaktı. Medyadaki “Başbakan’ın adamları” bu operasyonun adını çok geçmeden koydu: <span class="char-style-override-12">Erdoğan’a ve hükümete yönelik bir operasyon</span>!</p>

      <p class="paragraf">Eski MİT Müsteşar Yardımcısı, Kürt meselesinin çözüm görüşmelerinde ve kamuoyu oluşturmada önemli roller alan Cevat Öneş ilk demecinde bu girişimin siyaset-iktidar üzerinde yeniden bir “vesayet”e yöneliş<span class="dipp char-style-override-13" style="font-size:0.82em;"><a class="footnote-link" href="#footnote-225-40" id="footnote-225-40-backlink">40</a></span> olduğunu söyleyecek, ikinci demecinde ise “Bu olay AK Parti’ye, siyasete yapılan bir darbe girişimidir. AK Parti’nin ayakları kesilmek istenmiştir”<span class="dipp char-style-override-13" style="font-size:0.82em;"><a class="footnote-link" href="#footnote-225-41" id="footnote-225-41-backlink">41</a></span> diyecekti! Erdoğan’ın MİT yasasında gerçekleştirdiği değişikliği ise, “Hükümet, darbe girişimine dur dedi” biçiminde değerlendirecekti.</p>

      <p class="paragraf">Cevat Öneş’in eksik bıraktığı veya es geçtiği nokta ise, bu darbe girişimini bir savcıya, tek bir kişiye indirme gayretidir, “savcının yaptığı, darbe girişimidir” denmektedir! Bir MİT’çiye, analizciye, bu kadar önemli bir operasyonu bir savcının işgüzarlığına veya girişimine indirgemek yakışır mı, diye sormayalım; çünkü söz konusu olan kişi yine de iktidarın müttefikidir, dikkatli konuşmayı seçmesi için anlaşılabilir nedenleri olabilir. Öneş, savcının arkasındaki –siyasi– güçleri gündemine getirmemekle birlikte, yine de “hükümeti kuşatan güçler”den bahsetmekte ve bu olayın bir süredir adım adım geldiğine işaret etmektedir! Öneş “bu adımların geldiğine işaret eden değerlendirmeleri” nerede yaptı bilmiyoruz.</p>

      <p class="paragraf">Cevat Öneş, ertesi gün bir başka gazeteye verdiği demeçte ise, bir adım ileri atarak şöyle diyecekti: “Özellikle Emniyet-Yargı bünyesinde ‘otoriterleşme’ eğilimi gösteren bir yapının, siyasi iradeden (hükümetten) de ayrışarak ve kuşatma eğilimleri göstererek, kurumsal yapıları ve siyaseti etkileyebilme arayışında olduğu iddiaları üzerinde önemle durulması hassasiyet kazanan bir meseledir.”<span class="dipp char-style-override-13" style="font-size:0.82em;"><a class="footnote-link" href="#footnote-225-42" id="footnote-225-42-backlink">42</a></span> Öneş, bu yapının kimliğini hâlâ açıklamaktan kaçınıyordu.</p>

      <p class="paragraf">Aynı gün bazı gazete köşelerinde de “Bu esas olarak Tayyip Erdoğan’a karşı bir yargı darbesi girişimidir”<span class="dipp char-style-override-13" style="font-size:0.82em;"><a class="footnote-link" href="#footnote-225-43" id="footnote-225-43-backlink">43</a></span> denecek, olayın arkadaki güç yine ya kasten saklanacak veya gözden uzak tutulacaktı. Şu teşhise bakın: “Özel yetkili yargı mensupları aracılığıyla yargının bu son krizde aldığı rolün doğru teşhisi, geleneksel bürokratik devletçi yapının siyasal iktidara başkaldırısı ve meydan okumasıdır.”</p>

      <p class="paragraf">Bu ünlü “dış politika analizcisi”ne göre, özel yetkili yargının böyle davranmasının nedeni de, Başbakan’ın Kürt meselesini çözmek için açılımcı yoldan ayrılması ve güvenlikçi önlemlere (KCK operasyonları vb.) başvurmasıymış. Böylece devletin “geleneksel” güçleri yeniden iktidar oluyor, eskisi gibi, Kürt meselesini bir güvenlik meselesi olarak görüyor ve Başbakan’ı sıkıştırıyormuş! Yani yazar neredeyse bu “devlet güçlerini” Ergenekoncu, belki de “CHP’nin adamları veya Kemalistler” olarak ilan edecek ama eli ve dili varmıyor! Bugün bu değerlendirmesi geçerli sayarsak, bu “analizci”nin bahsettiği devletin geleneksel güçleri karşımıza Cemaat ve kadroları olarak çıkacaktı!</p>

      <p class="paragraf">Vallahi, CHP doğrusu iyi sıyırdı bu “devletin geleneksel güçleri” yorumundan! Erdoğan’a karşı bu darbe girişimi, düzmece belge ve tertiplerle CHP’nin omuzlarına iyi ki yıkılmaya kalkışılmadı! Yoksa hepsi Silivri’yi boylardı!</p>

      <p class="paragraf">Oysa ki, devletin içindeki güçler çoktan dönüştürülmüş, iktidara tabii kılınmıştı. 10 yıl geçmişti, darbe yapabilecek kadar da güçlü, hükümetten bağımsız ve ne idüğü belirsiz bir “bürokratik devletçi yapı”dan söz etmek, siyaset bilmemek, AKP’nin devleti nasıl denetlediğini görmemek veya görmek istememektedir. Türkiye devleti, 1950’den bu yana hiç bu kadar güçlü şekilde bir siyasi iktidarın emri altına alınmamıştı! Ama, eğer “analizci” olup da, ABD’nin Ortadoğu’daki planlarının “çözüm ortağı” rolünü üstlenmişsen, hem iktidar oyunlarına hem MİT meselesine hem de Kürt meselesine Amerikancı çözüm gözlüğüyle bakar ve böyle analizler yaparsın. Tabii buna bir de yazarın Pensilvanya-ABD dostluğunu eklersek, neden “darbe teşebbüsü”nün ardındaki gerçek güçleri isimlendirmekten kaçındığı ve olayı “devletçi gelenekçi güçler”e yıkmanın en pratik ve kolay yolu olarak seçtiği anlaşılabilir!</p>

      <p class="paragraf">Bu tür bir değerlendirmeyle vurulan diğer bir “kuş” da, Erdoğan’ı, KCK devlet yapılanmasına karşı operasyondan uzaklaştırmak isteğidir. Sanıyorlar ki, Kürtlere karşı sürdürülen KCK operasyonu Erdoğan’a ait değildir; bu operasyon, Erdoğan’ın bilgisi, onayı ve politikası dışında, “devletin gelenekçi polis ve yargı güçlerinin” bağımsız olarak sürdürdüğü bir operasyondur! Bu operasyona da (zavallı) Başbakan, boyun eğmekte ve izlemektedir! Aynı yazar, bunu izleyen üç-beş gün sonraki yorumlarında ise, MİT’e yönelik operasyonun gerçek sahiplerine dokunmaya başlayacaktı, ama çok dikkatli...<span class="dipp char-style-override-13" style="font-size:0.82em;"><a class="footnote-link" href="#footnote-225-44" id="footnote-225-44-backlink">44</a></span></p>

      <p class="paragraf">Devlet içinde “geleneksel yapının” bir savcısı, düşünün ki, Don Kişotluğa soyunuyor ve Erdoğan yeldeğirmenine karşı saldırıya geçiyor! Oysa, Erdoğan’ın (ve Cemaat yapılanmasının) benimsemediği soruşturmalara kalkışacak bir savcının başına neler gelebileceğinin bol bol örneklerini yaşadık ve yaşıyoruz.</p>

      <p class="paragraf">Eski Erzincan Başsavcısı ve CHP Milletvekili İlhan Cihaner’i tutuklamaya ve yargılamaya kadar varan olaylar, hükümetten bağımsız bir “geleneksel devlet yapısı temsilcisi”nin üzerine böyle büyük bir olayı yıkmanın olanaksızlığını gösteriyordu. İktidarın ortaklarından olan İsmailağa Cemaati’nin yasalara uygun görmediği faaliyetlerine soruşturma açtı diye, İlhan Cihaner kaynar kazana atılmıştı. “Deniz Feneri” savcılarını düşünün! Sonucu RTE ve adamlarına dokunan bir davayı tarafsız sürdürmeye çalıştıkları için, görevden alındıkları gibi mahkemeye bile çıkarıldılar!</p>

      <p class="paragraf">İlk yorumlarda yaygın olarak görülen, Cemaat-iktidar kavgasının özünün gözden kaçırıldığıdır. Oysa Pensilvanyalı güçler ve iktidar, başından beri bu eski “geleneksel devlet güçleri”ni zaten tasfiye etmişlerdi. “Orada” kimse kalmamıştı zaten!</p>

      <p class="paragraf">Gerçek olan ise şuydu: Pensilvanya, bütünüyle savcıların MİT’e yönelik operasyonlarının arkasında durmakta, Başbakan’a ateş püskürmekte, Hakan Fidan’ın ve MİT’in PKK terör örgütüyle kirli ilişkilere girdiğini yazmakta, dahası şöyle demektedir: “MİT bütünüyle hallaç pamuğu gibi atılmalıdır, Ergenekon yapılanması sadece orada kalmıştır, MİT’in geçmişi de kirlidir!”<span class="dipp char-style-override-13" style="font-size:0.82em;"><a class="footnote-link" href="#footnote-225-45" id="footnote-225-45-backlink">45</a></span></p>

      <p class="paragraf">Burada Cemaat’n MİT’i hedef almasının başka bir yönünü de vurgulamak gerekir. İlki, MİT üzerinden RTE’yi zayıflatmak ve itibarını kırmak ise, ikinci önemli nedeni de, Cemaat’in MİT içinde örgütlenmesine iktidarın zorluk çıkardığıdır. 2012 Yazı’nda bir televizyon programında beraber olduğum, <span class="char-style-override-2">Yeni Şafak</span>’ın şimdi Cemaat’e karşı en keskin yazarlarından biriyle sohbette, sorum üzerine şöyle dedi: Cemaat, İstanbul MİT Bölge Müdürlüğü’nü istiyor! Devletin can alıcı tüm kurumlarında, ordu, polis, yargıda örgütlenmeye büyük önem veren bir yapılanma, devletin en önemli kurumu MİT’ten de payını resmen istiyor demekti bu. Cemaat’in MİT’i hedef almasının böyle bir yönü de vardı, ulaşamadığı, önemli bir yönetim katını ele geçiremediği yapıyı dağıtmak istiyordu.</p>

      <p class="bos"/>

      <p class="paragraf">MİT darbesinin nasıl yorumlandığı konusuna biraz daha devam... AKP’ye destekçi bir başka köşede de, bunun “bir sivil darbe girişimi” olduğu görüşü dillendirildi, Cemaat ise “sivri uç” olarak nitelendirildi<span class="dipp char-style-override-13" style="font-size:0.82em;"><a class="footnote-link" href="#footnote-225-46" id="footnote-225-46-backlink">46</a></span> ve Erdoğan desteklendi. O zamana kadar polis-özel savcılık yapılanmasının açtığı bütün davalara, ileri sürülen sahte belgelere sonuna kadar destek veren yazar, gelinen noktada, hükümete darbe sürecinde ayrışacak ve şöyle yazacaktı:</p>

      <p class="paragraf">“Bu sivri uç, hangi iktidar güdüsü, zihniyet, sosyolojik temelli adli refleks ve grup tarafından beslenirse beslensin (muhtemelen bunların hepsi birden)... ‘<span class="char-style-override-12">otonomlaşan ve alanını genişleten yargı-polis mekanizması</span>’ olarak karşımıza çıkmaktadır. Bu ucun yarattığı sorun ise (Hakan) Fidan meselesinin de ötesinde, pek çok konuda, özellikle siyasi nitelikli davalarda (Ergenekon, Balyoz, KCK, hukuk devleti işleyişini olumsuz etkilemesi, denetimsiz yargı ve emniyet mekanizması üzerinden otoriterleşme kokuları yaymasıdır...”</p>

      <p class="paragraf">Bu “yapılanma”nın, Silivri ve KCK davalarında da şüphe uyandırıcı işleri tezgâhladığının görülmesi için, Erdoğan’ı tehdit etmesi mi gerekiyordu?! Aynı yazar, 10 Şubat tarihli yazısında<span class="dipp char-style-override-13" style="font-size:0.82em;"><a class="footnote-link" href="#footnote-225-47" id="footnote-225-47-backlink">47</a></span> şunu belirtecekti:</p>

      <p class="paragraf">“Ergenekon, Balyoz gibi davalar üzerinden götürülen değişim süreci, eski aktörlerin önemli ölçüde tasfiye olmasına rağmen, özellikle 2010’dan itibaren adli süreçlerle daimi kılınmaya çalışılan bir güvenlik politikasına teslim olmuş ve polis-yargı cihazına teslim edilmiştir... Yargı, aşırı güçlenmiş, Özel Yetkili Mahkemeler ve savcılıklar otonomlaşma eğilimi kazanmıştır... Bir diğer gelişme de bu ‘yeni iktidar merkezi’nin belli bir siyasi grup ve anlayışla üst üste oturması ve onun tarafından kontrol edilmesi olmuştur. Bu grup güvenlik birimleriyle, yargısı, polisi, basındaki sağa sola dağılmış kalemleriyle toplumsal ve siyasal güç kavgasına girişmiştir. Bugün gelinen noktada daha çok pay istediği siyasi iktidarı karşına almıştır. Ergenekon, Balyoz ve KCK türü davalar üzerinden güçlenen, ‘polis ve yargı çarkı’nın keyfi ve hoyrat uygulamalarının, elindeki gücü siyasi bir cihaz haline çevirmesinin ve siyasi alana girmesinin kökü bizce burada yatmaktadır.”</p>

      <p class="paragraf">Yazar, “belirli siyasi gurup ve anlayışla” biçiminde tarif ettiği Cemaat’in, polis ve yargı içinde palazlanmasıyla siyasi iktidar mücadelesine giriştiğini vurguluyor. Cemaat’in siyasi niteliğini vurgulaması ve kabul etmesi bir aşamadır! Ama, sanki, polis ve yargıda durup dururken böyle bir “oluşum” meydana gelmiş ve “belli bir siyasi grup ve anlayışla” da bu oluşum örtüşmüş... Cemaat’in devlet içinde, poliste, yargıda örgütlenme ve gelişme politikaları sanki yeni bir oluşumdu.</p>

      <p class="paragraf">Cemaat’in buralarda örgütlenmesine iktidar da izin vermişti. Çünkü orduyu ve muhalefeti tasfiye etmeyi amaçlayan ortak çıkarları, bunu gerektiriyordu. Ayrıca Erdoğan’ın, bütün dini cemaatler arasında, “en fazla korunmaya mazhar” olan müttefiki Pensilvanya idi. Bir de, Pensilvanya, zaten devlet içinde, poliste ve hukukta uzun zamandır örgütlü bir güce ulaşmıştı... Darbenin niteliği üzerinde devam edelim, çünkü konunun en önemli yönünü anlamaya çalışıyoruz.</p>

      <p class="arabaslik-sol">Evet, “Bu Bir Darbe, Ama Kemalist Darbe!”</p>

      <p class="paragraf">Şimdi Başbakan’ın siyasi başdanışmanı, milletvekili Yalçın Akdoğan’a gidelim, <span class="char-style-override-2">Yeni Şafak</span>’ta manşet olan yazısında keskin bir saptama yaptı: “Yargı ve güvenlik bürokrasisi içinde kimseye güvenmeden, gizli kapaklı iş çeviren bir grup, ülkeyi yönetmeye ve siyaset mühendisliğine kalkışıyorsa, bunun daha önceki durumdan ne farkı olur?”</p>

      <p class="paragraf">“Daha önceki durum” dediği, siyaset üzerinde vesayet sahibi olarak “mücadele” ettikleri, a) ordu, b) “eski” yargı... Cemaat’e diyor ki, “yahu bu vasilerden kurtulmak için anamız ağladı, şimdi siz vasi olarak ortaya çıkıyor ve hükümeti yönetmeye kalkışıyorsunuz...”</p>

      <p class="paragraf">Bakın, Erdoğan’ın yardımcı beyni Akdoğan, “Her türlü oyunun farkındayız...” başlıklı yazısında hükümete karşı Pensilvanya atağını nelerle kıyaslıyor:</p>

      <p class="paragraf">Dokuz yıldır içimin daraldığı, kalbimin sıkıştığı onlarca olay yaşadım... 27 Nisan’da (2007) yayımlanan bildiride ve öncesindeki uzun gecelerde tarifsiz gerilimler yaşadım. Ama şu son günlerde yaşananlar hepsinden fazla içimi daraltıyor. Bu olayların hepsi Başbakan Erdoğan’ın volkan gibi patlamasıyla, önüne aldığı her şeyi silip süpürmesiyle aşıldı. Bugün de durumu bir dayatma ve saldırı olarak görerek benzer patlama bekleyenlerin sayısı az değil, doğrusu haklı gerekçeleri de yok değil. Ama bazen susmak bağırmaktan fazla etki yapar, patlamaktansa sağduyuyu kuşanmak, insafsızları da insafa getirir...<span class="dipp char-style-override-13" style="font-size:0.82em;"><a class="footnote-link" href="#footnote-225-48" id="footnote-225-48-backlink">48</a></span></p>

      <p class="bos"/>

      <p class="paragraf">Akdoğan Cemaat’i açıkça adını koyarak hedef almaktan kaçınıyordu. Aslında RTE’nin de 7 Şubat’tan sonra sadece yasal önlemler alarak olayı ve Cemaat’i geçiştirmesini de anımsayalım; RTE Cemaat’le açıkça ve isim koyarak çatışmayı henüz yeğlemiyordu. Akdoğan da Başbakanının bu politikasını uç noktalara tırmandırarak, içinde tek doğru olmayan şu cümleleri yazıyordu:</p>

      <p class="paragraf">“AK Parti ile Gülen Cemaati arasında hiçbir zaman bir çatışma ve çekişme yaşanmamıştır (yalan para ile değil ya! O.B.) Başbakan Erdoğan’ı gönülden seven Cemaat mensupları ile Hocaefendi’ye sevgi besleyen AK Partililer arasında bir çatışma ve çekişme olamaz, bunlar birbirinden ayrılamaz, çünkü bunlar aynı insanlardır. Fitne ateşine odun atanlar, parti ve cemaati ‘kaybet-kaybet’ sarmalına sürüklemek istemekte... Bu işleri üreten akıl da nasıl bir tutulmaya uğradığını veya nasıl bir kriz ürettiğini görmelidir.”</p>

      <p class="paragraf">Başbakan da böyle önemli zamanlarda yaptığı gibi (Şike yasası olayında da) susacak susacak ve 19 Şubat’ta yaptığı ilk kapsamlı konuşmada “fitne ve fesada alet olmayız, kaos ve çatışma beklemesin” diyerek, Akdoğan’ı doğrulayan şekilde konuşacak ama en önemli noktayı da vurgulayacak, “Seçilmişleri (kendileri) atanmışlara (Cemaat yargısı) kul etmeyiz” diyecekti.</p>

      <p class="paragraf">Bu sözlerde Cemaat’i sakinleştirme çabası şüphesiz ki var... Çünkü birlikteliği daha bir süre götürmek zorunda hissediyorlardı kendilerini. 2010 Anayasa Referandumu’nda Cemaat’in büyük desteğini unutmuş değillerdi. Cemaatçiler de zaten MİT Operasyonu’nu kastederek “Bu işi MOSSAD yaptı” diyerek, suçluyu bulduklarını ilan ediyorlardı.<span class="dipp char-style-override-13" style="font-size:0.82em;"><a class="footnote-link" href="#footnote-225-49" id="footnote-225-49-backlink">49</a></span> Komik komik şeyler!</p>

      <p class="paragraf">Bu müdahalenin adını koymaya devam edelim: “7 Şubat Müdahalesi, Türkiye’ye karşı bir sabotaj girişimidir”<span class="dipp char-style-override-13" style="font-size:0.82em;"><a class="footnote-link" href="#footnote-225-50" id="footnote-225-50-backlink">50</a></span> diyor, AKP’ye yakın bir araştırma kuruluşunun yazarlarından Taha Özmen, “27 Nisan’dan 7 Şubat’a Siyasete Müdahale” başlıklı yazısında:</p>

      <p class="paragraf">“Neresinden bakarsanız bakın, geçtiğimiz hafta yaşadığımız sürecin mahiyeti bir ‘ulusal güvenlik krizi’, ismi ise ‘7 Şubat müdahalesidir.’ 1960, 1980, 28 Şubat darbeleri; 2004-2006 darbe planları, 27 Nisan 2007 darbe girişimi ve 14 Mart 2008 AK Parti’yi kapatma davası nasıl sivil iradeye karşı farklı düzeylerde darbe vurmayı amaçlıyorsa, 7 Şubat da yeni Türkiye’ye karşı bir sabotaj girişimidir...”</p>

      <p class="paragraf">Bu analizde, bu “sabotaj” girişiminin ilginç bir şekilde <span class="char-style-override-12">dış bağlantılarına</span> da dikkat çekiliyor. Kimmiş acaba bu “dış bağlantı”!? Aynı kaynaklarda aynı gün yayımlanan bir diğer analizde ise,<span class="dipp char-style-override-13" style="font-size:0.82em;"><a class="footnote-link" href="#footnote-225-51" id="footnote-225-51-backlink">51</a></span> <span class="char-style-override-2">MİT</span> üzerinden iktidara yönelik bu girişimin eski Kemalist vesayet müdahalelerinin bir benzeri olduğu belirtiliyor ve girişim “<span class="char-style-override-12">neo-Kemalist vesayet</span>” olarak adlandırılıyor! Pensilvanya “Kemalist vesayet” ile eşdeğer tutuluyor!</p>

      <p class="arabaslik-sol">Gülen: “Hortumlamalarının Şahitleri Olmasın İstiyorlar”</p>

      <p class="paragraf">Aslında bu saptama, Pensilvanya’nın “siyasi karakteri”ni deşifre ediyor! AKP yorumcuları ve liberaller arasında, Kemalizm, çeşitli müdahalelerle siyaseti tepeden yönlendirme aracı olarak nitelendirilir. “Ordu vesayeti”ni de bunun ana mekanizması olarak kabul ederler. Şimdi Pensilvanya’nın kendisini ve girişimini de, tıpkı Kemalizm gibi, siyasete el koymanın kestirme yolunu izlemekle suçluyor ve onları “Yeni Kemalistler” olarak nitelendiriyor!</p>

      <p class="paragraf">Bu tanımlama, yıllardır yaşadığımız Pensilvanya stratejisini de anlatıyor: Ordu, yargı, hukuk, polis, valilik, kaymakamlık gibi, yönetimin tayin edici merkezlerinde yoğunlaşmak, kilit noktalara insanlarını yerleştirmek. Tabii ki, buralara egemen olmak, ülkeyi siyasi olarak yönetmek için en azından bu aşamada yeterli değildir. Tepeden de siyaseti yöneteceksiniz, yönlendireceksiniz, gerekirse ve gücünüz varsa da el koyacaksınız. Pensilvanya’nın, bu amaçla, son 10 yıl içinde AKP içinde siyasi koşulları oluşturmakta epey mesafe aldığı görülüyor... Ki, ikinci şike yasası, aslında Pensilvanya’nın en büyük siyasi gövde gösterisi ve Erdoğan’ın üzerinden atlama girişimiydi; başlı başına bir büyük siyasi müdahale olayıydı; siyaset oyuncuları/yapıcıları bunu es geçtiler.</p>

      <p class="paragraf"><span class="char-style-override-2">Star</span>’da İbrahim Kiras olaya başka bir ayrıntı getiriyor. Silivri yargılamalarında artık arşı alaya yükselen hukuksuzluklar, keyfilikler vb. karşısında; hele hele Başbakan’ın Başbuğ için “tutuksuz yargılanması” isteğine Hurşit Tolon’un da tutuklanmasıyla yanıt verilmesi karşısında; savcıların özel yetkilerine bir sınırlama girişimi hazırlığının yapıldığını belirtiyor “Belki de alınacak bu önlemlere engel olmak için o düğmeye (MİT’çilerin yakalanması) basılmıştır” diyordu.</p>

      <p class="paragraf">Aslında Fethullah Gülen’in şu sözleri hem Gülen’in iktidara tam ortaklık isteğini hem de RTE ve arkadaşlarının buna yanaşmadıklarını anlatırken, ilginç bir yaklaşımda bulunuyordu: “Yanlarında kimseyi istemiyorlar, tek başlarına iktidar olmak istiyorlar ki, hortumlamalarının şahitleri ve karşı çıkanları olmasın.” Buradan yola çıkarak 23 Şubat 2012 tarihli “Bir Ara Sonuç” başlıklı yazımda, “Cemaat bunca yıldır devlette, iktidarda; mutlaka Erdoğan ve arkadaşları hakkında biriktirdikleri dosyalar vardır” diyerek, farkında olmadan bir buçuk yıl sonraki, 17 Aralık Rüşvet ve Yolsuzluk Operasyonu’nun hazırlıklarına işaret ediyorduk. Gülen de bu sözleriyle, yoğunlaşacakları yeni mücadele alanına dikkat çekiyor olabilirdi.</p>

      <p class="paragraf">Çeşitli kaynakların yorumları da gösteriyor ki, Gülen Cemaati’nin denetlediği Emniyet ve özel yetkili yargı gücü, MİT Müsteşarı Hakan Fidan’ı tutuklamaya yönelerek, Başbakan’a karşı büyük bir siyasi hamle yaptı. Bu hamlenin nedenleri ve boyutları üzerindeki yorumlar değişiyor. Kimi “iktidardan daha fazla pay kapma” gibi sınırlı bir amaç üzerinde dururken, bazıları da bunu bir “hükümet darbesi” olarak nitelendiriyor. Dahası, bu girişimin “dış bağlantıları”na da işaret ediyor. Ama mesela “arkada ABD desteği var” deme yürekliliğini gösteremiyor. Özetle bu hamlenin Erdoğan’ı tasfiye ederek hükümeti yönetme girişimi olduğu açık. Cemaat’in AKP ile bir sorunu yoktur. Ama Erdoğan (ve bazı arkadaşları) ile var.</p>

      <p class="arabaslik-sol">Sorun, Kürt Meselesi veya MİT mi?</p>

      <p class="paragraf">Yine iktidar yanlısı bazı yazarlar “darbe girişimi”ni, “Kürt meselesini görüşmelerle çözmek isteyen” Erdoğan iktidarı ile Kürt meselesini eskisi gibi yine “güvenlikçi”, yani asker ve polisiye önlemleriyle çözmek isteyen, devlet içindeki devlet-bürokratik güçlerin arasındaki kavga gibi değerlendiriyor.</p>

      <p class="paragraf">İktidarın amiral gazetesi <span class="char-style-override-2">Sabah</span>’ta “derin analizleri”yle tanınan bir akademisyen yazar, özellikle bu görüşü net olarak savundu.<span class="dipp char-style-override-13" style="font-size:0.82em;"><a class="footnote-link" href="#footnote-225-52" id="footnote-225-52-backlink">52</a></span> Ona göre, bu krize, Kürt meselesinin Oslo süreciyle barışçı çözümüne karşı çıkanlar, “değişime direnen yargı, belli derin devlet kanatları, hatta bazı aydınlar.” yol açmıştı! Yazar, iktidara destek veren “İslami modernite” yanlısı unsurların (Gülenciler demek istiyor!) şimdi ise bu güçlerle birleştiği görüşündeydi. Yine döndük geldik, devlet içinde Kemalist-Kemalist artıkları ile Gülenci ittifak masalına!.. KCK’ya yönelik operasyonlar da güvenlikçi çözümler peşinde koşanların politikasına mal ediliyordu.</p>

      <p class="paragraf">Oysa Erdoğan, taa 2011 seçimlerinden önce Kürt politikasını değiştirmişti. 2008 Eylülü’nde başlatılan PKK-MİT arasındaki Oslo görüşmeleri,<span class="dipp char-style-override-13" style="font-size:0.82em;"><a class="footnote-link" href="#footnote-225-53" id="footnote-225-53-backlink">53</a></span> Erdoğan’ın Kürt seçmenlerini uzun vadeli olarak “elinin altında tutmak” amacını taşıyordu. RTE bu politikasını özellikle seçimlerden önce “barış ve ateşkes” görüşmeleriyle hep sürdürdü! Kürt politikasını duruma göre değiştiriyordu. Erdoğan, KCK operasyonlarını başlatmış, 2011 seçimlerinde Kürtlere karşı milliyetçi, hatta MHP ve Bahçeli’yi bile gölgede bırakan bir politika izlemeye girişmişti! Seçim meydanlarında, Apo’yu bile asabileceğini söylüyor, Devlet Bahçeli’yi idamı kaldırarak Apo’yu kurtarmakla suçluyordu.</p>

      <p class="paragraf">Başbakan, seçim stratejisini şunun üzerine kurmuştu: Kürt politikası kartını MHP’nin elinden alarak milliyetçi kesilmek ve MHP’yi vurmak, seçmenlerinden önemli bir kesimini “çalarak” MHP’ye yüzde 10 seçim barajının altına düşürerek Meclis dışına itmek. Böylece seçim sistemi gereğince AKP’nin milletvekili sayısı artacak ve 368 üzeri milletvekili kazanacaktı. Bu amaçla, MHP’nin önde gelenlerine seks kasetleri şantajları bile düzenlenmiş ve MHP’nin itibarı yerle bir edilmeye çalışılmıştı. AKP’nin amacı, Anayasa’yı tek başına değiştirecek bir Meclis çoğunluğu elde ederek, başkanlık sistemini öngören yeni Anayasa veya Anayasa değişikliğini, referanduma gerek kalmadan Meclis’e kabul ettirmekti! Ama bilindiği gibi bu hesaplar tutmadı, MHP beklenilenden fazla oy alarak Meclis’e girdi.</p>

      <p class="paragraf">Çatışmanın görünürdeki nedeni olan Kürt meselesi nedir, kısaca bakmazsak, konu eksik kalır.</p>

      <p class="arabaslik-sol">MİT’e Operasyon Araçları: Oslo Görüşmeleri ve KCK</p>

      <p class="paragraf">Cemaat’in, Başbakan’a yönelik atağını “Kürt kartı” üzerinden yapmaya hazırlandığını, geriye dönük bir zaman ve olaylar rekonstrüksiyonu ile saptıyoruz. Oslo görüşmeleri 2009’da başladı. Bu görüşmelere paralel olarak, Türkiye’de yasadışı “paralel devlet/paralel hükümet” kurmaya başladıkları gerekçesiyle, Kürt hareketine karşı, 14 Nisan 2009’da 13 ilde 90 adrese KCK (Koma Civakên Kurdistan- Kürdistan Topluluklar Birliği)<span class="dipp char-style-override-13" style="font-size:0.82em;"><a class="footnote-link" href="#footnote-225-54" id="footnote-225-54-backlink">54</a></span> operasyonları başladı.<span class="dipp char-style-override-13" style="font-size:0.82em;"><a class="footnote-link" href="#footnote-225-55" id="footnote-225-55-backlink">55</a></span> Kürtler özellikle belediye yönetimlerinde etkili oldukları bölgelerde, öteden beri savundukları bir özerk yapı oluşumunun temellerini atıyorlardı KCK yapılanmasıyla. Bu, devlet içinde en masumundan bir özerk bir bölge veya yapı, devletçik kurma anlamına geliyordu ve daha sonra örneğin federatif bir yapıya veya eşit ilişkiler temelinde bir konfederasyona, nihayetinde bir ayrı devlet yapısına dönüşme potansiyelini de içinde taşıyordu. Zaten İmralı’da Öcalan, dış politika ve savunma dışındaki bütün alanlarda kendi kendini yöneten bir Kürt Özerk Bölgesi’nin kurulması isteğini açıklamıştı.</p>

      <p class="paragraf">KCK operasyonlarının Erdoğan’ın isteği dışında gerçekleştiği konusunda, daha sonra bir takım savlar ileri sürülmesine rağmen, Recep Tayyip Erdoğan’ın 7 Kasım 2011’de Rize’de yaptığı konuşma açık ve nettir;<span class="dipp char-style-override-13" style="font-size:0.82em;"><a class="footnote-link" href="#footnote-225-56" id="footnote-225-56-backlink">56</a></span> burada, devlet içinde ikinci bir devlete müsaade etmeyeceklerini çok sert söylüyordu. “Tek devlet vardır, milliyetçilikse bu, milliyetçiyim” diyecekti. Erdoğan bazen ümmetçi kılığına giriyor ve ulus devleti reddediyor, işte bazen da milliyetçi kılığında ulus devletçi gözüküyordu!</p>

      <p class="paragraf">Peki iktidarın bir yandan Oslo’da ve İmralı’da Abdullah Öcalan ile gizli görüşmeler yaparken, aynı zamanda Kürtlere karşı KCK operasyonu düzenlemesini nasıl değerlendirmeli?</p>

      <p class="paragraf">Erdoğan, KCK yapılanmasının başlamasıyla iplerin elinden kaçtığını ve bir daha asla geri dönemeyeceği veya döndüremeyeceği bir Kürt Özerk Bölgesi’ni kurma sürecinin başladığını gördü. Bu süreç kendi dışında başladıysa, o zaman ne Oslo’daki gizli görüşmelere ne de İmralı ile görüşmelere gerek vardı. Oysa Erdoğan hükümeti, bütün sürecin kendi kontrolü içinde geçmesini, bu sürecin epey bir uzun zamana yayılmasını, Kürtlerin taleplerine bazı adımlarla yanıt vermeyi, bu sürecin kamuoyuna yedirilmesinin ancak zaman içinde mümkün olabileceğini, bu şekilde milliyetçi ve ulusalcı tepkileri yumuşatacağını düşünüyordu. Kürt coğrafi yer isimleri, Kürtçe devlet televizyonu, Kürtçe adlar, Kürtçe harfler, üniversitelerde Kürt dili üzerine araştırma, Kürtçe kurslarla eğitim gibi adımlar bu sürecin belli başlı unsurları olarak ön plana çıktı. Okullarda tamamen Kürtçe eğitim temel bir istek olmasına rağmen, Türkçe dışındaki dillerde okullarda dil eğitimi verilmesi bazı koşullara bağlandı. Tabii iktidarın Anayasa’nın tamamen “Atatürk”, “Türk” ve “Türkçe”den arındırılıp tarafsızlaştırılması ve kimliksizleştirilmesi dayatmalarını gerçekleştirebilecek bir gücünün olmadığı da ortaya çıktı.</p>

      <p class="paragraf">AKP iktidarı, KCK operasyonlarıyla PKK’nın oldubittilerine set çekiyor ve onları iktidarın belirlediği sürece geri çekmeyi amaçlıyordu. KCK’nın, tüzük ve programı, PKK/BDP’nin güçlü ve örgütlü olduğu yerlerde özerk yapı örgütlenmesini öngörüyordu; kendi polisi, hatta mahkemesiyle... Tutuklamalarla da “eline bir pazarlık kozu” geçiyordu.. KCK operasyonlarının PKK’nın bu planını bozduğu, geciktirdiği veya ertelediği söylenebilir. Ancak Kürt hareketinin, özerk yapı oluşturma planlarının engellenmesinin belki de mümkün olmadığı bir noktaya geldiği görülüyor. Örneğin 2014’te Lice bölgesinde kurulan büyük bir okulda tamamen Kürtçe eğitim verileceğini açıkladılar...</p>

      <p class="arabaslik-sol">Cemaat’in Kürt Politikasının Hedefleri</p>

      <p class="paragraf">Bu kısa bilgilerden sonra, ana konumuza dönelim. Cemaat, Kürt meselesinin çözüm sürecinde Erdoğan’dan ayrı yerde görünüyor. Hatta bazıları, “Cemaat çözümü baltalıyor” görüşünde... Cemaat’in Kürt meselesinin çözüm sürecindeki “aykırı” tutumunu, Erdoğan’a karşı bir iktidar mücadelesinden ayrı düşünemeyiz. İkincisi ise “bize bırak biz çözeriz” önerilerinin Erdoğan tarafından reddedilmesi... Çünkü Kürt meselesi RTE’nin oyun ve oy alanı...</p>

      <p class="paragraf">Cemaat’in RTE ile köprüleri 2011’de attığı ve Erdoğan’ı safdışı etmeye karar verdiği anlaşılıyor. Bunun pek çok işareti tabii ki var. Bunlardan biri, MİT içinde kendilerine yeterli koltuk verilmemesi, belki de MİT’ten tasfiye edilmeleridir. Devlet bürokrasisinde yeni makam isteklerini, Erdoğan ve arkadaşlarının “artık buraya kadar, sınıra geldiniz” diye geri çevirmeleri... Erdoğan’ın eğitim konusunda Cemaat’e alternatif imam hatip gençliği yetiştirme politikasına geçmesi vb... 2011 ve sonrasında aralarında hiçbir şey eskisi gibi olmayacak, açıkça silahlar çekilecekti.</p>

      <p class="paragraf">2011 yılı, Cemaat’in MİT üzerinden Erdoğan iktidarına saldırı için belge, bilgi topladığı bir yıl oldu denebilir. Eylül 2011’de Oslo görüşmelerinin sızdırılması ile 7 Şubat MİT Darbesi hazırlığının hızlandığını söyleyebiliriz. Ayrıca savcıların, KCK operasyonlarında ele geçirdikleri belgelerde, MİT elemanlarının da KCK yapısı içinde aktif rol aldıklarına, dahası bazı “terör eylemlerine karıştıkları”na ilişkin bilgiye ulaşmaları, 7 Şubat’ı tam olarak olgunlaştıracaktı. Tabii şunu bilmiyoruz: Savcıların eline bu bilgiler ilk ne zaman geçmişti? Daha önce mi, yoksa bazı gazete haberlerine göre, 13 Ocak 2012 tarihinde Diyarbakır’da 39 kurum ve kuruluşa yapılan ve 21 kişinin gözaltına alındığı KCK operasyonuyla mı... Yani 7 Şubat’tan 25 gün kadar önce mi? Ele geçirilen belgelerde MİT’e şu suçlamaların yapılmasına olanak veren bilgiler olduğu belirtiliyordu: MİT’in KCK yapılanması içinde rol oynamak, önceden bildiği eylemleri önlememek ve ayrıca KCK operasyonlarına son verilmesi ve tutukluların serbest bırakılması için PKK/KCK’ya güvence vermek.</p>

      <p class="paragraf">Cemaat’le ilişki içinde oldukları sanılan savcı ve yargı insanları, KCK yönetimi içindeki MİT mensuplarını saptamışlardı. Savcıların sorguya çektikleri ve KCK’da eylemlerde veya örgütte önemli görevler üstlenen bazı tutuklular, savcıya “MİT elemanı” olduklarını ve “görevli” olarak orada bulunduklarını açıklamışlardı.<span class="dipp char-style-override-13" style="font-size:0.82em;"><a class="footnote-link" href="#footnote-225-57" id="footnote-225-57-backlink">57</a></span> Savcılık, MİT’ten, sözü geçenlerin gerçekten de MİT elemanı olduklarını doğrulatmıştı. Gazetelere yansıyan haberlere göre, “Savcıların bu şahısların istihbarat elemanı olma sınırlarını aşarak suça iştirak ettiklerine dair de önemli bilgilere ulaştıkları iddia ediliyor. Ayrıca kamuoyunda büyük tartışma yaratan MİT yöneticileri ile KCK yöneticilerinin Oslo’daki görüşmelerine dair de şüphelilerden önemli bilgiler elde edildiği ifade ediliyor”du.<span class="dipp char-style-override-13" style="font-size:0.82em;"><a class="footnote-link" href="#footnote-225-58" id="footnote-225-58-backlink">58</a></span> Ayrıca operasyonlarda Oslo görüşmeleri, Öcalan, KCK yöneticileri ve MİT mensupları arasındaki görüşmeleri doğrulayan ses kasetlerine ve bazı belgelere de rastlandığı belirtiliyordu.</p>

      <p class="paragraf">Savcılar, gizli Oslo görüşmeleri ile KCK yapılanmasında MİT’in rolünü birleştirerek, Müsteşar Hakan Fidan ve diğer görevlileri 7 Şubat 2012’de ifadeye çağırdılar... Türkiye’nin sarsıldığı bir süreç yaşanacak, ancak hem Özel Yetkili Savcılar hem de gazeteciler, ifadeye çağrılan Hakan Fidan ile eski Müsteşar Emre Taner ve Müsteşar Yardımcısı Afet Güneş’i boş yere Beşiktaş Adliyesi’nde bekleyeceklerdi. Hiçbiri çağrıya uymadı. Başbakan duruma el koymuş, MİT yöneticilerine ifadeye gitmemelerini söylemişti. MİT mensuplarının ancak Başbakan’ın onayıyla ifadeye çağrılabileceklerini öngören bir yasa değişikliği yıldırım hızıyla bir hafta içinde Meclis’ten geçirilecekti. Böylece Başbakan, MİT’e yasal koruma ve dokunulmazlık sağladı. Erdoğan böylece Cemaat’in MİT üzerinden kendisine de yönelen saldırısını savuşturabilecekti.</p>

      <p class="paragraf">Tabii Oslo görüşmelerine de değineceğiz, çünkü bir kilit nokta da burası... Nedir bu Oslo görüşmeleri ve gizli kayıtları kim sızdırdı?</p>

      <p class="arabaslik-sol">Nedir Şu Oslo Görüşmesi?</p>

      <p class="paragraf">Konuya biraz da bu yönden dahil olalım ve berraklaştıralım.</p>

      <p class="paragraf">Erdoğan iktidarının MİT aracılığıyla Norveç’in başkenti Oslo’da 2010 yılı öncesinden (Kandil’den Karayılan’a göre 2008) PKK ile gizli görüşmeler başlattığı biliniyor. Bu görüşmelerden birine, muhtemelen sonuncusuna, Erdoğan’ın özel temsilcisi olarak, şimdi MİT Müsteşarı olan Hakan Fidan da katıldı. 2010 baharında gerçekleştiği ileri sürülen bu görüşmelerin ses kaydı, kısmen veya tamamen, 13 Eylül 2011’de medyaya sızdırıldı. Görüşmelerde MİT’çilerin bugünkü Anayasa çerçevesinde uygulanması olanaksız sözler verdikleri de görülüyor. Bu süreç İmralı’da 2011 Temmuzu’na kadar Öcalan ile sürdü. 2010’da yapılan toplantının, aslında 2011 Haziran genel seçimlerine giderken ülke çapında “sessizlik” sağlamaya yönelik olduğu söylenebilir. İktidar, Oslo görüşmeleri sonucu ülkede sağlanan ateşkes ortamında seçimlere gitmiş ve çatışmasızlık ortamından yararlanmıştı. Aslında, daha önce de belirttiğimiz gibi, seçimlere giderken bile KCK operasyonunu sürdürmüş ve çatışma politikası izlemişti; bu durum gerçi Oslo’da başlatılan “diyalog” süreciyle çelişiyordu! Ama Kürt tarafının bunu sineye çektiği anlaşılıyor, çünkü burada karar verici olan Abdullah Öcalan’dı. Öcalan’ın da İmralı’da MİT’çilerle ilişkileri çok iyiydi, MİT’in kendisine büyük bir güven verdiği görülüyordu. MİT görevlilerinin katıldığı Oslo görüşmelerinin, şüphesiz ateşkes ortamının oluşmasında önemli bir payı vardı.<span class="dipp char-style-override-13" style="font-size:0.82em;"><a class="footnote-link" href="#footnote-225-59" id="footnote-225-59-backlink">59</a></span></p>

      <p class="paragraf">Özel Yetkili Savcıların ise durup dururken MİT yetkililerini Oslo süreci nedeniyle sıgaya çekmeye kalkışmaları, Oslo bir hükümet iradesi olduğu için, aslında komikti ve bahaneydi. Fakat daha sonra savcıların MİT’i, Oslo görüşmeleri nedeniyle ifadeye çağırmadıkları ileri sürülecekti. Savcıların basına yansıyan ikinci gerekçeleri, KCK’nın içine sızan MİT elemanlarının veya adamlarının eylemlere katılıp suç işlediklerini belirten ifadeleriydi. Buna göre MİT suç işliyordu ve tabii ki soruşturulacaktı!</p>

      <p class="paragraf">Cemaatçi yazarlar ise (Emre Uslu, Mehmet Baransu vb.), savcılığın bu girişimine tamamen destek çıktıkları gibi, daha ideolojik gerekçeler ileri sürdüler: Açılan davalarla Ergenekon’un bütün karargâhlarına girilmiş, darbeciler yakalanıp içeri tıkılmış, Ergenekon’a destek veren medyaya diz çöktürülmüş, ama o eski yapıdan bir tek MİT’e dokunulmamıştı. Ergenekon ise MİT’te ayakta duruyordu! Orada da çökertilmeliydi! MİT geçmişte çok karanlık işlere katılmıştı! Halen bu faaliyetini sürdürüyordu! Şimdi MİT’i sorgulama ve temizleme zamanı gelmişti!</p>

      <p class="paragraf">CNNTürk’te katıldığım bir programda, hukukçu, uzman ve gazeteci Cemaat mensupları ile MİT’e operasyon tartışılmıştı. Üçü de MİT’in sorgulanmasının çok gerekli olduğunu söylüyordu. Dahası, MİT’in geçmişte kirli işlere kalkıştığının bilindiğini vurguluyor, bu temizliğin haklılığı konusunda benden de destek arıyorlardı. Onlara yanıtım yaklaşık şöyle olmuştu: “MİT konusunda bu tür eleştirileri biz yıllardır yapıyoruz, siz ise bu vagona yeni biniyorsunuz. Şimdi amacınız belki de, bugüne kadar istediğiniz gibi içine giremediğiniz MİT’i de kendiniz için kullanır duruma getirmek. Ve iktidar savaşında MİT gibi önemli bir kaleyi de amaçlarınız için ele geçirmek.”</p>

      <p class="paragraf">Bu konu üzerine son iki satır söylersek: Oslo görüşmeleri olsun, KCK içindeki MİT’in adamları olsun, hepsi, iktidara saldırmak için bulunan bahanelerdi.</p>

      <p class="arabaslik-sol">Görüşmeleri Kim Sızdırdı?</p>

      <p class="paragraf">Oslo görüşmelerinin kamuoyuna sızdırılması önemli bir siyasi olaydı ve bir politikanın gereğiydi. Henüz daha sonuçları alınmamış gizli görüşmelerin sızdırılmasının Erdoğan’ı çok zor durumda bıraktığı kesin. Çünkü o güne kadar “PKK ile görüştüğümüzü söyleyen şerefsizdir!” anlamında yüksek perdeden adeta yemin billah konuşmalar yapmıştı, 2010 Eylülü Anayasa Referandumu’na evet denmesi için düzenlediği mitinglerde. Ses kaydı ise ilk kez Kürtlerin Dicle Haber Ajansı’nın internet sitesinde yayınlandı.<span class="dipp char-style-override-13" style="font-size:0.82em;"><a class="footnote-link" href="#footnote-225-60" id="footnote-225-60-backlink">60</a></span> Bu görüşme tutanaklarının kim tarafından neden yayınlandığı, geniş tartışma ve karşılıklı suçlama konusu oldu. Çünkü Başbakan tam anlamıyla yalancı çıkartılıyor ve iktidarın PKK terör örgütüyle gizli kapaklı pazarlıklar yaptığı ortaya konuyordu. Acaba Erdoğan ve iktidarı, Kürtlerle pazarlıkta neler vermeyi vaat ediyordu? Özerklik mi? Ayrı bir devlet mi? Federasyon mu? Tutanakları kimler sızdırmış olabilirdi?</p>

      <p class="paragraf">Tabii önce olayın iki tarafına bakmak gerekir. Hükümet sızdırmış olamaz, çünkü tamamen aleyhine bir durum. Kürtler mi sızdırdı? Bu konuda hem lehlerinde hem aleyhlerinde durumlar var. Evet, sızdırma yoluyla görüşmeleri yasallaştırmak istemiş olabilirler. Daha ne kadar Oslo’da kapalı kapılar ardında görüşülecekti? Üstelik KCK operasyonu yapan Erdoğan, kendilerine karşı ikili oynuyor, hem barış süreci diyor hem de binlerce siyasi aktif Kürt’ü tutukluyordu. PKK ise bu görüşmelerden bir an önce sonuç almak istiyordu. Zaten özerklik inşası için pek de RTE’nin onayına ihtiyaçları yoktu. Bugüne kadar olduğu gibi, sahada mücadele ederek istedikleri hedeflere varmışlardı ve yönetimde oldukları Kürt bölgelerinde özerk yapılar inşa edebilirlerdi. Bu nedenle, görüşmeleri sızdırarak, RTE’yi bir anlamda zora koşmak, açık güreşe davet etmek istemiş olabilirlerdi.</p>

      <p class="paragraf">Ancak başka bir bakışla da, sızdırmanın Kürtler tarafından yapılmadığına ilişkin şu gerekçeler ileri sürülebilir: Evet, KCK tutuklamalarıyla bize darbe vuruyor, barış süreci yavaş işliyor, ama yine de RTE ile görüşmelerde ileri adımlar elde edilmişti, MİT’in Oslo’da vaat ettikleri güzel bir yol haritası olarak görünüyor. Ayrıca İmralı’da Öcalan’ın durumunu iyileştirmenin, hatta onu oradan kurtarmanın yolu da, iktidarla diyaloğu sürdürmekten geçiyor. Bu nedenle Oslo görüşmelerinin sızdırılması, AKP ile başlatılan bütün süreci kesintiye uğratabilirdi...</p>

      <p class="paragraf">İktidar, bu sızdırmadan dolayı Kürtleri suçladı... Kürtler ise “bu tutanakları internet sitemize biz koymadık, birileri virüs yoluyla bu tutanakları sitemize koydu”, açıklamasını yaptı; tutanaklar, yayınlanmasından kısa bir süre sonra internet sitesinden acele kaldırıldı. Ama tutanaklar her yere yayılmıştı. Acaba Kürtler, Oslo’da gizli görüşmeler yaptıklarını açıklayarak, Erdoğan’a gözdağı mı veriyorlardı? Görüşmelere aleniyet-resmiyet mi kazandırmak istiyorlardı?</p>

      <p class="paragraf">Aslında görüşmelerde bir üçüncü taraf, üçüncü bir göz de vardı. Ev sahibi ülke ve görüşmeleri izleyen büyük devletlerin gözleri... Öteden beri Kürt çözümü dayatmasında olan bu çevrelerin, görüşmeleri sızdırarak ne kazanç elde ettikleri tartışma konusudur. Tek olasılık, Erdoğan’ı zor durumda bırakmak olabilir. Ancak 2011’de Erdoğan ile ABD-Batı arasındaki mesafe, hiç de 2013-1014 yıllarında olduğu kadar açık değildi. Bu nedenle onların sızdırma olasılığı en az olanıdır, denebilir mi?</p>

      <p class="paragraf">17 Aralık 2013’te başlayan ve 2014’e damgasını vuran büyük yolsuzluk ve rüşvet açıklamasından sonra başlayan meydan savaşı sürecinde ise iktidar medyası, bu olasılığı parlatacaktı: “Oslo görüşmeleri yabancı bir servisin ajanlarınca Cemaat’e servis edildi.”<span class="dipp char-style-override-13" style="font-size:0.82em;"><a class="footnote-link" href="#footnote-225-61" id="footnote-225-61-backlink">61</a></span> Çünkü RTE iktidarının dış düşman yaratma zamanına girilmişti!</p>

      <p class="paragraf">Oslo görüşmelerini sızdıracak dördüncü taraf da Cemaat’tir. Zaten bir kısım gözler de Cemaatçilere çevrilidir. Çünkü onlar, bilgisayarlara dışarıdan virüs yoluyla belge, haber, bilgi yerleştirmekte usta olduklarını, özellikle Odatv Davası’nda çok iyi göstermişlerdi. 2011’de gerçekleşen sızdırma olayı, 2014’te bile güncelliğini koruyacak ve olay, tarafların birbirlerini açmaza düşürmek için sürekli kullanılan bir silaha dönüşecekti. Oslo’daki görüşmelere Kürt tarafı olarak katılan katılan Zübeyir Aydar ise, Oslo’daki gizliliğe uyduklarını söyleyecek<span class="dipp char-style-override-13" style="font-size:0.82em;"><a class="footnote-link" href="#footnote-225-62" id="footnote-225-62-backlink">62</a></span> “Sızdıranlar Kürt sorununun diyalog yoluyla çözümünden yana olmayan kişilerdir” diyecek ve Cemaat’i işaret edecekti: “Cemaat birçok kurumu ele geçirdi ama MİT’i ele geçiremedi. MİT’i kendine göre dizayn edebilmesi için bazılarının suçlu gösterilmesi gerekirdi ve Özel Yetkili Savcılar aracılığıyla onları içeri almak istedi.”</p>

      <p class="paragraf">Kürtler, “çözüm sürecindeki ortakları” olan Erdoğan’dan yanadırlar, neredeyse tüm politikalarında! (Gezi direnişine bile, “Eyvah Erdoğan ya yıkılıp giderse...” endişesiyle karşı çıkmışlardı!) Cemaat ile Kürtler ise bu sızdırmada durmadan karşı karşıya geldiler. PKK yöneticilerinden Murat Karayılan’ın kendisiyle görüşen bir grup gazeteciye, 2013 İlkbaharı’nda “sızdıran Cemaattir” demesi üzerine Cemaat’in Samanyolu Haber televizyonu hemen yanıt verecek, “Dinleme belgeleri üç saat sitelerinde kaldı, Kürt haber ajansları ve siteleri de fırsat bilip bu haberi alıp yaydılar, böyle bir ‘kolektif hata’yı nasıl izah edecekler?” diye soracaktı. Fethullah Gülen’in internet sitesinde<span class="dipp char-style-override-13" style="font-size:0.82em;"><a class="footnote-link" href="#footnote-225-63" id="footnote-225-63-backlink">63</a></span> yayınlanan açıklamada da, Karayılan’ın iddiası reddedilecek, “Örgütün Avrupa’daki üst düzey sorumluları devlet yetkililerinin görüşmeleri tıkadığını ileri sürerek sızıntının gerekçesini dolaylı bir dille anlatmıştı. İmralı görüşmelerini <span class="char-style-override-2">Milliyet</span>’e sızdırma işinin de BDP’li bazı yöneticiler ve DİHA muhabiri tarafından yapıldığını bizzat BDP yönetimi itiraf etmişti” denecekti<span class="char-style-override-2">.</span></p>

      <p class="paragraf">İktidarın başı Erdoğan da NTV’de “Bizim yaptığımız araştırmalardan PKK tarafından sızdırıldığı çıkıyor” dedi (26 Eylül 2012). Genel manzara, gelişme ve açıklamalar süreç içinde göz önüne bulundurulduğunda, belgelerin büyük bir ağırlıkla PKK tarafından sızdırılmış olduğu kanaati oluşuyor. Ama benzer fotoğraftan, Cemaat sızdırdı görüşü de çıkartılabilir.</p>

      <p class="arabaslik-sol">Cemaat, Kürt Meselesinin Çözümüne Karşı mı?</p>

      <p class="paragraf">Cemaat’in çözüm sürecinde Erdoğan ve hükümetine karşı tavır aldığı tartışmasız bir gerçektir. Zaten iktidar ve adamları da Cemaat’i Kürt meselesinin çözümünü sabote etmekle suçlamaktadır. F. Gülen örneğin, Kürt meselesinin çözümünün kendilerine bırakılmasını önermiştir. Önerileri, Cemaat’in etkin ve yetkin adamları ile işadamlarının Kürt bölgesine gönderilmesini ve uzun vadeli bir çalışma yapılmasını kapsamaktadır. Cemaat’in, çözümü, İslam dini temelinde birliktelikte aradığı açıktır. Hem müslümanlığı hem de mali-parasal güçlerini kullanarak, belki de PKK ayrılıkçılığını minimize edebileceklerini düşünüyorlar.</p>

      <p class="paragraf">Nitekim Cemaat’in bölgede bu yönde güçlü çalışmaları da bulunuyor. Okulları, dershaneleri, dernekleri büyük bir faaliyet içindedir. İsteklerine “masum” açıdan bakarsak, devletin/iktidarın kendilerine büyük bir destek vermesi durumunda, Kürtlerin özerkliğe yönelik çalışmalarını zorlaştırmak ve onları bu zeminden uzaklaştırmak amacı güttükleri söylenebilir. Öyle ki, PKK ve BDP’nin, Cemaat’in bu çalışmalarından rahatsız oldukları ve hedef aldıkları da biliniyor. Cemil Bayık, Yüksekova Haber Sitesi’nde yayınlanan demecinde, (4 Aralık 2013) Gülen Hareketi’nin çözüm sürecine karşı olduğunu belirterek, “Gülen, PKK’nın kökününü kazınması gerektiğini söyledi” diyordu.</p>

      <p class="paragraf">Fakat hükümetin, Cemaat’in “bana destek ver, meseleyi çözeyim” isteğini masum bulmadığı görülüyor. Cemaat’in bu kez bu yolla Kürtler arasında büyük bir taban bulabileceği, yayılacağı ve AKP iktidarına karşı siyasi bir güç oluşturacağı endişesi taşınıyor olsa gerek. Bu nedenle iktidar Cemaat’in “bırakın biz çözelim” önerisine sıcak bakmamıştır.</p>

      <p class="paragraf">Cemaat’in Kürt meselesinin çözümüne karşı olmasının bir nedeni de, Kürt ulusalcılığını sürdürenlerin Marksist kökenden gelmesi, solcu ve aynı zamanda laikliğe önem vermesi olarak görülebilir. Kürt Siyasi Hareketi’nin, PKK ve BDP liderlerinin laik tutumları biliniyor. Siyasette kadınlara büyük bir alan ve yol açtılar. Eşbaşkanlık kurumunu oluşturdular. Başları açık. Cemaat’in “İslamileştirme” politikasına karşın, laik veya seküler bir toplumdan yanalar. Abdullah Öcalan, Kürt Bölgesi için daha çok sosyalist düşünceden kaynaklanan önerilerde bulunuyor. Kürt Siyasi Hareketi’nin de bundan etkilendiğini biliyoruz. Cemaat’in din eksenli hareketi Kürtlerin bakışıyla, ideolojisiyle çelişiyor. Dolayısıyla aralarında böyle bir derin uzlaşmazlık var. Kürt Bölgesi’nde büyük bir İslamlaştırma operasyonuyla, Kürt Hareketini gerileteceklerini düşünüyor olabilirler.</p>

      <p class="paragraf">Ama her durumda, Cemaat’in Kürt meselesinde bile kendi siyasi çözümlerini ortaya koyması, aslında tamamen din temelli yayılmacı siyasi bir karaktere sahip olduğunun da göstergesi kabul edilmelidir.</p>

      <p class="paragraf">Cemaat’in, KCK Operasyonu ve MİT üzerinden iktidara saldırmasının, iktidarın çözüm sürecinde siyasi manevra alanını daralttığı yorumları da sık yapılıyor. Tabii, ilginç fikirler ileri sürerek görevi ortalığı karıştırmak olan, kıymetleri kendinden menkul bazı “gazeteci-yorumcu”lar ise, TSK’ya karşı yapılan operasyonlardan sonra, yenilen bazı “bürokratlar”ın, Cemaat içine sızarak Kürt çözümünü sabote etmeye çalıştığı gibi zırvalıklar da ileri sürüyor.</p>

      <p class="paragraf">Ama Kürtlere yönelik KCK operasyonlarının Erdoğan’ın bilgisi ve desteği altında yapıldığı da açıktır ve Erdoğan’ın demeçleri ortadadır. Kürt Hareketi ise, bunu görmeye yanaşmıyor, operasyonlardan daha çok Cemaat’i sorumlu tutuyor, “Cemaat yönlendirmesi” görüşünü savunuyor. Kürt liderler, iktidar-Cemaat çatışmasında resmen hükümetten yana tavır koydular ve Cemaat’e cephe aldılar. Öcalan’ın İmralı’da yaptığı açıklamalarda bu çok net olarak gözükmektedir.<span class="dipp char-style-override-13" style="font-size:0.82em;"><a class="footnote-link" href="#footnote-225-64" id="footnote-225-64-backlink">64</a></span> İmralı tutanaklarında Öcalan 7 Şubat 2012 MİT krizinde doğrudan Cemaat’e karşı, hükümetin ve MİT’in yanında yer alıyor. Bu yaklaşımlarında, Öcalan’ın Erdoğan’la çözüm müttefiki olmasının etkili olduğunun altını çizmeliyiz.</p>

      <p class="paragraf">Cemaat’in çözüm sürecine karşı olduğu iddialarına son bir yanıt, Cemaat’in resmi sözcüsü durumunda gözüken Gazeteciler ve Yazarlar Vakfı’nın Başkan Yardımcısı Cemal Uşşak’ın <span class="char-style-override-2">Zaman</span> gazetesinde yayımlanan açıklamasında görülebilir. Şöyle diyor:</p>

      <p class="paragraf">...Çözümden kastedilen PKK ile müzakerelerdir diyorsa buna dair, birtakım rezervlerin olması da doğaldır... Hocaefendi Kürt sorununun çözümünde Kürt kardeşlerimizin diline ve kimliğine dair ne söylüyor ona bakılmalı. Bu ülkede Kürtlerin kendi anadilleriyle eğitim yapabilmesini doğru buluyor ve destekliyor.... Kürtlerin özerklik ya da yerinden yönetim dahil, tüm görüşlerini ifade edebilmelerini savunurum. Fikir özgürlüğünün bir gereği olarak bunu diyebilmeliler. Ama bu talebin gerçekleşmesi mümkün değil. Bu olursa, Türkiye’deki Kürtlerin en temel insani ve İslami haklarının bloke edilebileceği endişesini taşıyorum. Türkiye’de Kürt sorununun çözümü toprağa ilişkin bölgesel çözümlerden geçmiyor. Öyle şeyler yapılmalı ki, Edirne, Diyarbakır, İstanbul ve Manisa’daki Kürtler için de çözüm olsun. Söz konusu talepler bölge dışındaki Kürtleri sıkıntıya sokabilir. Ama yarın öbür gün İngiltere ve İspanya’da olduğu gibi yerel yönetimlerin güçlendirilmesi, tehdit olarak algılanmayacaksa o zaman ifade edilebilir. Dile getirme hakları var ama Türklerin de Kürtlerin de hayrına olacağını düşünmüyorum...”<span class="dipp char-style-override-13" style="font-size:0.82em;"><a class="footnote-link" href="#footnote-225-65" id="footnote-225-65-backlink">65</a></span></p>

      <p class="bos"/>

      <p class="paragraf">Bu açıklamada, Kürtlerin “İslami haklarının bloke edileceği” kuşkusu dile getirilerek, Kürt Hareketi’nin siyasi niteliğinin hedef alındığı görülüyor.</p>

      <p class="paragraf">Cemaat’in bir başka yazarı da, konuya daha önce ayrıntılı bir yaklaşımda bulunmuş<span class="dipp char-style-override-13" style="font-size:0.82em;"><a class="footnote-link" href="#footnote-225-66" id="footnote-225-66-backlink">66</a></span> ve şöyle yazmıştı:</p>

      <p class="paragraf">KCK-PKK-BDP çizgisiyle temsil edilen siyasi Kürt-çülük hareketinin güven vermeyen tavır, hedef ve üslupları, tam bir endişe kaynağı... Yıllardır, terör, şiddet ve baskı ile ulaşamadıkları hedeflere, çözüm sürecinde ‘barış’ lafını öne çıkartarak, ‘artık siyasi mücadele dönemi” diyerek, farklı bir yolu deneyerek ulaşmak istiyorlar... Demokratikleşme derken, vali ve kaymakamların kaldırılmasını telaffuza kadar varan, bugünün gerçekleriyle asla bağdaşmayan, Türkiye’yi, federal bir yapıya doğru zorlamaya çalışan, ülkenin yüzde 85’ini oluşturan Türk çoğunluğun hassasiyetlerine balta sallayan bir tavır...</p>

      <p class="bos"/>

      <p class="paragraf">Yazar, Kürtleri dış güçlerle bağlantılı görerek, şöyle tavır alıyordu: “Türk milleti, Anayasa’dan silinmeyecektir. Ancak herkesi Türk olarak tanımlama devri, vesayet zihniyeti bitecektir... AK Parti, Türkiye’yi federasyona götürecek, ardından da bölünmesine neden olacak bir tavizi asla vermez, vermeyecektir.”</p>

      <p class="paragraf">Cemaat, Kürt meselesinde ülkenin bütünlüğünden yana ve Türk kimliğini savunur bir görüntü vermektedir.</p>

      <p class="arabaslik-sol">Yoksul Bölgede İslami Faaliyet</p>

      <p class="paragraf">Cemaat’in, ayrıca Irak Kürdistanı’nda da yaygın eğitim faaliyetlerinde bulunduğunu anımsayalım. Medyada yer alan verilere göre Irak Kürdistanı’nda 18 Gülen Cemaati okulu var ve buralarda aynı zamanda Kürtçe öğretim yapılıyor.<span class="dipp char-style-override-13" style="font-size:0.82em;"><a class="footnote-link" href="#footnote-225-67" id="footnote-225-67-backlink">67</a></span> Türkiye Kürtleri ve Irak Kürtleri İslamcı örgütlerin aktivitelerine sahne oluyor. İslamcılık faaliyeti için bölgenin geri kalmışlığı, aynı zamanda eğitim düzeyinin çok düşük olması ile yoksulluğun yaygınlığı, bu faaliyetlere büyük bir zemin yaratıyor. Doğu Anadolu ve Güneydoğu Anadolu’da Türkiye’nin en yoksul 20 ili bulunuyor. Yoksulluk ve işsizlik yine ülke ortalamalarının çok üzerinde. Marmara Bölgesi’nde 23 yaş üstü nüfus arasında okuma yazma bilmeyenlerin oranı 2009 rakamlarına göre göre yüzde 7,02 iken, bu oran Güneydoğu Anadolu’da yüzde 34,08’dir.</p>

      <p class="paragraf">Kadınların durumu zaten açık seçik. Feodal, ataerkil ilişkilerin yoğunluğu, bölgede yaşayan Kürt nüfus üzerinde Müslümanlık zemininde siyaset yapılmasına büyük fırsat sağlıyor. Öyle ki örneğin Hizbullah, PKK’ya kafa tutacak şekilde örgütlenebiliyor. Sözde laik Kürt siyasal hareketi de, Hizbullah, AKP ve Cemaat ile yine Müslümanlık zemininde rekabete girişiyor. Örneğin 2014’de BDP’lilerin de Kutlu Doğum Haftası’nı keşfettikleri ve kutlamalar düzenledikleri görülüyor... Dolasıyısıyla, Kürt bölgesinden demokratik bir gelişme, hareket beklemek en son düşünülecek bir iş...</p>

      <p class="paragraf">Öte yandan, Erdoğan iktidarı ile Cemaat arasında, Kürt meselesinin çözümüne ilişkin görüş ayrılıklarının neler olduğu aslında hiç de net değil. Cemaat’in yukarıdaki görüşlerini, Erdoğan iktidarının da, resmen dile getirmese bile, açılım politikalarıyla savunduğu söylenebilir. Belki bir fark olarak, Erdoğan’ın, örneğin özerkliğe gidebilecek bir çözümün yolunu açtığı ileri sürülebilir. Özellikle Büyükşehir yasasıyla, Kürtlere bu konuda geniş bir alan açtığı, yorumlar arasındadır.</p>

      <p class="paragraf">Bütün bu değerlendirmeler ışığında şu söylenebilir: Cemaat’in Kürt meselesini, iktidara karşı bir siyasi mücadele alanı-aracı olarak kullandığı görüşü, ağırlık kazanmaktadır. Kürt meselesine ilişkin politikalarda, Türkiye’de iktidara yönelik nüfuz artırma çabası ön plandadır.</p>

      <p class="arabaslik-sol">Cemaat, Çözümde ABD Politikalarıyla Çelişmiyor mu?</p>

      <p class="paragraf">Evet kafalardaki bu soruya da yanıt vermeli. ABD, Ortadoğu’da 1991 Birinci Körfez Savaşı’ndan sonra 36. Paralel’in kuzeyini, Saddam uçaklarına, askerlerine yasak bölge ilan ettirmişti. Kuzey bölgede ağırlıklı olarak Kürtler yaşıyordı. Böylece Kürt silahlı hareketi bu bölgede hızla gelişme fırsatı buldu ve Batı ülkeleri genellikle Kürt hareketine destek verdiler. Barzani-Talabani hareketi, Kuzey Irak’ta resmi Kürt Bölgesi’ni, adı konmamış bir Kürt devletini bu sayede geliştirdi, PKK bu bölgeyi Türkiye’ye saldırının üssü olarak inşa etti.</p>

      <p class="paragraf">Şüphesiz ABD, PKK’yı “terörist örgüt” olarak kabul ediyor ama PKK fiiliyatta ne ABD ne de Avrupa ülkelerinde terörist örgüt muamelesi görüyor. Olay, Türkiye’nin “Kürt Sorunu”nun bir parçası, bileşeni olarak görülmekte.</p>

      <p class="paragraf">Gelelim sorumuza... ABD, AKP’nin “Çözüm Süreci”nin müttefiki durumundayken, yine ABD’nin himayesindeki Cemaat’in bu sürece destek olmayan politikasını nasıl açıklamalıyız? Tabii bunu sorarken, ABD’nin PKK konusunda bir yandan AKP hükümetiyle işbirliği yaptığını, istihbarat bilgileri verdiğini de unutmayalım. Wikileaks belgelerine de yansıyan, “istihbarat savaşları” konusunda ABD-Türkiye ilişkilerini neredeyse bütün açıklığıyla yazan <span class="char-style-override-2">Der Spiegel</span> dergisi, bu konuda net bilgi veriyor. Buna göre, ABD hem Ortadoğu’yu hem de Rusya ve Ukrayna’yı dinlemek için Türkiye’yle anlaşma yapıyor, dinleme istasyonları kuruyor, buna karşılık da Ankara’ya PKK faaliyetleri hakkında gelişmiş özel bilgisayar yazılımlarıyla elde ettiği bilgileri, koordinatları veriyor. Türkiye de bu bilgiler üzerine operasyon yapıyor.<span class="dipp char-style-override-13" style="font-size:0.82em;"><a class="footnote-link" href="#footnote-225-68" id="footnote-225-68-backlink">68</a></span> Ama aynı ABD’nin özel yetkili kişileri, arada sırada, Kandil ve çevresinde PKK ile temaslarda bulunduğu haberleri de medyaya yansıyordu... AKP olsun Cemaat olsun... ABD gibi büyük güçlerle giriştikleri işbirliği ve ittifakları “mutlak” tek taraflı olarak görmek yanlış olur. Bu ittifaklara “efendi-köle” ilişkisi gibi bakmak, AKP ve Cemaat’i tamamen “uşak” olarak görmek, yaygın ama kaba bir siyasal bakıştır. Ne AKP ne Cemaat, ABD’nin doğrudan kurduğu, çalıştırdığı, kendine bağlı kuruluşlar. Bunlar, ABD’nin küresel politikası çerçevesinde tutum alırken, kendilerine özgü politik özgürlük alanlarına da sahipler. ABD, genel çıkarlarına çok aykırı kalmadığı sürece, bu politik oyun alanına göz yumar, yummak zorundadır. Ayrıca burada Cemaat’in, hükümetin çözüm sürecini tersine çevirecek bir politik gücü ve yaptırımı da bulunmuyor. Söz konusu olan, nüfuz sahası kazanmak, genişletmek... Dolayısıyla, Kürt politikasında Cemaat’in farklı bakışı, ABD’nin Kürt politikasına zarar verici nitelikte değil.</p>

      <p class="paragraf">Çok daha önemli bir nokta, ABD-AKP arasında özellikle Suriye, Irak, Mısır, İsrail ve Ortadoğu politikalarında ortaya çıkan önemli anlaşmazlıkları dikkate alırsak, Cemaat’in AKP’yi zayıflatma politikaları ABD’nin işine bile yarayabilir. Başka bir nokta ise, AKP-ABD politikaları arasındaki farklılıklar... Sık sık karşılaştığımız üzere RTE’nin ABD’den bağımsız tavırları, Cemaat ile kıyasanamayacak kadar çok ve başka bir kategorinin konusu.</p>

      <p class="bos"/>

      <p class="paragraf">MİT konusunu, yeri gelmişken 13 Şubat 2012’da yazımla şimdilik sonuçlandıralım. Şöyle yazdım:</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-35-backlink" id="footnote-225-35">35</a> <span>Aslında büyük kopuşu çok daha önceleyen bir yazım, 6 Haziran 2010’da “Neden Şaşırıyorsunuz?” başlığıyla yayımlandı. O sırada F. Gülen, RTE’nin Gazze Çıkarması’na karşı çıkıyor ve “otoriteye boyun eğeceksin” diyordu. Yazımda bunu “AKP ile Gülen giderek yol ayrımına gelecektir. Kaderleri farklıdır ve herkes kendi kaderini kendi çizmektedir!” sonuç cümlesiyle değerlendiriyordum... Olaylar tamamen öyle gelişecekti! Bu kitabın içine bu konuyu almadım, ama belki de Cemaat ile Erdoğan arasında ilk büyük anlaşmazlık olarak görülmesi çok doğrudur. Erdoğan’ın Marmara ile Gazze Çıkarması ve Gazze’ye gideceğini açıklaması, ABD ile Erdoğan ve hükümeti arasında da ciddi bir anlaşmazlık konusuydu ve ABD’nin, 2005’ten sonra belki de Gazze ve “One Minute” olayıyla RTE ile özünde bağlarını koparttığı söylenebilir. Şike, MİT ve arkasından yolsuzluk soruşturmaları da bu tarihlerden sonra birbiri ardına sökün etti.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-36-backlink" id="footnote-225-36">36</a> <span>İlginç bir rastlantı (!), F. Gülen’in tam o tarihte önemli bir söyleşisi yayına kondu. Sözleri RTE iktidarını neden aşması gerektiğinin nedenleri gibi... Şöyle diyordu özetle: “Menfaat üzerine dünyalarını kurduklarından dolayı, başkalarını karalamak suretiyle, onlara alan tanımamak suretiyle, bütün alanları kendi hesaplarına işgal etmek gibi bir mülahazadan kaynaklanır. Her yeri biz tutalım diye düşünürler. Bazı siyasilerde olduğu gibi, ‘bunlar madem bir güç haline geliyor en iyisi bunları batırmak ve bunlara alan bırakmamak lazım. Alan bütünüyle bizim elimizde olursa, kimse bize soru soramaz. Ama alanın içinde başkaları olursa sorgulamak meselesi de beraberinde gelir’ gibi düşünürler. Bu insanların esenlik vaat etmeleri mümkün değildir.” F. Gülen, bu siyasilerin şöyle düşündüklerini söylüyor: “İyisi mi bütün muhalifler yok olsun, Allahım bütün muhaliflerimizi yok eyle, bizi muhalifsiz bırak da, ayıplarımızı mayıplarımızı yakın takibe alan insanlar bulunmasın...”</span> <span>www.kure.tv/webtv/803-haber/hocaefendi-onemli-aciklamalar-yapti/10680-Bolum/111624/&amp;embeddedplayer=v1</span></p>

          <p class="dipnot"><span>Bknz. “Evet bu bir sivil darbe girişimi”, Orhan Bursalı,</span> <span class="char-style-override-2">Cumhuriyet</span><span>, 14 Şubat 2012. Yorumum şöyleydi: Gülen bu vaazında açıkça, Erdoğan iktidarıyla çatışmasının nedenlerini anlatıyor, gibi... Bu vaazın anahtar sözcükleri ve açılımları şöyle: İktidar, cemaate (fazla) alan (yetki-faaliyet, devlet ve hükümette) tanımıyor. Her yeri Erdoğan ve arkadaşları tutmak istiyor... Bu siyasiler, “Cemaat güç haline geliyor, onları batırmak, onlara alan bırakmamak lazım; eğer bütün alanları biz kontrol edersek, kimse de bizden hesap soramaz, bizi sorgulayamaz” diye düşünüyorlar. Bunun için de bütün muhaliflerin yok olmasını istiyorlar... Gülen, kendilerini iktidarda, dürüstlük, fazilet denetçisi; yanlış yola sapmayı, hortumlamaları engelleyici güç olarak tarif ediyor. Biz olmazsak, bunların hepsi yoldan çıkar ve sapar, düşüncesinde.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-37-backlink" id="footnote-225-37">37</a> <span>Hakan Fidan üzerine spekülasyonların derli toplu bir haberine BBC’den de ulaşılabilir: www.bbc.co.uk/turkce/haberler/2013/10/131024_hakanfidan_emrecaliskan</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-38-backlink" id="footnote-225-38">38</a> <span>Orhan Bursalı,</span> <span class="char-style-override-2">Ulus Yıkıcılığı Zamanı</span><span>, “Davutoğlu ile derin polemik” bölümü. Cumhuriyet Kitapları.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-39-backlink" id="footnote-225-39">39</a> <span class="char-style-override-2">Cumhuriyet</span><span>, 16 Şubat 2012 tarihli</span> <span>“MİT: Arkada ABD mi? Cemaat, Ergenekonluk! Otoriterlik Yakınması!”</span> <span class="char-style-override-18">yazımda şu saptamalar vardı: “</span><span>Cemaat ile ABD’nin ortak bir kaygısı var: Erdoğan otoriter, ülkeyi otoriter bir rejime kaydırabilir. Örneğin Cemaat’in medyada başlıca tartışmacısı Faruk Mercan, ortak bir tv programında ‘</span><span class="char-style-override-15">Erdoğan’ın otoriterliğini tartışalım</span><span class="char-style-override-2">’</span> <span>dedi. Bu tavır alış, Cemaat ile Erdoğan arasındaki temel çatışmanın göstergesiydi. Cemaat’in, eğer olaylar sertleşirse, Erdoğan’ı faşistlikle suçlaması da beklenebilir!<br/>
          (</span><span class="char-style-override-2">The Taraf</span><span>’ı izleyin, Liberaller+The Cemaat+ABD ortaklığının adı) Bu şikâyet, Erdoğan’ın Cemaat’e, istediği bütün koltukları, olanakları, iktidar ve yönetimden daha büyük bir pay vermemesinden kaynaklanıyor. Zaten Pensilvanya’ya giden ‘bir bakan’ın Gülen ile tartışmasının temel konusu da buydu.</span></p>

          <p class="dipnot"><span>Aslında Erdoğan’ın otoriter kişiliğinden ABD de yakınıyor. Bazı sözcüleri, bunu dile getirdiler. ABD’nin Erdoğan’ın kişiliğinden şikâyetinin nedeni olarak şunu kabul edebiliriz: Ortadoğu’da kendine özgü bir politika alanı yaratmaya kalkışmak... Kısa sonuç: Cemaat ve ABD, Erdoğan’ın otoriter iktidarını ve gücünü sınırlamak konusunda, ortak düşünce içinde!</span> <span>Erdoğan daha ‘demokratik’ olmalı, yani Cemaat’e iktidarda daha büyük söz sahibi olmasına fırsat vermeli.</span></p>

          <p class="dipnot"><span>MİT-Hakan Fidan üzerinden sürdürülen iktidar-darbe-operasyonunun ardında, Erdoğan’ın iktidarını ve otoriterliğini sınırlandırma ve ABD’nin daha çok boyunduruğu niyeti var...”</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-40-backlink" id="footnote-225-40">40</a> <span>Ruşen Çakır’a demeç,</span> <span class="char-style-override-2">Vatan</span> <span>gazetesi, 10 Şubat 2012.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-41-backlink" id="footnote-225-41">41</a> <span>Murat Aksoy’a verilen röportaj,</span> <span class="char-style-override-2">Yeni Şafak</span><span>, 12 Şubat 2012.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-42-backlink" id="footnote-225-42">42</a> <span>Fadime Özkan’la söyleşi,</span> <span class="char-style-override-2">Star</span> <span>gazetesi, 13 Şubat 2012.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-43-backlink" id="footnote-225-43">43</a> <span>Cengiz Çandar,</span> <span class="char-style-override-2">Radikal</span><span>, 11 Şubat 2012.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-44-backlink" id="footnote-225-44">44</a> <span>Cengiz Çandar,</span> <span class="char-style-override-2">Radikal</span><span>, “Yana ve Karşı Olunması Gereken Nedir”, 14 Şubat ve izleyen günlerdeki yorumları, 2012. “Gazetelerin birinci sayfalarında, köşelerde ve sosyal medya ortamında ‘Cemaat’ olarak bilinen isimler, MİT’e yasal düzenlemelere karşı tavır almış durumdalar ve dağıtılmakta olan ‘polis-yargı ekseni’ni hararetle destekliyorlar. Bu gelişmelerde ‘Cemaat’in yeri yoksa, niçin bu kadar ‘net’ tavır alıyor; saflarının nerede olduğuna dair niçin ‘parmak izi’ bırakıyorlar acaba? Takınılan tavrın ‘Cemaat’ imajını bozduğunu fark etmiyorlar mı? Üzerinde en hassas oldukları Ergenekon konusunun, ‘polis-yargı ekseni’nde uzun süredir yapılan yanlışlardan ötürü, inandırıcılığını ve geçerliliğini kaybetmekte olduğu tehlikesinin farkında değiller mi... Bakış açımızı yalanlamak istercesine ortaya konulan bu ‘çaba’ neyin nesi?” Sonraki bir yazısında da, Cemaat’in adamlarının bir ‘fikir yanlışlığı’ içine düştükleri yorumunu yapacak, onları bu yanlışlıktan vazgeçirmeye ‘doğru fikre’ çekme çabasına girişecektir!</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-45-backlink" id="footnote-225-45">45</a> <span>O sıralarda katıldığım televizyon programlarında, Cemaatçi kontenjanından çağrılan kimseler, MİT’e karşı benimle ittifak arayışı içinde oldular ve MİT’in kirli geçmişinin bizlerce de tasvip edilmeyeceğini dile getirdiler. MİT’e yönelik biz solcu ve demokratların eleştirileri ile Cemaatçilerin eleştirilerinin çok farklı amaçlarla donatıldığını biliyoruz.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-46-backlink" id="footnote-225-46">46</a> <span>Ali Bayramoğlu,</span> <span class="char-style-override-2">Yeni Şafak</span><span>, 14 Şubat 2012 ve sonraki yazıları..</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-47-backlink" id="footnote-225-47">47</a> <span>Ali Bayramoğlu, http://yenisafak.com.tr/Yazarlar/?i=31090&amp;y=AliBayramoglu</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-48-backlink" id="footnote-225-48">48</a> <span>Yasin Doğan adıyla,</span> <span class="char-style-override-2">Yeni Şafak</span><span>, 15 Şubat 2012.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-49-backlink" id="footnote-225-49">49</a> <span>20 Şubat 2012 tarihli “Okşayarak Temizleme” başlıklı yazımda, Cemaat’in medya yüzlerinden Hüseyin Gülerce’ye verilen bu sakinleştirme görevine işaret ediyor ama ekliyordum: “Bir halt yediler, bundan da İsrail’i sorumlu tutu-yorlar!.. Demiştim ki, Cemaat iktidar siyaseti yaparak yükseldi, düşüşü de bu siyasetle olacak... O günler çabuk geldi!”</span></p>

          <p class="dipnot"><span>Hemen ertesi günkü, 21 Şubat tarihli “Bu mossadçılar kim” yazımdan:</span></p>

          <p class="dipnot">“<span>C</span>emaat ‘partiyi’ kaybedince, güttükleri güvenlik ve savcılık güçleri de ‘meydan savaşı’nda büyük kayıplar verince... Kendileri de muharebenin komutanları olarak cascavlak kalınca da... ‘yahu ortalığı kim karıştırıyor... olsa olsa, savcılığın, polisin, MİT’in içine sızan MOSSAD ajanlarıdır, MOSSAD’ın hazırladığı dosyalarla harekete geçildi, amaç Türkiye’yi karıştırmak ve zora sokmaktır...’ falan filan... Nasıl beğendiniz mi?</p>

          <p class="dipnot">Birden, Erdoğan’ın ‘görev başında’ yakaladığı ve ‘suçüstü’ yaptığı adamlarını, MOSSAD ajanı diye ‘ilahlara kurban’ ediyorlar... Eh yani, ‘komutanlar’ı ‘biz yaptık’ demeyeceklerine göre...”</p>

          <p class="dipnot">Cemaat’te de aslında bir geri çekilme-hasar tespiti yapma aşaması görülür. Örneğin “Gülen Hareketi” tanımlaması siyasi bir hareketi tanımladığı için bunu terk ederler ve “Hizmet Camiası”, “Gülen Gönüllüler Camiası” tanımlamalarını ön plana çıkartırlar. (“Bir Ara Sonuç”, <span class="char-style-override-2">Cumhuriyet</span>, 23 Şubat 2012).</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-50-backlink" id="footnote-225-50">50</a> <span>Taha Özmen, 18 Şubat 2012,</span> <span>www.setav.org/public/HaberDetay.aspx?Dil=tr&amp; hid=108677&amp;q=27-nisan-dan-7-subat-a-siyasete-mudahale</span> <span>ve</span> <span class="char-style-override-2">Sabah</span><span>, 18 Şubat 2012.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-51-backlink" id="footnote-225-51">51</a> <span>Hatem Ete; “Vesayet, Siyaset, Cemaat”,</span> <span class="char-style-override-2">Sabah</span><span>, 18 Şubat 2012 ve www.setav.org/public/HaberDetay.aspx?Dil=tr&amp;hid=108604&amp;q=vesayet-siyaset-cemaat</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-52-backlink" id="footnote-225-52">52</a> <span>Hasan Bülent Kahraman,</span> <span class="char-style-override-2">Sabah</span><span>, “Fidan Değil Başbakan”, 10 Şubat 2012 ve “Darbe Girişiminin Devlet Krizi Olarak Anatomisi”, 13 Şubat 2012. Şu bilgiyi verelim: Bu akademisyen, Cumhurbaşkanlığı “kontenjanından” Kadir Has Üniversitesi Rektör Yardımcılığı’na atanmıştı ve içeriden pek çok akademisyen de üniversiteye katkısını eleştiri konusu yapıyordu.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-53-backlink" id="footnote-225-53">53</a> <span>PKK liderlerinden Mustafa Karasu’nun yaptığı açıklamalar;</span> <span>www.aksam.com.tr/siyaset/pkk-ilk-kez-acikladiosloda-neler-oldu/haber-199057</span><span>; 31 Ocak 2014 erişimi.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-54-backlink" id="footnote-225-54">54</a> <span>PKK</span><span>’yı da içine alan çatı örgüt. “</span><span>PKK</span> <span>terör örgütünün</span> <span>kongre</span> <span>organı olarak kabul ettiği KONGRA GEL, 17 Mayıs 2005 tarihinde</span> <span>Ortadoğu</span> <span>ve Avrupa’dan katılan 213 örgüt mensubunun/müzahirinin katılımı ile kabul edilen “KCK sözleşmesi” ile kurulan PKK terör örgütünün çatı yapılanmasıdır. Sözleşmede KCK, demokratik toplumcu konfederal bir yapı olarak tanımlanmıştı.” (Wikipedia)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-55-backlink" id="footnote-225-55">55</a> <span>Operasyonların kapsamı ve dökümü için ayrıntılı bilgi:</span> <span>http://www.yuksekovahaber.com/haber/kck-operasyonlarinin-basladigi-gun-98888.htm</span> <span>(8 Şubat 2014 erişimi) Operasyonlarda aynı zamanda Kürt medyasında çalışan gazeteciler ve bazı Türk akademisyenler de gözaltına alınmışlardı.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-56-backlink" id="footnote-225-56">56</a> <span>“Son KCK operasyonları... Kimse bizden bunun da durmasını beklemesin... KCK’nın nereye vardığını bilmeden ve bu işin içerisinde kimlerin ne tür rol üstlendiğini bilmeden yaptığınız açıklamalar... nerede olursa olsun teröre destektir, teröre hizmettir. Bu kadar açık</span> <span>konuşuyorum. Çünkü biz, devletin içinde devlete paralel bir devlet anlayışına müsaade edemeyiz. Türkiye’de tek devlet vardır, o da Türkiye Cumhuriyeti Devleti’dir. İkinci bir devlet olamaz. Bu ifadelerim sebebiyle beni ‘devletçi, milliyetçi’ diye ifade edenler varsa, bu ifadeleri kullanmak devletçilikse, milliyetçilikse evet, devletçiyim, milliyetçiyim. Çünkü biz bu gerçekleri ortaya koymaya mecburuz.” http://www.hurriyet.com.tr/gundem/19189502.asp</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-57-backlink" id="footnote-225-57">57</a> <span>MİT’e soruşturma olayının patlak verdiği sırada, Başbakan Yardımcısı (daha sonra Adalet Bakanı) Bekir Bozdağ, 12 Şubat 2012’de Kanal7’nin Başkent Kulisi programında şöyle diyecekti: “Bu soruşturma KCK kapsamında ve belki de PKK’nın içerisinde pek çok istihbarat görevlisinin deşifre olması sonucunu maalesef doğurdu... Milli İstihbarat’ın terör örgütü içine sızmalarına baktığınızda, sızmanın suç işlemeden yapılmasının imkânı yok. Oraya girdiğiniz zaman, o faaliyetlerin içinde olduğunuz zaman karşıdakilerin güvenini kazanmak</span> <span>için de bazı şeyler yapması gerekir ama burada önemli olan şu, bu yaptığı şeylerin ülkenin aleyhine sonuçlar doğurmaması...”</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-58-backlink" id="footnote-225-58">58</a> <span>http://www.radikal.com.tr/turkiye/kckdaki_mitciler_sorulacak-1078181</span> <span>Savcıların ilgilendikleri sorular olarak şunlar gündeme yansıyacaktı: “Oslo Görüşmesi olarak bilinen buluşmadan Başbakan’ın haberi var mı? Örgütün eylemlerinden MİT’in haberi var mı? Varsa bu eylemler, güvenlik güçlerine bildirildi mi? Güvenlik güçlerinin KCK’ya yönelik operasyonlar önceden MİT’in içerisindeki bazı güçler tarafından örgüt mensuplarına bildirildi mi? KCK’nın</span> <span class="char-style-override-12">Türkiye</span> <span>Cumhuriyeti tarafından taraf olarak kabul edilmesinde MİT’in rolü var mı? Öcalan ile örgüt arasındaki iletişimde MİT, herhangi bir rol üstlendi mi? KCK’nın devletleşme çabalarında MİT nasıl bir pozisyon üstlendi? KCK’nın kuracağı sözde devlet sınırlarıyla ilgili MİT bir bilgi sahibi mi?”</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-59-backlink" id="footnote-225-59">59</a> <span>Mesele çok yönlü/boyutlu ve yıllardır süren bir terör olayı olduğunda, bir siyasi iktidarın terör örgütüyle bir çözüm aramak amacıyla gizli görüşmelere girmesi, şüphesiz politik araçlardan biridir ve mutlaka denenmelidir. Dünyada bunun örnekleri çok sayıda vardır. Önemli olan bu görüşmelerden ulus ve Türkiye için olumlu sonuçların çıkartılabilmesidir.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-60-backlink" id="footnote-225-60">60</a> <span>Kayıt ve metin için:</span> <span>www.aktifhaber.com/mit-pkk-gorusmesinin-sok-ses-kaydi-557853h.htm</span> <span>Murat Yetkin, “Türk Kışında İç Hesaplaşma”,</span> <span class="char-style-override-2">Radikal</span><span>, 9 Şubat 2012; Nazlı Ilıcak, “Oslo Süreci Fiyasko ile Neticelendi”,</span> <span class="char-style-override-2">Sabah</span><span>, 14 Şubat 2012.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-61-backlink" id="footnote-225-61">61</a> <span class="char-style-override-2">Sabah,</span> <span>8 Şubat 2014: “Oslo’daki görüşmenin ses kayıtları, yabancı bir istihbaratçının getirdiği hard diskin içinde paralel yapıya teslim edildi. Bu disk de Diyarbakır’daki BDP’de yapılan aramada bulunmuş gibi yapıldı...” Daha neler neler, tam bir uyduruk casusluk öyküsü imalatı gibi bir haber. Belli ki iktidar, Cemaat’i yabancı casuslarla ilişkide göstermek için zamanın geldiğini düşünmüştü.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-62-backlink" id="footnote-225-62">62</a> <span>BBC, 24 Eylül 2012.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-63-backlink" id="footnote-225-63">63</a> <span>http://fgulen.com/tr/turk-basininda-fethullah-gulen/fethullah-gulen-hakkinda-haberler/fethullah-gulen-hakkinda-2013-haberleri/35115-oslo-yu-sizdiranlarla-imrali-zabitlarini-servis-edenler-ayni</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-64-backlink" id="footnote-225-64">64</a> <span class="char-style-override-2">Milliyet</span> <span>gazetesinde Namık Durukan’ın yayımladığı ve büyük siyasi olay yaratan İmralı tutanakları (28 Şubat 2013).</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-65-backlink" id="footnote-225-65">65</a> <span class="char-style-override-2">Zaman,</span> <span>12 Mart 2014.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-66-backlink" id="footnote-225-66">66</a> <span>Hüseyin Gülerce, “Endişe ve Kaygılara Cevap”,</span> <span class="char-style-override-2">Zaman</span><span>, 10 Mayıs 2013. 17 Aralık 2013 rüşvet ve yolsuzluk operasyonundan sonraki süreçte, Cemaat’in ana güçleri ile Gülerce’nin arası biraz bozulmuş, Gülerce’nin AKP saflarından devşirme olduğu yazılıp çizilmişti. Gülerce’nin yukarıdaki sözleri, Cemaat’in Kürt politikasıyla örtüşüyor. AKP’ye de “bunları bunları yapamazsın” tavsiyesinde bulunuyor biçiminde yorumlanabilir. Aslında F. Gülen’in de buna benzer sözleri çeşitli konuşmalarında dile getirdiği biliniyor.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-67-backlink" id="footnote-225-67">67</a> <span>http://rusencakir.com/Gulen-cemaati-19-yildir-Irak-Kurdistanina-hizmet-goturuyor/1930</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-68-backlink" id="footnote-225-68">68</a> <span class="char-style-override-2">Der Spiegel,</span> <span>“Doppeltes Spiel” (İkili Oyun), Sayı 36/2014. Yazıda, İngiliz istihbaratının da bakanlıkları, özellikle İngiliz pasaportu taşıyan Bakan Mehmet Şimşek’i dinlediği posta kutularına girdiği, ülkemizde 13 kişiyi izlemeye aldığı, özellikle Enerji Bakanlığı ve o zamanki Bakan Hilmi Güler ile Çalık vb. gibi şirketleri izlediği konularında bile bilgiler var. Amerikalılar, anında telefon konuşmalarını analiz eden ve bilgi veren gelişmiş sistemlerini devreye sokuyor.</span></p>
        </div>
      </div>
    </div>
  </div>
</body>
</html>
