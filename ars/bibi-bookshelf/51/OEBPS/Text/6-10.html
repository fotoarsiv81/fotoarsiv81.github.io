<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-10.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x6-10.html" xml:lang="tr-TR">
    <div class="Basic-Text-Frame">
      <p class="split"/>

      <p class="anabaslik" id="toc_marker-5">BEŞİNCİ BÖLÜM</p>

      <p class="arabaslik-orta">Üçüncü (Belki De Son) Büyük Atak</p>

      <p class="arabaslik-sol">Türkiye’yi ve Hükümeti Sarsan Rüşvet ve Yolsuzluk Operasyonu: Çatışmanın Zirve Noktası</p>

      <p class="paragraf">“Operasyon yapıyorlar, Ali Ağaoğlu, Rıza Sarraf, bizim Bayraktar’ın oğlu, Güler’in, Zafer’in oğlu şu an evlerinde arama yapıyorlar...” Kısık sesle konuşuyordu, oğlunu sabah 8’de uyandırmıştı..</p>

      <p class="paragraf">– “Şunu bi daha söylesene babacığım”</p>

      <p class="paragraf">– “Şu an evde ne var ne yok sen bunları bi çıkar tamam mı</p>

      <p class="paragraf">– “Bende ne olur baba, para var işte</p>

      <p class="paragraf">– “Onu diyorum işte Sümeyye’yi gönderiyorum sana, abinle konuş amcanla eniştenle konuş.</p>

      <p class="paragraf">– Ne yapacağız bunları baba</p>

      <p class="paragraf">– Onu diyorum oğlum işitsene..</p>

      <p class="paragraf">– Bir kısmını Faruk’a vereyim öbür kısmını...Tamam babacağım halledeceğiz bugün halledeceğiz</p>

      <p class="paragraf">– Şey yapmanızda fayda var (parayı) tamamiyle sıfırlamanızda fayda var</p>

      <p class="paragraf">– Evet tamamiyle sıfırlayacağız inşallah, babacığım henüz sıfırlayamadık bir miktar daha var 30 milyon avro..</p>

      <p class="paragraf">Gece yine bu paraları sıfırlama işi konuşulacak, evde artık 1 milyar mı 5 milyar mı yoksa 100 milyar mı ne kadar olduğu bilinmeyen paralardan 30 milyon Avro kalmış bunu nasıl eriteceklerini bilememişlerdi..</p>

      <p class="paragraf"><span class="char-style-override-12">– “</span><span class="char-style-override-15">Tamamen sıfırlayacağız inşallah</span><span class="char-style-override-12">...”</span></p>

      <p class="paragraf">Büyük aile bütün fertleriyle ve çevresiyle seferber olmuştu, eve bazı dokümanları öğütüp yok etmek için makineler aldırılıyor, çeşitli insanlar aranıyor, onlara kalan paraları saklamak veya en pahalı evlerden (Şehrizar Konakları!) hemen satın alınması tartışılıyor, kimin ne kadar parayı saklayabileceğine ilişkin temaslar yapılıyordu.</p>

      <p class="bos"/>

      <p class="paragraf">Paraları ne yapacağız telaşı içinde olan, oğlunun yaşadığı eve polislerin baskın yapacağı korkusuyla tüm çevresini sefer etmeye ve evdeki milyarların derhal boşaltılmasını, evin sıfırlanmasını isteyen sadece o değildi.</p>

      <p class="paragraf">Sabah 5’te evlere ofislere baskın şeklinde başlayan operasyonları haber alan bakanlar büyük telaşla oğullarına ne yapmaları gerektiği konusunda uyarıcı bilgiler aktarıyordu..</p>

      <p class="bos"/>

      <p class="paragraf">Tarih 17 Aralık 2013’tü... Türkiye yine sabah erken 05’te büyük bir yargı-polis operasyonuna uyandı. Bu kez lüks oteller dahil bakan çocuklarının oturdukları evler ve Halk Bankası Genel Müdürü’nün evi basılıyor, milyonlarca dolar, avro ve liralar ortalığa dökülüyordu. Sabah erkenden tüm Türkiye televizyonlarına çakılı kalmış gözaltına alınan bakan oğulları ve işadamlarını seyrediyordu. Yatak üzerinde para sayma makineleri, ayakkabı kutularına gizlenmiş milyonlar... Televizyon görüntüleri sarsıcıydı. İstanbul eski Valisi İçişleri Bakanı Muammer Güler’in oğlu Barış Güler’in yaşadığı Ritz-Carlton Oteli’ndeki dairesi basılıyor, Sanayi Bakanı Zafer Çağlayan’ın oğlu Kaan Çağlayan’ın kapısına polisler dayanıyordu. Kaan Çağlayan’ın hemen aradığı babası dehşete kapılıyor, İçişleri Bakanı Güler’i ve bürokratlarını acil telefonla arıyor, dehşet haber kısa sürede bakanlar arasında yayılıyordu. Çevre ve Şehircilik Bakanı Erdoğan Bayraktar’ın oğlu Abdullah Bayraktar’ın iş yeri, Halk Bankası Genel Müdürü Süleyman Aslan’ın ve işadamı Rıza Sarraf’ın evi de basılıyordu. İnşaatçı Ali Ağaoğlu’nun da şirketi aranıyor, AKP’li Fatih Belediye Başkanı’nın evine de polisler dayanıyordu... 28 adrese baskın yapılıyor, 71 kişi gözaltına alınıyordu...</p>

      <p class="paragraf">İstanbul Emniyet Müdürü Çapkın’ın bile operasyonlardan haberi yoktu, bırakın Emniyet Müdürü’nü veya herhangi bir hükümet üyesini... Çapkın, savcı tarafından sabah uyandırılıp bilgilendirildi. Çapkın’ın “bana haber verecektiniz” sözlerine savcı “size bildirsek üstlerinize haber verirdiniz biz de operasyonu yapamazdık” diyecekti. Çapkın’ın diyecek sözü yoktu, “delilleriniz sağlam mı bari” diye sordu. Yanıt “evet”ti. Görüntüler, telefon dinlemeleri, rüşvet alışveriş görüntüleri... Rıza Sarraf altın kaçakçılığıyla, dört bakan ve oğullarına rüşvet vererek kara para aklamakla suçlanıyordu.</p>

      <p class="paragraf">Sabah tüm bakanlar kurulunu dehşete düşüren operasyondan sonra, şüphelilerin yaptıkları telefon dinlemeleri de kayıt altına alınıyordu. Yazının girişinde okuduğunuz “paraları sıfırladınız mı” konuşmaları da, Bilal’in telefonu üzerinden babasıyla yaptığı konuşmalardan bir bölümünü içeriyordu.</p>

      <p class="bos"/>

      <p class="paragraf">Erdoğan Bayraktar da, bakanlık müdürlerinden Mehmet Ali Kahraman’ı arayacak ve ona “Seni polis alacak herhalde... Daireye git biz de mühdahale edelim, kaçabiliyorsan kaç” diyecekti.. O da adamını arayarak “evden kaç polis birazdan gelecek” diye uyarılarını yapacaktı.</p>

      <p class="paragraf">İçişleri Bakanı Güler Sofya’ya uçamadı, oğluna nasıl ifade vermesi gerektiği konusunda tiyöler verdi. Oğlu Barış G., <span class="char-style-override-12">“üç kuruş param var baba”</span> diyecek, babasının üstelemesi üzerine “<span class="char-style-override-12">üç beş kuruş param kaldı, 1 trilyon kadar var evde”</span> diyecekti... Para sayma makineleri trilyonla birlikte bu evde görüntülenecekti.</p>

      <p class="paragraf">Başbakan ise programını iptal etmedi, Konya’ya Şebi Arus törenine katıldı. Beti benzi atmış, yüzünden düşen bin parça, sürekli telefonla konuştu, operasyonu, oğlunun kaldığı evin temizlenmesi işlemlerini izledi. Sümeyye’yi Ankara’dan İstanbul’da yardıma gönderdi. Yine dinlemelere takılan o günkü konuşmalarından anlaşıldı ki, savcı Zekeriya Öz’ün operasyonu durdurması için THY Genel Müdürü Hamdi Topçu’yu Bilal aracılığıyla devreye soktu, ancak Öz’ün “dosya çok dolu” demesiyle umudunu yitirdi. Oğluna “keşke gitmeseydin” diyecekti.</p>

      <p class="paragraf">Adalet Bakanı Sadullah Ergin, aday gösterildiği ve belediye başkanlığı çalışmaları için bulunduğu Hatay’dan apar topar Ankara’ya döndü, Hakimler ve Savcılar Yüksek Kurulu’na gitti. Anlaşılan Başbakan ve Ergin, İstanbul’da soruşturmayı sürdüren savcıları nasıl durdururuzun arayışı içine girmişlerdi. Ama şimdilik umut yok gibiydi..</p>

      <p class="paragraf">Konya’da törende yaptığı konuşmanın sonunda “hiçbir tehdide boyun eğmeyeceğim, Türkiye’de artık söz milletindir, karar milletindir...” diyecekti.</p>

      <p class="paragraf">Aynı törene katılan Kemal Kılıçdaroğlu gazetecilerin sorusu üzerine şöyle dedi: “Deniz Feneri savcılarının başlarına gelen, inşallah bu savcıların başına gelmez.”</p>

      <p class="paragraf">Kılıçdaroğlu’nun endişesi bir ay sonra gerçekleşti. Savcılar görevden alındı, çünkü bu süre içinde HSYK 1. Dairesi’nin yapısı, iptal edileceği biline biline Anayasa’ya aykırı bir şekilde değiştirildi, hükümetin oluşturduğu yeni 1. Daire, soruşturma savcılarını bir bir görevden aldı, yerlerine hükümetin adamı savcıları atadı, soruşturma polislerine işten el çektirildi, bütün yapı neredeyse tersine işlemeye başladı. Bu arada gözaltına alınanlar serbest bırakıldı, bazıları hakkında soruşturmaya gerek yok kararı bile verildi. Rıza Sarraf gönül rahatlığıyla teknesiyle gezmeye çıktı.</p>

      <p class="paragraf">Tabii operasyonların ilk günlerinde, Bakanlar Kurulu’nda suçlanan dört bakan istifa etmedi. Neden sonra Başbakan onların hükümette kalmasının giderek kendisine yönelik ve taşıyamayacağı bir ağır yüke dönüştüğünü gördü. “İstifanızı verin, bizi zor durumda bırakmayın” demesi üzerine hükümetten ayrıldılar. Ama RTE’nin vitrininde ve mitinglerde boy göstermek gibi, pek kimsenin kolay kolay yapamayacağı işlere de soyundular! Bayraktar, “Ne yaptıysak her şeyi Başbakan’ın emriyle yaptık” diyecekti. Hükümet devrilmemişti ama dört bakan düşmüştü. Başbakan ise, ki hükümetin başıydı, ortaya dökülen kirli çamaşırlara rağmen, hiçbir şey olmamış gibi yerinde oturuyordu. Bakanlar, bu tepeden tırnağa batmış sistemin günah keçileri olarak kurban edildi. Daha sonraları da operasyonların, yolsuzlukların, hukuksuzlukların, keyfi yönetimlerin, yasa tanımazlıkların ve çürümüş sistemin bütün ayrıntıları ortaya çıkmaya devam etti.</p>

      <p class="paragraf">Başbakan’ın sesinin de bizzat karıştığı telefon dinlemelerinde, Urla’da yasak bölgede villaların yasalar aşılarak nasıl inşa edildiğini öğrenecektik. RTE’nin “kupon arsalar” üzerinde söz sahibi olduğunu, kendisine sorulmadan bu arsaların satılmasına nasıl kızdığını görecektik. Aynı zamanda, medyaya, canlı yayınlara müdahalenin sloganı haline dönüşen “Alo Fatih” olaylarına tanık olduk. Sabah-Atv medyası, devletten (Başbakan’dan) 100 milyara yakın ihale alan işadamlarına bir havuz kurdurularak satın aldırılacaktı. Onlardan bir işadamı “Milletin a... koyacağız” diyecekti.. Gerçekten de dediklerini bir bir gerçekleştirdiler. İktidarın savcılarının dört bakanla ilgili Meclis’e sevketmek zorunda kaldıkları fezlekeler de Meclis’e bir türlü gelemeyecek ve savcılığa iade edilecekti.<span class="dipp char-style-override-13" style="font-size:0.82em;"><a class="footnote-link" href="#footnote-225-191" id="footnote-225-191-backlink">191</a></span> Dosyaların tıpkı Deniz Feneri soygunu gibi, buharlaştırılarak yok edilmesi sürecine girilmişti. İktidar bu konuda çok deneyimliydi.</p>

      <p class="paragraf">Bu arada MİT’in Rıza Sarraf’ın faaliyetlerinin yasadışılığı konusunda 18 Nisan 2013 tarihinde bir raporla Başbakanlığı uyardığı ve “bakanların Sarraf ile ilişkisi ortaya çıkarsa, bu durumun hükümet aleyhine kullanılabileceği”ni belirttiği, ancak dikkate alınmadığı da ortaya çıktı. Öyle ya, Başbakan’ın, bakanlarının bu ilişkilerinden haberdar olmaması mümkün değildi, ama kendisi hakkında ortaya serilen iddialara da bakılacak olursa, meselenin göz yummanın ötesinde bir durumu akla getirdiği görülmekteydi.</p>

      <p class="paragraf">Normal hukuk işlese, normal bir ülkede, bu skandal iddialar ve ilişkiler karşısında hükümet şıp diye düşerdi. Anında, saniyesinde! Ancak bırakın tüm bu iddiaları reddetmeyi, adeta bunları kabul ederek, ama “paralel devlet bunları hükümeti düşürmek için, hükümete ve ülkeye darbe tezgâhlamak için yapıyor” propagandasına girişildi ve hiçbir ülkede asla görülemeyecek yeni bir dönem başladı.</p>

      <p class="paragraf">Normal olan, bu iddialardan arınmak için en başta RTE’nin suçsuzluğunu ve paralel darbe iddialarını mahkeme önünde kanıtlaması ve aklanması gerekiyordu Ama, ağır mahkemelik bu çok ciddi suçlamalar, yoğun bir propaganda faaliyetiyle ve “hükümeti yıkmak için uyduruldu” propagandasıyla göğüslendi, “paralel yapının unsurları yaptı” iddialarıyla savcılar ve mahkemeler değiştirilerek, emniyet mensupları görevlerinden alınarak ortadan kaldırılmaya yoluna gidildi.</p>

      <p class="paragraf">Evet, tamam, rüşvet ve yolsuzluk olayları, iktidarın baş destekçisi ve ortağı Cemaat’le Erdoğan ve hükümeti arasında üç yıldır süren büyük çatışmanın bir ürünü olarak ortaya çıkartıldı. Bu yolsuzluk ve rüşvet davası, 2. Şike Yasası ve MİT üzerinden yine hükümete ve Erdoğan’a yapılan önceki iki büyük atağın devamı niteliğindeydi, üçüncü ve belki de son büyük ataktı.</p>

      <p class="paragraf">Bütün bunlar tamam da, rüşvet ve yolsuzluk davası, ağır ithamlar, bilgi ve belgeler de var ortada. Birbirinizin hesabını görebilirsiniz, çatışabilirsiniz, ama ortada kalan dava da milletin, yasaların, devletin davası durumunda. Siyasi kararlarla ortadan kaldırılabilecek gibi değil..</p>

      <p class="bos"/>

      <p class="paragraf">Peki bu operasyonların daha önceden işaretleri var mıydı, “geliyorum” diyor muydu?</p>

      <p class="arabaslik-sol">17 Aralık-25 Aralık Operasyonları “Geliyorum” Diyordu!</p>

      <p class="paragraf">Evet, 7 Şubat 2012’de MİT’e yönelik operasyondan sonrası günler ve aylar, rüşvet ve yolsuzluk operasyonlarına kadar, F. Gülen ile Recep Tayyip Erdoğan arasında zor geçti, çatışmalı geçti, gel-gitlerle, karşılıklı sahte “geçmiş olsun”larla, bazen de tehdit ve saldırılarla geçti, hem mevzilerini güçlendirdiler hem de birbirlerinin etkisini kırmak için yoğun hazırlıklar yaptılar.</p>

      <p class="paragraf">Oy hesabı adamı olan RTE, ilk başta Cemaat’i açıkça hedef almamaya çalışıyor, mesela 17 Haziran 2013’te Cemaat’in Türkçe Olimpiyatları’na katılıyor, Türkçe Derneği’ne teşekkür ediyordu ama dershaneleri kapatmak konusunda kararlılığını da sürdürüyordu.</p>

      <p class="paragraf">2013 sonbaharında, Cemaat’in yüzde kaç seçmen oyuna sahip olduğu konusunda RTE’nin anket yaptırdığına ilişkin haberler köşe yazılarına yansıdı. RTE, belki de ilk kez, kesin bir hesaplaşma içine girmeyi ve köprüleri atmayı kaçınılmaz gördüğü Cemaat’in oy oranını araştırdı. Aldığı bilgi yüzde 3 kadardı. Cemaat ise kendi oyunun, çarpan etkisiyle yüzde 8 ve üzerine kadar çıkacağı hesabı içindeydi. Cemaat, etkisini olabildiğince abartılı ve fazla gösteriyordu, çünkü Cemaat halk içinden ziyade, devletin, toplumun ve iş dünyasının kilit noktalarında örgütlenmeyi benimseyen bir örgüttü ve yüzde 3 oy bile iddialı sayılabilirdi. Ama RTE ne kaybedeceğini düşünüyor ve bunu nasıl telafi edebileceğinin de şüphesiz hesabını yapıyordu.</p>

      <p class="paragraf">Ekim 2013’de henüz gerilimli olsa da ilişkileri görünüşte ayaktaydı. Mesela F. Gülen, Ekim’de 12 saat hastahanede kalmıştı, kendisini bizzat arayarak geçmiş olsun diyen Erdoğan için verdiği tam sayfa gazete ilanında ise “<span class="char-style-override-12">samimi sesi, kalbe huzur veren duasıyla geçmiş olsun temennisinde bulunan Başbakanımız Recep Tayyip Erdoğan Beyefendi’ye</span>” diye seslenecekti! İlanı okuyunca çok güldüm!<span class="dipp char-style-override-13" style="font-size:0.82em;"><a class="footnote-link" href="#footnote-225-192" id="footnote-225-192-backlink">192</a></span> Bu “<span class="char-style-override-2">telefonda mutlu karşılaşma</span>” bir Cemaat yazarının satırlarına şöyle yansıyacaktı:</p>

      <p class="paragraf">İlk arayanlardan biri Başbakan Tayyip Erdoğan’dı. Zarif bir ses tonuyla “geçmiş olsun” dileklerinde bulundu. Hocaefendi de aynı zarafetle Sayın Başbakan’ın hatırını sordu, “Zahmet buyurdunuz...” dedi. Söz sırası dualaşmaya gelmişti. İkisi de hem dua istedi birbirinden, hem dua ettiler birbirlerine. Görülmeye, duyulmaya, düşünmeye değer bir tabloydu. Uzaktan bu manzarayı izleyebilseydiniz, eminim, “Yahu işgüzarlar! Artık aradan çekilin ki fitne ateşi sönsün!” diyecektiniz. Öyle samimi, öyle halisane bir iletişim vardı ortada... Görüşme bitince Hocaefendi, “Sesi çok güzel geliyordu...” dedi. O sesteki duruluk ve içtenliği birkaç kez anlattı arkadaşlarına. Sonra dua etti bol bol...<span class="dipp char-style-override-13" style="font-size:0.82em;"><a class="footnote-link" href="#footnote-225-193" id="footnote-225-193-backlink">193</a></span></p>

      <p class="paragraf">Ekim 2013’te ikisi arasındaki sahte balayı İstanbul’da Marmaray’ın açılışında da sürüyor görünüyordu. F. Gülen “İnsaf dinin yarısıdır. İnsaflı olmak lazım. Doğruyu doğru kabul etmek, doğruyu alkışlamak ve onu realize eden insanları aşklandırmak şevklendirmek lazım. Küçük bile olsa pozitif her şeyi alkışlamak ve o işi yapan insanları yüreklendirmek, dahasını yapmaya sevk etmek lazım” dedi.</p>

      <p class="paragraf">Oysa iki taraf arasında savaş özellikle yeraltında başlamıştı. Ağustos 2013 köşe yazılarında ve twitter’da kıyasıya bir savaş Fethullahçılar ile Erdoğancılar arasında sürüyordu. RTE’ciler Twitter’da “Zaman gazetesi kendine gel” diye kampanya açıyordu. Mehmet Barlas bile AKP adına Cemaat’e saldırıyor, Ekrem Dumanlı ile birbirlerini 12’den vurmaya çalışıyorlardı... Açık ki AKP, silahşörlerini harekete geçirmişti.</p>

      <p class="paragraf">Ağustos 2013’de konuyu işleyen yazılarımda mesela bugün net olarak ortaya çıkan şu saptamalar vardı:</p>

      <p class="paragraf">Cemaat RTE’nin böğrüne hançeri saplamıştır ve bunu da çıkarmaya niyeti yoktur, <span class="char-style-override-12">son darbeyi indirinceye kadar</span> devam edecektir... RTE’yi yabana atmayın. En büyük kozu devletten Cemaat’i temizlemektir. Bu, Gülen’in yıllardır uyguladığı devlette dikey örgütlenme ve kilit noktalara büyük yığınak yapma çalışmalarını şüphesiz ki sekteye uğratır ve geriletir. RTE isterse Cemaat’i ve Gülen’i çarmıha gerebilir! İş bir gizli örgüt davasına bakar! Bir de, “vatana ihanet” diye tuttururlarsa! MİT acaba cemaat hakkında bugüne kadar hangi bilgi ve belgeleri topladı? RTE’nin başka bir kozu da, Cemaat’in destekçisi şirketleri mali denetim altına almak.. Kimbilir ne açıkları var! Aydın Doğan’a yaptığı ve şimdi de Koç’a verdiği gözdağı ortadadır... RTE, mali denetim bıçağının ucunu onlara hafiften değdiriyor!<span class="dipp char-style-override-13" style="font-size:0.82em;"><a class="footnote-link" href="#footnote-225-194" id="footnote-225-194-backlink">194</a></span></p>

      <p class="bos"/>

      <p class="paragraf">Mesela Ağustos 2013’te ikili arasında şiddetli bir atışma patlak verdi. Erdoğan “MİT Müsteşarı’nın ifadeye çağrılmasında asıl hedef bendim” açıklamasını yapacak, kendisine ise Cemaat’in Gazeteciler ve Yazarlar Vakfı’ndan 11 maddelik yanıt verilecekti. Adeta muhtıra gibi bir açıklamaydı ve Erdoğan’ı “<span class="char-style-override-12">iftiracılıkla”</span> suçluyordu. Yanıtta, açık dille yorumlarsak, Cemaat daha o zaman şu vurguları yapıyordu:</p>

      <p class="paragraf">Cemaat’e yakın bilinen yargı üyeleri tasfiye ediliyor, Cemat üyeleri fişleniyor, üç savcı bir polisle Cemaat’i terör örgütü ve çete kapsamına sokarız niyeti var, bu durum demokratik hak ve özgürlüklere aykırıdır. Gezi’de bizim polisimize de emri RTE bizzat verdi; bol sayıda medya organımız var; Balyoz ve Ergenekon’da iktidarla işbirliği yaptık; devlet bürokrasisinde adamlarımızı temizlemeye kalkarsanız bu demokratik olmaz; üç polis bir savcı ile bir çete kurulur, biz bunu sizle birlikte yaptık ve sistem tıkır tıkır işledi, şimdi bize karşı mı bunu deneyecek ve çeteye mi sokacaksınız; dershaneleri mi bize karşı kullanacaksınız...bunlar postmodern darbe yöntemleri ve derin devlet refleksleridir.<span class="dipp char-style-override-13" style="font-size:0.82em;"><a class="footnote-link" href="#footnote-225-195" id="footnote-225-195-backlink">195</a></span></p>

      <p class="arabaslik-sol">Her İki Tarafın Ellerindeki Hançerler</p>

      <p class="paragraf">Ama her iki tarafın elinde, arkalarında sakladıkları ve birbirine göstermedikleri hançerler vardı, ama her ikisi de karşısındakinin elindeki hançeri biliyordu. RTE dershaneleri kapatmak ve bürokrasinin can alıcı yerlerine yerleştirdiği Cemaat adamlarını adım adım tasfiye konusunda kararlıydı. Bu arada Cemaat’in yargı ve polisteki odak güçleri ise, hükümete yönelik bir soruşturmayı çoktan başlatmışlar ve gizli gizli sürdürüyorlardı. Sıfır sızıntıyla... Öyle ki Emniyet, devlet ve hükümetten yana tek kişi bile son sabaha kadar soruşturmadan haberdar olmayacaktı! Cemaat, 17 Aralık 2013’teki büyük kapışmaya doğru gidiyordu.</p>

      <p class="paragraf">Mesela, 17 Aralık soruşturmasını sürdüren savcının 18 Aralık’ta yaptığı açıklamadan öğreniyoruz ki, Cemaat, bu soruşturmayı, taa 13 ve 21 Ağustos 2012, 14 Şubat 2013 tarihlerinde, üç ayrı soruşturma olarak başlatmıştı.<span class="dipp char-style-override-13" style="font-size:0.82em;"><a class="footnote-link" href="#footnote-225-196" id="footnote-225-196-backlink">196</a></span> Yani Cemaat adım adım saatli bombayı kurmuş tiktaklarını çalıştırmaya başlamıştı. Hani, geçmiş olsun, canım-cicim mesajlarında birbirlerine sonsuz dua eden iki insan vardı ya yukarıda anlattığımız, aslında birbirleri için timsah gözyaşı döküyorlardı. Erdoğan da, sürdürülen gizli soruşturmadan habersiz, Cemaat’in dershanelerini kapatarak Gülen’e bu yolla büyük darbeyi vurmayı planlamıştı. Tabii, kurulan saatli bombanın tiktaklarını zerre kadar duyamayacaktı son güne kadar..</p>

      <p class="arabaslik-sol">Soruşturmanın İlk Erken Sinyalini Gülen Veriyor</p>

      <p class="paragraf">17 Aralık 2013’te patlayacak soruşturmayla ilgili yolsuzluk bilgilerinin, aslında erkenden Gülen‘e gelmeye başladığı da görülüyordu. Gizli soruşturmanın ilk işareti, Gülen’in 16 Eylül 2013 tarihli konuşmasında vardı, yolsuzlukları görmüş ve bedduaya başlamıştı:</p>

      <p class="paragraf">“Eğer dilimde tel’in etmeye, ‘<span class="char-style-override-12">Yerin dibine batsın</span>!’ demeye azıcık açıklık bulunsaydı, dilimin bir parçasında bedduaya yer olsaydı, ‘millete hizmet ediyoruz’ dedikleri halde o iş içinde kendi çıkarlarını düşünenler, meseleleri çıkar çarkına bağlayanlar, ihalelerde kendilerine pay ayıranlar ve kendilerine pay verenleri mabeyn-i hümayun insanı haline getirenler hakkında ‘Allah sizi çoluk çocuğunuzla, beklentilerinizle, ümitlerinizle yerin dibine batırsın, mahvetsin!’ derdim... Onların yol ve yöntemlerinin dışında yürümeye ‘<span class="char-style-override-12">yolsuzluk</span>’ denir. İnsan farkına varmadan elli türlü yolsuzluğa kaymış olur.”<span class="dipp char-style-override-13" style="font-size:0.82em;"><a class="footnote-link" href="#footnote-225-197" id="footnote-225-197-backlink">197</a></span></p>

      <p class="paragraf">Kıyameti kopartacak veya saatli bombanın pimini çekecek olan, beklendiği gibi dershaneler oldu. Dershane konusu ilk kez 7 Şubat 2012’de Cemaat’in Tayyip Erdoğan’a karşı MİT saldırısı sonrası gündeme gelmişti. Başbakan devletin önemli noktalarının Cemaat’in “Altın Nesil”leriyle dolu olduğunu görüyordu! Pek çoğunu da bizzat kendisi Ergenekon ve Balyoz gibi davalarla Ordu ve diğer muhaliflerin defterlerini dürmek için, bizzat baş köşelere oturtmuştu..</p>

      <p class="paragraf">RTE, Gülen’in insan devşirme kaynaklarının suyunu kesmekte kararlıydı. “Su kanalı”nı değiştirmek, dershaneler yoluyla Gülen’e akan nitelikli gençlik deresinin yatağını değiştirerek kendisine, kendi partisine akıtmak istiyordu. Bunun da hazırlıklarını yapmış, 4+4+4 eğitim yasası, imam hatip okullarını parlatarak ve ailesinin TÜRGEV vakfıyla bunun alt yapısını hazırlamıştı.</p>

      <p class="arabaslik-sol">Kıyamet Kopuyor: RTE’nin Dershane Darbesi</p>

      <p class="paragraf">2013 Kasımı’nda dershanelerin kapatılmasına girişilince kıyamet koptu. Cemaat’in gazeteleri ve televizyonları büyük bir kampanya başlattılar. “Eğitime büyük darbe”, “Böyle bir yasa darbe döneminde bile uygulanmadı”, “Kanun zoruyla dershane kapatmaya iş dünyası da hayır diyor”, “Türkiye Tek Ses: Eğitimin ve insan yetiştiren kurumların önü kesilmesin” başlıklarının yanısıra, dershaneciliğin girişim ve ticaret özgürlüğüne ve insan haklarına karşı olduğunu ve konuyu AİHM’e kadar götüreceklerini yazıp çizdiler. Ama Başbakan Erdoğan hiç geri adım atmadı... “Dershaneleri kapatacak tasarı Bakanlar Kurulu ve Meclis’ten geçecek” dedi.</p>

      <p class="paragraf">Ve ünlü “<span class="char-style-override-12">Ne istediler de vermedim”</span> sözünü sarfetti: “Cemaat’in mensupları, en ileri gelenleri bugüne kadar Tayyip Erdoğan’a ne getirdiler de Tayyip Erdoğan bunu geri gönderdi? Üniversitelerin hazırlanması, üniversitelerin verilmesi ile ilgili adımlardan tutunuz da birçok faaliyete yönelik yapabileceğimiz ne varsa bunları yaptık. Benden geri dönen hiçbir şey yoktur. Buna Rabbim şahittir. Artık geri adım atmamız diye bir şeyi kesinlikle, ben bu makamda olduğum sürece kimse bizden beklemesin.”<span class="dipp char-style-override-13" style="font-size:0.82em;"><a class="footnote-link" href="#footnote-225-198" id="footnote-225-198-backlink">198</a></span></p>

      <p class="paragraf">Tabii, muhalefet medyasında ve yazarlarında “bugüne kadar ne verdin açıkla” yazıları sökün etti hemen... Bu, Erdoğan’ın Cemaat kadrolarına kapıları nasıl açtığının da, “paralel yapı” diye daha sonra yapacağı suçlamalara zemin oluşturan koşulları, aslında bizzat kendisinin oluşturduğunun da itirafıydı (24 Kasım). Erdoğan, çok da yüksek sesle bağırmadan, Cemaat’e hâlâ “kardeşlerim” diye sesleniyor ama Cemaat’i bitirme planının dershaneler ayağını yürürlüğe koyuyordu.<span class="dipp char-style-override-13" style="font-size:0.82em;"><a class="footnote-link" href="#footnote-225-199" id="footnote-225-199-backlink">199</a></span></p>

      <p class="paragraf">F. Gülen de iki gün sonra cemaatine “Hiç durmadan yürüyeceksiniz!.. Çok kötü şeyler duyabilirsiniz. Elli defa engeller olmuştur. Kendimi bildiğimden bu yana hiç presler arasında ezilmeden kurtulduğumu görmedim. Buradaki de öyle bir şey. Her zaman üzerime geldiler... Fakat bunlar kat’iyen ye’se (karamsarlık, üzüntü), bizi inkisara (kırılma, gücenme) uğratmamalı, yapmamız gereken şeylerden bizi geri koymamalı” diyerek cesaret verecekti..</p>

      <p class="paragraf">Bütün ipler kopmuştu..</p>

      <p class="paragraf">Rüşvet ve Yolsuzluk Operasyonu soruşturması da gizli sürrüyordu.. Daha bir ay önce haklarında “İkisi de hem dua istedi birbirinden, hem dua ettiler birbirlerine. Görülmeye, duyulmaya, düşünmeye değer bir tabloydu” diye yazılar yazılıyorken<span class="char-style-override-2">,</span> bir iki hafta sonra bu kez F. Gülen, dershaneler yasası nedeniyle Erdoğan’ı <span class="char-style-override-12">Firavunlaşmakla</span> suçladı, ki bu o güne kadar sarfettiği sanırım en ağır laftı! İktidarın dersaheneleri kapatma girişimini “<span class="char-style-override-12">Eğitime darbe planı</span>” başlığıyla Gülen’in sözleriyle duyuran <span class="char-style-override-2">Zaman</span>’dan izleyelim bu konuşmanın can alıcı yerini:<span class="dipp char-style-override-13" style="font-size:0.82em;"><a class="footnote-link" href="#footnote-225-200" id="footnote-225-200-backlink">200</a></span></p>

      <p class="arabaslik-sol">En Ağır Laf: Firavun ve Karun</p>

      <p class="paragraf">Dershaneleri kapatma planını değerlendiren Fethullah Gülen Hocaefendi.. Sohbetlerinin yayınlandığı ‘herkul.org’ sitesinde konuyla ilgili önemli değerlendirmelerde bulundu.. sevenlerine “hâcet namazı” kılma çağrısı yaptı ve sabır telkin etti: “Mümin sarsılabilir ama devrilmez. Meseleye öyle bakmak lazım. Bir balyoz gibi tepene inen musibetler karşısında dişini sıkmak çok önemli...Cennetin kapılarını bile kapamak isteyebilirler. Bunlar girmesinler biz girelim, en azından önce biz girelim. Bunların zaten girmeye hakkı yok diyenler çıkabilir...Her şeyi dünyevi çıkarlara bağlamış insanlar aleyhinizdeyse, <span class="char-style-override-12">Firavun aleyhinizdeyse, Karun aleyhinizdeyse isabetli bir yolda</span> yürüyorsunuz demektir.”</p>

      <p class="bos"/>

      <p class="paragraf">Ama Gülen, firavun lafını boşuna etmedi, bir insan Firavun olmuşsa, onu yok etmek ancak farz olabilirdi ki, bu farzın gereği olarak Rüşvet ve Yolsuzluk Operasyonu hazırlanıyordu. Gülen, 2013 Kasımı’nda RTE’ye “firavun” saldırısında bulunurken, kısa bir süre sonra başlayacak 17 Aralık soruşturmasının da yeniden işaretini veriyordu.</p>

      <p class="paragraf">Bu arada başka bir bomba patlatıyordu Cemaat medyası: 2004 Ağustos toplantısında Milli Güvenlik Kurulu’nda “Fethullah Gülen grubunun faaliyetlerine karşı alınması gereken tedbirler” başlığıyla alınan gizli kararı açıklıyordu. “Cemaat’e karşı bir eylem planı hazırlanması”,<span class="dipp char-style-override-13" style="font-size:0.82em;"><a class="footnote-link" href="#footnote-225-201" id="footnote-225-201-backlink">201</a></span> tavsiye kararı alınmış ve hükümete bildirilmişti. Altında da Recep Tayyip Erdoğan ve Abdullah Gül’ün imzaları vardı. Tabii bu kararı Cemaat, “F. Gülen Cemaati’ni bitirme planı” olarak gördü ve RTE hükümetini suçladı. Belki de bu belge yıllardır ellerindeydi ve şimdi açıklayarak 17 Aralık bosbasının altyapısını hazırlıyorlardı.. Tabii Başbakan da, bu belgenin açıklanmasını “vatan hainliği” ile suçladı! İşler kızışıyordu..</p>

      <p class="paragraf">Acaba RTE hükümeti 2004’te MGK’da henüz kendini zayıf konumda hissettiği için mi, asker kanadından gelen bu öneriye karşı çıkmadı ve altına imza attı... Yoksa, “Böyle bir karar elimizde bulunsun gerektiği zaman bir koz olarak kullanırız” düşüncesiyle mi hareket etti, bilmiyoruz.</p>

      <p class="paragraf">Evet ipler kopmuş ve kesin hesaplaşma yaklaşmıştı. Soralım: AKP milletvekili futbolcu Hakan Şükür’ün 15 Aralık’ta partisinden istifa etmesi da, aslında iki gün sonra yapılacak operasyonun son habercisi miydi? İki gün kala, Şükür, yolsuzluk dosyası açıklanacak olan AKP saflarından ayrılıyordu.</p>

      <p class="paragraf">Yolsuzluk ve Rüşvet Operasyonu <span class="char-style-override-12">RTE’ye yeniyıl sürprizi</span> gibiydi!</p>

      <p class="arabaslik-sol">Kanlı Bıçaklı Kapışma</p>

      <p class="paragraf">17 ve 25 Aralık tarihlerinden sonra, Cemaat ile RTE ve iktidarı arasındaki mücadele, hadi sözün gelişine uygun tanımlarsak, <span class="char-style-override-12">kanlı bıçaklı</span> geçti, geçiyor. Bütün köprüler atıldı. Hedefte, şüphesiz ki Recep Tayyip Erdoğan vardı. Çevresinde tıkır tıkır işleyen yolsuzluk şebekesi ise bu davada çerez sayılırdı, zaten dördü de hükümetten düştü.. Onlar bir kez daha siyasete dönebilirler mi, bu zoru başarabilirler mi, şüpheli..</p>

      <p class="paragraf">Erdoğan ile Gülen arasında müthiş bir atışma, söz düellosu, hatta küfürleşme diyebileceğimiz ve tamamen birbirlerini yok etmeye yönelik zaman dilimine girdi ülke. Hatta RTE, ABD Başkanı Obama’dan bile Fethullah Gülen’i sınırdışı etmesini veya Türkiye’ye göndermesini istedi. Hatta Obama’nın yardımcısı Biden, 2014 Eylülünde, IŞİD’e müdahale koalisyonu görüşmelerinde bile RTE’nin Gülen ve faaliyetlerini gündeme getirmesini “RTE’nin takıntısı” olarak nitelendirecekti!</p>

      <p class="paragraf">Şimdi de karşılıklı birbirlerine neler dediklerine kısaca bakalım, henüz skandalın patlak vermesinden dört gün sonra, 21 Aralık 2013’de, birbirlerine karşı en ağır sözlü saldırılarını gerçekleştirdiler.</p>

      <p class="paragraf">Gülen neler dedi, bazı anımsatmalar:</p>

      <p class="paragraf">Hırsızı görmeden hırsızı yakalayanın üzerine gidenler, cinayeti görmeyip de masum insanlara cürüm atmak suretiyle onları karalamaya çalışanlar... Allah onların evlerine ateşler salsın, yuvalarını yıksın, birliklerini bozsun, duygularını sinelerinde bıraksın, önlerini kessin, bir şey olmaya imkân vermesin...</p>

      <p class="paragraf">Hırsızlığı rüşveti Allah biliyor... Haramilik görmezden gelinemez...</p>

      <p class="paragraf">Âmme hakkı aynı zamanda Allah hakkıdır. İster İslam’ın hukuk sistemi, isterse modern hukuk sistemi âmme hakkına taalluk eden meselelerde kat’iyen müsamahaya gitmezler. Umumun hukuku söz konusudur. Umuma ait şeyler çalınmış çırpılmışsa, bunu ne Mecelle kurallarıyla siz şöyle böyle yumuşatabilirsiniz, ne de başka demagojilerle... Amme hakkıdır bu. Umumun hukukuna tecavüz edilmişse, bir tek arpa umum milletin hakkıysa, o yenmişse, o mevzuda birisi göz yumuyorsa, o da o haramîlerle müşterek demektir. İşte orada göz yumulamaz. Burada bu göz yummama mevzuunda esas budur, temel budur, usul budur...</p>

      <p class="paragraf">...Öyle hatalar vardır ki, toplumu temelinden sarsar. Onlara karşı müsamahalı olursanız, onların yaygınlaşmasına... bütün toplumu sarmasına sebebiyet vermiş olursunuz. Bu açıdan da ister İslâmî hukuk sistemi, isterse de modern hukuk sistemi o mevzuda işleyerek, akı ak, karayı kara olarak ortaya koyması lazım.</p>

      <p class="paragraf">...İslam’ın hukukuna aykırıysa, modern hukuka aykırıysa, günümüz demokratik telakkilere aykırıysa.... Allah bizi de, onları da yerlerin dibine batırsın, evlerine ateş salsın, yuvalarını başlarına yıksın. Ama öyle değilse, hırsızı görmeden hırsızı yakalayanın üzerine gidenler, cinayeti görmeyip de masum insanlara cürüm atmak suretiyle onları karalamaya çalışanlar... Allah onların evlerine ateşler salsın, yuvalarını yıksın, birliklerini bozsun, duygularını sinelerinde bıraksın, önlerini kessin, bir şey olmaya imkân vermesin...</p>

      <p class="bos"/>

      <p class="paragraf">Ve benzeri sözler... Tabii, Cemaat’in medyası da benzer yazılarla AKP iktidarına yükleniyordu..</p>

      <p class="paragraf">RTE hiç geri adım atmadı ve o da cepheden saldırdı. Ona göre, operasyonun başladığı gün Konya’da söylediği gibi, kendilerini milli irade, yani sandık oraya getirmişti ve ancak sandık götürebilirdi, başka hiçbir şey değil. Yasalar, Anayasa falan hepsi hikâyeydi. Seçilmiş bir iktidarı, seçilmiş bir başbakanı başka hiçbir şey, hiçbir mahkeme yargılayamazdı... Bu sözlerin benzerini, RTE’nin daha sonra atayacağı Ahmet Davutoğlu da söyleyecekti. Özetle: “Allah bize seçilmiş bir başbakanın yargılandığını göstermesin, milli irade getiridi o götürür, hesap sorar ancak...”</p>

      <p class="paragraf">RTE’den kısaca:</p>

      <p class="paragraf">Hem dindarım diyeceksin hem iftira atacaksın.. İstediğiniz kadar oraya yerleşin, ininize gireceğiz, didik didik edeceğiz.. Ahlaksız bir filmden kare kare servis etmek namussuzluktur ve devletin içindeki bu örgütleri teşhir edeceğiz...</p>

      <p class="paragraf">Bu oyun bütün Türkiye’ye karşı oynanan bir oyundur.&nbsp;Bu kirli oyun bize olmaktan ziyade bizzat milletime karşı, mili iradeye karşı oynanan bir oyundur.. Bugüne kadar çetelerle nasıl mücadele ettiysek, uluslarası merkezlerin taşeronu örgütlerle de aynı şekilde mücadele edeceğiz. Bizim Allah’a verilecek bir borcumuz var. Başka kimseye yok. Söylüyorum ya, biz kefenimizle yola çıktık...Bir tek geri adım atmayacağız. Asla ve asla diz çökmeyeceğiz...</p>

      <p class="bos"/>

      <p class="paragraf">Ve benzeri karşı saldırılar... Hepsini toplasak küçük bir kitap olur. Şunu belirteyim: Operasyondan bugüne, “paralel devlet” demediği gün yok gibi... Bazen günde iki üç kez...</p>

      <p class="paragraf">Ama burada vurgulamamız gereken nokta şudur. RTE ve adamlarının temel görüşü, ne pahasına olursa olsun iktidardan asla gitmemektir. İster yolsuzluk yapsınlar ister rüşvet yesinler ister ülkeyi batırsınlar.. İcraatlerinden dolayı hesap verebilecekleri hiçbir kurumu tanımamaktalar. Mahkeme yargı denen gereksiz teferruatları ve ayak bağlarını da, yargı üzerinde topyekün bir denetim kurarak halletme yoluna gidiyorlar. RTE’nin dediği gibi, kimseye bir hesap verme zorumlulukları yok, sadece Allah’a karşyı sorumlu görüyorlar kendileri.. O da, öyle bir hesabı zaten hiçbir zaman vermeyeceklerini bildikleri için olabilir! <span class="char-style-override-12">İktidarda kalmak için kefenle bile yatıp kalkarlar!</span> İşte böyle bir iktidar yapısı ve anlayışıyla karşı karşıya ülke..</p>

      <p class="paragraf">Şimdi bu satırları yazdığımız 2014 Ekim ayı başlarında, Cemaat’in polislerine, casusluk vb. davaları açılıyor, Irak-Suriye’ye gönderilen MİT tırlarına yapılan hukuki müdahaleler vatana ihanetle suçlanıyordu. RTE, Cumhurbaşkanlığı koltuğuna otururken, hükümeti ve partisini teslim ettiği Davutoğlu’na başlıca görev olarak “paralel devlet”le mücadeleyi devrediyordu. Bu dünyada hiç kimseye ve kuruma hesap vermemeyi ilke edinen RTE ve hükümet, bu amaç doğrultusunda, kendisine yasal ve anayasal zorluklar çıkartabilecek olan Hakimler ve Savcılar Yüksek Kurulu’nu (HSYK) tam denetimi altına almak için vargücüyle çalışıyordu. Tabii, Yargıtay ve Danıştay’ı da... Hatta AKP sözcüleri, istedikleri gibi sonuçlanmazsa seçim sonuçlarını tanımayacaklarını bile alenen ilan ediyor, yine yasa ve referandumu gündeme getiriyordu.</p>

      <p class="paragraf">Ama, sonuçta Cemaat iktidar savaşını kaybetmişti.. Yeniden böyle bir savaşa girişebilmek için güç toplayabilir miydi, şimdilik görünen bu olasılığın da en aza yakın olduğuydu.. Şüphesiz, RTE silasette var olduğu sürece..</p>

      <p class="bos"/>

      <p class="paragraf">Şimdi yaşadığımız son operasyonla ilgili bazı saptamalar yaparak son bölüme geçelim...</p>

      <p class="arabaslik-sol">Operasyonun Ortaya Çıkardıkları Üzerine Bazı Saptamalar</p>

      <p class="paragraf">Cemaat’in, kontrolü altındaki emniyeti, polisi, istihbaratı, savcısı ve yargısıyla ve hatta medyasıyla büyük bir gizlilik içinde kotardığı, görüntülerle ve ses kayıtlarıyla belgelediği bu eşgüdümlü operasyon, birkaç önemli noktayı gözler önüne serdi:</p>

      <p class="paragraf"><span class="char-style-override-12">1)</span> Tepede kokan, çürüyen bir yönetim yapısı. Artık neredeyse açıkça, korkusuzca sürdürülen türlü çeşit yolsuzluğu, rüşveti, alavere dalavereyi içeren ilişkiler yumağı. Cumhuriyet tarihinde, bir kabine yapısının bu kadar çok elemanının bu yumağın içine dolanması belki de bir ilkti. Bu durum, bahsedilen “Yeni Türkiye”nin en büyük özelliği olarak kayda geçti. Ülkenin tepe yönetiminin kurduğu, yasa ve Anayasa’yı elinin tersiyle iten, siyasal etik olarak da dünyanın en büyük çürümüş diktatörlüklerinde görülebilecek, ancak bütün bunlar “<span class="char-style-override-12">ileri</span> <span class="char-style-override-12">demokrasi</span>” yaftası altında ve “<span class="char-style-override-12">parlamenter düzen</span>” kılıfı içinde gerçekleştirildiği için gözlerden kaçırılabileceği sanılan bir çürümüş sistemi içinde yaşadığımız netleşti. Dünyanın en zengin başbakanı söylentileri Wikileaks kayıtlarına bile girmiş, yolsuzluk düzeni çoktan görülür olmuş ve ayyuka çıkmıştı; bu düzenen belgelenmesi olayı netleştirdi.</p>

      <p class="paragraf"><span>Şunu da belirtelim ki, muhalefet lideri Kılıçdaroğlu tarafından adı “</span><span class="char-style-override-12">Başçalan</span><span>” olarak meydanlarda ve Meclis kürsülerinde haykırılan bir liderin, kurmuş olduğu bu düzeni, seçimlerde arkasına aldığı yüksek oy, seçim sisteminin doğurduğu büyük destekle meşrulaştırdığı, daha doğrusu meşrulaştırmaya çalıştığı görülüyor. Şöyle bir siyasi durum ortaya çıktı: “Arkamda milli irade var, millet beni destekliyor, bu destek sürdükçe yaptığım her şey meşrudur.. Milli iradeye kimse karşı gelemez.. Beni ancak sandık görevden alabilir..” Bu aynı zamanda Türkiye’ye ve bütün sisteme bir meydan okumadır.</span></p>

      <p class="bos"/>

      <p class="paragraf"><span class="char-style-override-12">2)</span> Bu “oy desteği”ni, parti içinde rakiplerine karşı kesin egemenliğini sağlamak için de kullandığı açıktır ve oluşan tablonun bir parçasıdır. Partisi içinde sesler genellikle kesiktir. Huzursuzluk vardır. Ama böyle bir siyasi yapı ve liderlik sultasının sürdürülebilir olabileceğini kim düşünebilir?</p>

      <p class="paragraf"><span class="char-style-override-12">3)</span> İktidar içinde, bu düzenin dışında kalan şüphesiz bakanlar, yöneticiler siyasiler vardır. Cemaat yapısının, bütün bunları izlediği ve bildiği, ama ancak iktidar çatışmasının tepe noktasında belgelediği görüldü. Cemaat’in en azından kirli para işlerinin içinde olduğuna ilişkin dışarıya bir yansıma olmadı. Onları, ele geçirdikleri emniyet ve hukuk mekanizmalarını, gerçekte olmayan, uydurulmuş delillerle insanları nasıl mahvedebileceklerinin örnekleri içinde gördük. Bir diğer diktatoryal uygulama...</p>

      <p class="paragraf"><span class="char-style-override-12">4)</span> Cemaat, RTE ve ortaklarının bu durumlarını açığa çıkartarak, son darbeyle en azından RTE iktidarına son vereceğini hesapladı. Ama öyle olmadı... Şüphesiz önemli ölçüde kredi kaybetti RTE, ama onu orada tutan dinamiklerin daha başka şeyler olduğu anlaşıldı. Yolsuzluk ve başçalanlık iddiaları, tek başına, Türkiye gibi ülkelerde iktidarı yıkmaya yeterli olmuyor. İktidarın yarattığı gerçek veya sanal, ekonomik, dinsel ve kültürel algının çok daha önemli olduğu gerçeği ortaya çıktı. Ancak bu olgularda, tabii en önemlisi ekonomide ciddi bir bozulma durumu söz konusu olduğunda, rüşvet ve yolsuzluk olaylarının iktidarı sonlandırmada büyük bir çarpan etkisi yaratacağı düşünülebilir...</p>

      <p class="paragraf"><span class="char-style-override-12">5)</span> 12 yıl boyunca 400 milyar dolara yakın taze para bankalar aracılığıyla piyasaya iç tüketime pompalanmış, millet kendi tarihinde görülmemiş bir ölçüde tüketici kılınmış ve buna alıştırılmış, sadece İstanbul’da 110 kadar AVM açılmış, otomobil ve konut kredisinden tutun her türlü tüketici kredi rahatça alınabilmiş, herkesin cebinde üç dört kredi kartı olmuş, tüketici büyük ölçülerde borçlandırılmış, yokul kesimlere de türlü çeşitli kalemler altında yardımlar sürekli kılınmış, sanayi üretimi düşmesine rağmen işler yürütülmüş, yollar köprüler ile görünür büyük yapıtlar milletin gözüne sokulmuş, sağlıkta milletin hoşuna gidecek uygulamalar gündeme gelmiş, din olgusu allanıp pullanmış ve insanlarda “RTE ile birlikte ben de iktidardayım” duygusu güçlü bir şekilde yaratılmış, milyonlarca diyebileceğimiz daha önceki dönemde orta sınıf altında olan yeni bir AKP iktidarı sınıfı yaratılmış... Bir ülkede, henüz saadet zinciri kopmadan, tepedeki yolsuzlukların AKP’yi iktidarda tutan seçmen kitlesinde bir dağılmaya yol açacağını düşünmenin, bu aşamada mümkün olmadığını saptamalıyız. AKP ve RTE’yi iktidarda tutan dinamikler henüz sürdüğü sürece...</p>

      <p class="paragraf"><span class="char-style-override-12">6)</span> Böyle koşullarda ileri demokrasi masallarının iyi yutturulduğu, diktatör eğilimli liderin iktidarda tutulduğu, özellikle merkezi medyanın iktidarın kontrolü altında tutulmasına büyük önem verildiği ve medyanın kotrolü ile geniş yığınlarda tek yanlı, ikitdarca istendiği gibi algılar oluşturulduğu net görülüyor. İktidar düne kadar Ordu’yu darbeci olarak yargılarken, birden tam tersini savunmaya geçebildiği ve Ordu’ya kumpas kurulduğunu yutturduğu görülüyor. Her şey Cemaat’in sırtına yıkılırken, iktidarda olanın “haklı” olduğu algısı ile karşı karşıya kalıyoruz.</p>

      <p class="paragraf"><span class="char-style-override-12">7</span>) Tabii ortaya çıkan bir başka gerçek de, RTE’nin her şeyde olduğu gibi iş dünyasını kontrole ve kendisiyne tamamen bir menfaat ilişkileri içinde bir işadamları, ihaleciler ordusu yarattığıdır. Doğan Medya’ya uygulanan en pespaye vergi saldırılarının bir başka örneğinin de Cemaat işadamlarına yöneltilme beklentisi var..</p>

      <p class="bos"/>

      <p class="paragraf">Şimdi, Cemaat’in “Toplumsal Ütopyası”na ve siyasi iktidarı sahiplenme yöntemine son sözlerimizi söyleyerek, bir sonuç bölümüyle kitabı bitirelim..</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-191-backlink" id="footnote-225-191">191</a> <span>Fezlekelerde bulunan iddialar, olaylar ve olgular önemli ölçüde</span> <span class="char-style-override-2">Cumhuriyet</span> <span>gazetesinde yayımlandı. Aykut Küçükkaya haberleriyle zengin bir hazine sundu. Can Dündar da yazı dizisi yaptı, linki: www.cumhuriyet.com.tr/haber/turkiye/101157/_Bilal..._ay_ozur_dilerim__Arkadas__.html</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-192-backlink" id="footnote-225-192">192</a> <span>İki farklı isim listesine teşekkür içeren iki tam sayfa ilandan öğreniyoruz ki Gülen’i aramayan kalmamış. TÜSİAD ve ağır topları Koç’tan, Eczacıbaşı’ndan, Ferit Şahenk’ten tutun, Ali Sabancı, Hüsnü Özyeğin, İshak Alaton, Karamehmet, Tamince, Adnan Polat, Aydın Doğan ve Taha Akyol’a kadar... Gül ve ne kadar bakan varsa hepsi, AKP yöneticilerinin neredeyse tümü.. Tam bir tiyatro mu dersiniz, F. Gülen’in büyük etkisi mi, yoksa güçlü bir iktidar odağı olarak kabulü mü?..</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-193-backlink" id="footnote-225-193">193</a> <span xml:lang="en-US">Ekrem Dumanlı,</span> <span class="char-style-override-2" xml:lang="en-US">Zaman</span> <span>g</span><span xml:lang="en-US">azetesi Gn. Yay. Md. O sırada Gülen’in yanındaydı ve izlenimlerini anlatıyor ve Gül ile işadamlarının aramalarına yer veriyordu:. www.zaman.com.tr/ekrem-dumanli/gecmis-olsun_2158162.html</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-194-backlink" id="footnote-225-194">194</a> <span>Bu durumu anlatan seri yazılarım 12-13-15 Ağustos 2013 tarihinde “Gülen-RTE Et ve Tırnak Masalı; Böğürdeki Hançer; Cemaat 1000 Kez Düşünür mü?” başlıklarıyla yayımlandı. Ağustos’taki karşılıkla suçlamalar, işlerin kızışacağının işaretleriydi.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-195-backlink" id="footnote-225-195">195</a> <span class="char-style-override-2">Cumhuriye</span><span>t, 14 ve 15 Ağustos 2013</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-196-backlink" id="footnote-225-196">196</a> <span>http://www.zaman.com.tr/gundem_istanbul-bassavciligindan-aciklama_2185156.html</span> <span>“Kolluk makamlarına gelen bilgiler çerçevesinde 13.09. 2012, 21.09.2012 ve 14.02.2013 tarihlerinde üç ayrı soruşturma başlatılmış, bu soruşturmalarda sivil vatandaşların yanında bir kısım kamu görevlileri de şüpheli olarak bulunmakta, soruşturmalardan ikisi genel olarak, İmar Kanunu’na ve Kıyı Kanunu’na muhalefet etmek şeklinde olup, kamu görevlilerinin rüşvet aldığı ve görevi suistimal ettiği iddiaları bulunmaktadır.”</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-197-backlink" id="footnote-225-197">197</a> <span class="char-style-override-22">www.zaman.com.tr/gundem_dilimde-bedduaya-azicik-aciklik-bulunsaydi_2136614.html</span> <span>17 Eylül 2013 tarihli (</span><span class="char-style-override-2">Cumhuriyet</span><span>) İktidar İçi Savaşlar başlıklı yazıda şu yorumum vardı: “RTE’nin aslında en büyük rakibi F.Gülen-Cemaat’tir! Cemaat partisi, RTE’yi esir alamamış, tam tersine RTE, Cemaat’in devlet içinde inşa ettiği ve ele geçirdiği odakları parçalama, buralardan Cemaatçileri tasfiyeye girişmiştir.. F.Gülen kararlı bir şekilde RTE’yi tasfiyeye yönelmiş durumda, bütün siyasi nutuklarında (dini soslu) RTE’ye bir saldırı/gönderme var...</span> <span class="char-style-override-27" xml:lang="en-US">Demek ihalelerde iktidar başları kendilerine pay ayırıyor! Zaten halk içinde söylenen ve konuşulan bu olayı en iyi bileceklerden biridir F. Gülen! Bütün iş/siyaset çevresi RTE ile iç içedir, nasıl bilmesin!”</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-198-backlink" id="footnote-225-198">198</a> <span>www.radikal.com.tr/politika/erdogan_cemaat_bana_ne_getirdi_de_ben_geri_gonderdim-1162568</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-199-backlink" id="footnote-225-199">199</a> <span>“Karşı devrim çocuğunu yedi”,</span> <span class="char-style-override-2">Cumhuriyet</span><span>, 29 Kasım 2013 ve “Devlet erkinde bir taşeron” (1 Aralık 2013) yazılarıma bakınız.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-200-backlink" id="footnote-225-200">200</a> <span>16 Kasım 2013,</span> <span>www.zaman.com.tr/gundem_darbelerin-tokadini-tekmesini-ciftesini-yedik-simdi-disimizi-sikip-sabretmeliyiz_2168172.html</span> <span>Aynı konuşmada, Zaman’ın duyurmadığı önemli bir bölüm daha vardı. Gülen, Silivri’de o sırada tutuklu olan subaylar için “</span><span class="char-style-override-12">elimde olsa şimdi serbest bırakırım</span><span>” diyordu. İçeridekileri darbeciler olarak nitelendiriyor</span> <span class="char-style-override-25">fakat kendi rollerini ilk kez reddediyordu “Biz yapmadık onu, kader hüküm verdi ve kaderin o mevzuda figürü olarak kullandığı insanlar.. yaşlı başlı adamlar böyle orada hesap verince ciğerim yanıyor benim. Elimden bir imkân olsa ben onların hepsine serbestsiniz derim. Ne var ki birileri onları planlıyor, yapıyor... bir taraftan da camia onu sanki bir kısım elamanlarına yaptırtıyormuş gibi onlara fısıldıyor. Bir taşla iki kuşu vurma gibi bir nifak hareketi içinde bulunuyorlar.”</span></p>

          <p class="dipnot"><span class="char-style-override-25">Gülen, “Gatakulli”den 180 derece çark ediyor ve kendini ve cemaatini, davalardan sıyırmaya kalkışıyordu.. Demek ki RTE iktidarında, giderek çöken Silivri davalarını “Cemaat’in üzerine yıkarak sıyrılma” işaretini nihayet almış görünüyordu.</span></p>

          <p class="dipnot"><span class="char-style-override-25">AKP, yolsuzluk operasyonundan sonra, 24 Aralık’ta, RTE’nin başdanışmanı Yalçın Akdoğan’ın ağzından, Gülen’in korkusunu resmen doğrulayacak ve “Orduya Kumpas kurdular” açıklamasını yapacaktı.. Böylece Silivri davalarının da çöküş süreci resmen başlıyordu. Akdoğan ayrıca:</span> “Kendi ülkesinin milli ordusuna, milli istihbaratına, milli bankasına, milletin gönlünde yer edinen sivil iktidarına kumpas kuranların bu ülkenin hayrına bir iş yapmış olmayacağını çok iyi bilir. Amaca ulaşmak için her yolu mübah görenlerin nasıl hastalıklı anlayışlar ürettiğini iyi bilir” diyecekti.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-201-backlink" id="footnote-225-201">201</a> <span>www.taraf.com.tr/haber-gulen-i-bitirme-karari-2004-te-mgk-da-alindi-140671/</span> <span>Mehmet Baransu haberi... 28 Kasım 2013. Kararda alınması gereken bir dizi önlem, tabii eğitim konusu da var, yani Cemaat okulları ve dershaneleri! Cemaatçiler ele geçirdikleri bu kararı açıklayınca, gündeme gelen dershanelerin kapatılması kararının RTE tarafından taa o zaman alındığını ileri sürüyorlardı... İktidar medyası ise yemin billah, kararın o zaman uygulanmadığını ve aslında yok hükmünde olduğunu yazıp çizdi.</span></p>
        </div>
      </div>
    </div>
  </div>
</body>
</html>
