<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-11.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x6-11.html" xml:lang="tr-TR">
    <div class="Basic-Text-Frame">
      <p class="split"/>

      <p class="anabaslik" id="toc_marker-6">ALTINCI BÖLÜM</p>

      <p class="arabaslik-orta">Bir Toplumsal Ütopya ve İktidarı Ele Geçirme Yöntemi Üzerine</p>

      <p class="paragraf">Evet hikâyenin son bölümüne geldik, oysa ki yazıya iliştirilecek daha çok düşünce, yorum ve haber var. Ama esasın hepsi burada... Şimdi üstten bir bakışla, Gülen Hareketi’nin gerçekleşmeyen “ütopya”sını toparlayacağız.</p>

      <p class="paragraf">Bu “ütopya”yı iki açıdan ele alacağız.. Bir ideoloji, altın nesil, düşlenen toplumsal yapı... Ve siyasi iktidar seçeneği olarak Gülen Hareketi...</p>

      <p class="paragraf">Öncelikle Gülen için birkaç söz: Şüphesiz onu ciddiye alınması gereken ve bugüne kadar koyduğu hedefe ulaşmada ve amaçlarını gerçekleştirmede önemli işler başarmış bir lider olarak görmek durumundayız. Kolay değil, bir hayat boyu, taa 1970’li yıllardan bu yana, yani 40 yıl, büyük bir sabırla kozasını ve düşüncelerini örmüş, insanları etkilemiş ve inandırmış, devasa bir “Cemaat imparatorluğu” yaratmış bir kişiden bahsediyoruz. Çevresinde iyi eğitim almış yüzlerce “talebesi”. Yüzlerce okulu, dershanesi, üniversitesi...</p>

      <p class="paragraf">Bir vaazını dinleyince, gençlik arkadaşımın söyledikleri tekrar aklıma geldi: “Bizim başaramadığımızı deniyor.. ilginç bir durumla karşı karşıyayız, bir de bu açıdan bak...” Bizim başaramadığımız neydi? Şüphesiz akim kalan bir sol iktidar yürüyüşü... Biz “işçi sınıfı” diye tutturmuştuk; onları örgütleyerek, yanına da diğer emekçi kitleleri katacak ve iktidarı ele geçirecektik. Şüphesiz siyasetimizde dini bu amaç için kullanmak tabii ki yoktu. Hatta bize dinsiz imansız gözüyle bakıyorlardı. Fedakardık, varımızı yoğumuzu veriyorduk, düşük gelirli bir yurttaş gibi yaşıyorduk. Bizim başarısızlığımız, solun ülkemizde her zaman acımasızca ezilmesinin ve ciddi ve büyük bir varlık olarak ortaya çıkamamasının tarihidir aynı zamanda...</p>

      <p class="paragraf">68 Kuşağı olarak, neyi ne kadar başarabilirdik, geldiğimiz nokta bunun göstergesidir. Bugün bile durmadan bölünüp ayrılan sonra da birbiriyle ittifak yapmaya çalışan ama bunu da başaramayan örgütler resmi geçit halindeler.. Herkes “en doğru” olunca, onlarca “en doğru” ile karşı karşıya kalıyoruz..</p>

      <p class="paragraf">Gülen, vaazında ne diyordu? Bilgisayarımda aradım, ulaşamadım metnine... Ama yaklaşık şöyle: “Paraya tamah etmeyin, aç gözlü olmayın, halktan biri gibi yaşayın, ahlaktan dinden imandan sapmayın...” Yanlış yazmamak için sürdürmüyorum, ama din kısmını bir kenara bırakacak olursak, bizim sol örgüt ve ideolojik anlayışımıza, yaşam tarzımıza benzer öğütler... Düşlenen bir toplum için yaşamak ve çalışmak...</p>

      <p class="paragraf">Tabii, ahlak öğüdüne bakılacak olursa, Silivri davalarında Cemaat ekibinin verdiği ahlak sınavı bir ahlaksızlık çukuru gibiydi! Demek din/ahlak ile siyasi amaçlar yan yana gelince, ortaya böyle bir eşitlik çıkıyor ne yazık ki.. Aslında siyasal İslamın hem ülkemizde hem dünyada verdiği sınav, ülkemizde siyasal İslam olarak ortaya çıkmayan diğer sağ partilerin siyasal üç kağıtçılıklarından, dolandırıcılıklarından, aldatıcılıklarından farklı değil. Cemaat’in ön cephedeki elemanları siyasi hedeflere kilitlendikerinde ahlakı, adaleti, haklılığı güverteden denize atmışlardır. Bu tutumları, ahlaklı- adaletli toplum ve yönetim ütopyalarını çöpe atıyor..</p>

      <p class="paragraf">Söz konusu iktidar olunca, din, ahlak, Allah.. hepsi teferruat olup çıkıyor!</p>

      <p class="arabaslik-sol">Gülen’de İnandırıcılık ve Altın Nesil</p>

      <p class="paragraf">Gülen, eğitimli ahlaklı /Müslüman dindar insanlardan oluşan bir Cemaat yaratarak, toplumu bu temelde yeniden oluşturmaya dayalı bir ütopyaya sahiptir. Şüphesiz, Müslümanlık/ İslam bu ütopyanın temel direğidir. Altın Nesil, bu ütopyayı gerçekleştirmek için gerekli ve zorunludur. Ütopyanın ana dayanağıdır. Bu ütopyasını da ancak devlet eliyle-kanalıyla gerçekleştirebileceğini düşünür. Devlet toplum için her şeydir, yönetici, eğitici, donatıcı ve “toplum mühendisi” olan bir örgüt. Koruyucu, uygulayıcı... Devlet, toplumun kılcal damarlarına kadar iner. Ülkenin her yerinde yurttaşla karşı karşıya, ilişki halindedir. Türkiye’nin Osmanlı’dan devraldığı miras olaraak devlet, devlet baba nhiteliğini de hep korumaktadır.. Devlet, para demektir, ülkenin milletin hazinesi.. Siyasi partiler hükümet eliyle bu hazineyi kullanırlar. Parayı istediği gibi harcama yetkisine sahip olurlar. Bunu iyi başardıkları ölçüde orada kalırlar.</p>

      <p class="paragraf">Tabii, devlette yer almak devleti yönetmek birinci derecede iyi eğitimli olmayı öngörür. Bu amaçla bir Altın Nesil gençlik/insan yaratılmalıdır. Fethullah Gülen, işe bu altın nesli oluşturmakla başlamıştır.<span class="dipp char-style-override-13" style="font-size:0.82em;"><a class="footnote-link" href="#footnote-225-202" id="footnote-225-202-backlink">202</a></span> Altın Nesil ortaya çıktıkça, özellikle devlete yerleştirilmiştir. 40 yıldır süren bu projeyi başarıyla yürütmüştür Gülen Cemaat’i. Denebilir ki binlerce Cemaat talebesi devletin hemen her örgüt ve biriminin ana ve kılcal damarlarında dolaşmaktadır. Sadece işlerini, en iyi yaptıkları sürece, bir mesele yok! Cemaat ile RTE arasında kan davasına dönüşen dershaneleri kapatma ve Cemaat okulları kavgasının temelinde, Altın Nesil’in yetiştirilmesinde önemli bir kesinti olabileceği endişesidir. Cemaat büyüdükçe olanakları da çoğalıyor, dershane ve okulları artıyor, dolayısıyla daha çok insan kaynaklarına ulaşıyorlar. Dershaneler kapatılınca önemli bir daralma olacağı açıktır. Cemaat’in en önemli projesi olan eğitim meselesi önemli bir yara alacaktır. Üstel artış, bir duraganlığa ve gerilemeye dönüşecektir. Kapışmanın, tam da dershaneler meselesinde patlaması bu açıdan anlamlıdır ve önemlidir.</p>

      <p class="paragraf">Fethullah Gülen’i bütün diğer cemaatlerden ayırıcı özelliği eğitimdir. Bir toplum projesi vardır Gülen’in. Bir ütopyası vardır. Bunun peşinden koşmaktadır. Bu projesini bugüne kadar başarıyla geliştirmiş ve uygulamıştır. Sadece talebe yetiştirmekle kalmamış, ayrıca iş dünyasını da bu proje için seferber etmeyi başarmıştır. Cemaat üyeleri sadece devlette değil, aynı zamanda toplumun hemen her etkin alanında yayılmaktadır.</p>

      <p class="paragraf">Topladığı yardımlarla kurduğu ekonomik imparatorluğa da bakılacak olursa, Türk toplumunun önemli bir özelliği ortaya çıkıyor. Bir projeye katılımı ve desteği! Bir dini Cemaat, Altın Nesil, Ahlaklı Nesil/Toplum, Türkiyeyi yükseltme vb gibi bir “utopia”yı toplumun önüne koyunca, ve bu konuda başarılarını da gözler önüne gösterince, ilgi toplamakta ve insanlar buna gönülden inanmaktadır.<span class="dipp char-style-override-13" style="font-size:0.82em;"><a class="footnote-link" href="#footnote-225-203" id="footnote-225-203-backlink">203</a></span> Fethullah Gülen’in aynı zamanda hoca olması, dini vaazlarının etkililiği, Müslümanlığı yüceltmesi de, bir inandırıcılık etkeni olarak işlemektedir, denebilir. Çünkü, Müslümanlık burada, her ne kadar dindarlık temeli eksik olmasa da, iyi eğitim ile birden “çağdaşlık niteliği görüntüsü” kazanmaktadır veya çağdaşlıkla bütünleşmektedir. Geleceğe, dünyaya bakan inançlıları rahatlatmaktadır bu durum. Bazıları varını yoğunu bile bu projeye vermektedir. Toplumun etkin bir kesimini buna inandırmak, önemli bir başarıdır; ayrıca bu kesimin Gülen’in liderliğini de kabul ettiği anlamına gelir.</p>

      <p class="paragraf">Bu saptama, toplumda-siyasette başka bir eksikliği veya yokluğu da gözümüze sokuyor: Siyasette, iktidarlarda, devlette, ulusal heyecan yaratacak ulusal proje ve ütopyaların eksikliğini! Siyaset ülkemizde baştan sona kirlidir. Para kazanma, yolsuzluk, dolandırıcılık, rüşvet, adam kayırma, ihale rüşvetleri, siyaseti tamamen bu yolla finanse edilmekte ve iktidarda olanların ve yandaşlarının sınıf atlamasına, zenginleşmesine yaramaktadır. Bugünkü iktidar da, ANAP vb.’den farklı olmadığı gibi, bunu daha örgütlü, daha kaba saba, utanmazca ve korkusuzca yapmaktadır.</p>

      <p class="arabaslik-sol">Gülen ve Yolsuzluk/ Rüşvet</p>

      <p class="paragraf">Cemaat’in, devletteki gücünü belki de en veya tek hayırlı iş olarak, Türkiye’nin, milletin yararına kullandığı olay, Yolsuzluk ve Rüşvet Operasyonu ile iktidarın nasıl bir kirlilik batağı içinde olduğunu gözler önüne sermesidir. Bu açıdan diyeceğim şu: Cemaat, bu yönden devlette iktidarı kontrol mekanizması olarak iş görmüş ve millet yararına hayırlı bir iş yapmıştır.. Çünkü AKP kendisini denetleyebilecek bütün devlet ve toplum mekanizmalarını ya iğdiş etmiş ve etmektedir, ya da tüm bu mekanizmaları başlarına tamamen kendi adamlarını oturtarak denetimine almaktadır. Tam bir totalitarizm isteği... Başka kadroların en azından gözetleyici olarak devlet içinde varolmasını, bunun adı Cemaat de olsa, neredeyse onaylamanın iyi olacağı görüşü ortaya çıkmaktadır.</p>

      <p class="paragraf">Yolsuzluk ve Rüşvet Operasyonu’nu bu açıdan bir “hükümet darbesi” veya “iktidar üzerinde, milli irade üzerinde yeni bir vesayet” kurma harekatı olarak nitelendirmenin bir anlamı yoktur. Olan, iktidarın tam içinde büyük bir kokuşmuşluğun sergilenmesidir; bunun sonuçları hükümetin yıkılması, istifalar, RTE’nin derin yara alması veya yıkılması gibi ne olursa olsun çok doğaldır. Zaten olması gerekenler de bunlardır.. Yoksa “Vay yolsuzluğumu rüşvet olaylarımı ortaya çıkartıyorsun, bunun sonucu beni mahkemelere gönderip yargılamak ve mahkûm ettirmek istiyorsun, yani beni yıkmak istiyorsun, o halde bana darbeye kalkıştın, beni buraya getiren milli iradeyi de yok saydın, o halde sen paralel devletsin” gibi ucube düşünce ve gerekçelerle, yaşanan hırsızlığı örtbas etmek amacıyla sürekli bir “paralel düşman” yaratarak kendini temize çıkartmak, olayı unutturmak ve iktidarını sürdürmek, dünyanın ancak totaliter yönetimlerinde söz konusu olur. Hiçbir demokratik ülkede, ortaya çıkartılan yolsuzlukların sadece biri bile gerçekleşse, iktidar sahipleri için sonuç yıkılmak ve yargılanmaktır. Nitekim hükümetten de dört bakanın bileti kesilmiş ama yargılama aşaması engellenmiş ve engellenmektedir..</p>

      <p class="arabaslik-sol">Ortaya Çıkartan Solcular Olsaydı</p>

      <p class="paragraf">Şunu da belirtelim, bu yolsuzluğu ortaya çıkartan, gerçekten iktidara “paralel” ve siyasi hedefleri olan bir “yapı” olsa bile. Burada darbe falan değil, yasaların suç saydığı fiiller söz konusudur. Cemaatçi de olsa devletin görevlileri üzerine düşeni yapmıştır.</p>

      <p class="paragraf">Tersi şu olurdu: Diyelim bu soruşturmayı gelen ihbarları değerlendirerek “iktidarcı-RTE’ci” sayılan Emniyet-savcı ve yargıçlar yürüttü ve bilgi ve belgelere ulaştı... Hükümet derhal haberdar edilecek, soruşturma daha başında durdurulacak ve yolsuzluklar örtbas edilecekti.</p>

      <p class="paragraf">Veya diyelim ki olayın kahramanları Cemaatçi değil de solcu-devrimci-Kemalist görevliler... O zamanda “Kemalistler, devrimciler iktidarı yıkmak için komplo kuruyorlar, eski vesayetçi yapı, ergenekoncular başkaldırdı hükümete karşı” denecek ve yine her şeyi örtbas edilme yoluna sapacaklardı... Bir şey suça konuysa, paralel, devrimçi, Kemalist veya iktidarcı kişi veya yapı, bunu sorşturmakla görevli kimse, yasal görevini yerine getirmekle sorumludur. Yoksa bizzat suç işlerler.. Yani diyeceğim, “paralel yapı” gerekçesiyle iktidarın açtığı savaş, aslında tüm yolsuzlukları ve rüşvetleri örtbas etme savaşıdır..</p>

      <p class="paragraf">Devlette AKP iktidarının yol açtığı yolsuzluk, rüşvet olayları, aslında Gülen’in devlet ve devlet adamları ve icraatleri düşüncesine ve “toplum ütopyasına” da uymamaktadır. Zaten ne kadar her ikisi de “islamcı”, “dindar” ve “aynı gayeye” hizmet ediyor görünmelerine/olmalarına rağmen, her ikisi de tamamen farklı siyasi ve tarih inşalarına sahipler. Bunu ötedenberi vurguladım yazılarımda.<span class="dipp char-style-override-13" style="font-size:0.82em;"><a class="footnote-link" href="#footnote-225-204" id="footnote-225-204-backlink">204</a></span> Gülen Cemaati’nin devlette ciddiye alınabilecek veya dışarıya yansımış bir yolsuzluk ve rüşvet olayına rastlamadık (Zekeriya Öz’le ilgili, seyahatini Ağaoğlu’na finanse ettirme iddiası dışında). Bu konuda dikkatli oldukları anlamına gelebilir veya Gülen’in bu konuda kesin talimatı söz konusu olabilir. Gülen için “parayı seviyor” sözlerini, aksi kanıtlanıncaya kadar, hedeflerini / “ütopyasını” gerçekleştirmede paranın taşıdığı birinci derecede önemi biliyor, anlamına alıyorum.</p>

      <p class="paragraf">Gülen’in “ütopyası”ndan devam edelim.. Biraz daha derinden...</p>

      <p class="arabaslik-sol">Gülen’in Saadet-Mutluluk Zinciri mi?</p>

      <p class="paragraf">Şüphesiz, bir “İslami toplum” kurmanın yeni bir yönü yoktur ve bunu bir “ideoloji” olarak nitelendirmek, hele hele bir “ütopya” olarak kabul etmek doğru gözükmüyor olabilir. Hele öngördüğünüz ahlak, huzur, güven, İslamın esasları vb gibi topluma önerileri zaten islamcıların hep ileri sürdükleri de bilinirse... Ama yine de, belirli ülküsel temelde bir modeli öngören önerilerinizi hayata geçiriyorsanız ve bunu dini dayanaklarla temellendiriyorsunuz, bir ideoloji de inşa etmiş oluyorsunuz. Şüphesiz burada, kapitalizmle en azından bu aşamada hiçbir sorunu olmayan, kapitalizmi nasıl huzurlu ve güven içinde ve islami toplumsal temelde yaşanırı düşleyen bir bakış söz konusu..</p>

      <p class="paragraf"><span class="char-style-override-12">Hem kapitalizm olacak hem huzur, güven, ahlak</span>... Bunlar, en azından kapitalizmle bir arada bulunması mümkün olmayan şeyler. Kapitalizme “İslami kurallar”ı ekleseniz bile, ancak İslami kamuflaj-aldatmaca altında yine kapitalist bir düzen yaşarsınız. İslamın reel uygulamasında zaten kapitalizmle hiçbir çelişkisi bulunmuyor. İslamın kuralları totalitarist bir toplum önerir, yaşatır. Bu açıdan idelojik (dini) bir yapılanmadır. Kapitalizm ise, toplumsal –siyasal otoriter yapıları (Faşizm biçimlerini bir kenara bırakacak olursak) sevmez. Çünkü böyle otoriter yapılarda kendisini yeniden üretmesi, rekabetçi özelliği nedeniyle de zor olur. Gülen’in son noktada bir toplum düzeni olarak burada önerdiği yeni nedir? Devleti yönetenlerin iyi eğitilmiş, ahlaklı olmaları, toplumun ve sistemin ahlaklı, adil vb olmasının garantisi olacağını söylemek de komik olur.</p>

      <p class="paragraf">Dikkat edin, güven, ahlak, dürüstlük vb üzerinden kurguluyoruz toplumu. Burada demokratik hak ve özgürlükler, insan hakları, laiklik, sol bakışlara özgürlük vb. gibi kavramlarla tartışmıyoruz. Ama diyebilirsiniz ki bu kavramlar kapitalist toplumun tarihi süreç içinde ürettiği ve özellikle Avrupalıların toplum düzenini üzerinde inşa etmeye çalıştığı kavramlar.. Hiç olmazsa! İslami totalitarizmi kapitalist sisteme giydirdiğinizde, ortaya faşizmin-totalitarizmin, diktatörlüklerin bir türü çıkacağı hatta çıktığı İslam ülkelerindeki uygulamalarda sabit. Yani nereden bakarsanız, Gülen’in önerdiği toplum modelinin çıkar tarafı ve kabul edilebilir yönü sıfırdır.</p>

      <p class="paragraf">Altın Nesil de bir ütopyadır. Toplumda herkesin “Altın Nesil” olarak eğitilmiş halini düşleyin! Esas ütopya budur.</p>

      <p class="arabaslik-sol">Bir Çıkar Ortaklığı</p>

      <p class="paragraf">Gülen Cemaati, aslında bir “çıkar ortaklığı”nda büyük kümelenme olarak da görülebilir. Çünkü, Cemaat üyeleri eğitilmekte ve sonra da kolayca itibarlı işlere yerleşebilmektedir. Toplumda iyi bir iş sahibi olmak, çok önemli bir statü göstergesidir, hayat güvencesidir ve böyle bir insan ana sorunlarını çözmüş demektir. Topluma iyi bir şekilde entegrasyon.. Cemaat faaliyetleri “işe yerleştirme”nin altyapısını da hazırlamıştır... Şirketler, devlet, medya, okullar.. ve bunların üzerine de şükretme, inanç, ve Cemaat’e mensubiyet..</p>

      <p class="paragraf">Şimdi bir soru yöneltelim: Topluma mensubiyet mi yoksa Cemaat’e ait olma mı? Güvencesiz, istikrarsız, gelişmemiş, ahlak dahil çeşitli bunalımlar içinde yaşayan bir toplum varsa, öte yanda daha istikrarlı ve garantili bir hayat vaadeden ve bunu da gerçekleştiren bir Cemaat varsa, insanların hangisini tercih edecekleri, büyük çoğunluk için tartışmasızdır. Ruhani yönünüzü de üstelik tatmin ederek..</p>

      <p class="paragraf">Ama bunu öneren ve yapan bir cemaatin yıldızı hep “yükselen”de olmak zorundadır. Çünkü Cemaat’in kurduğu, bir tür saadet –mutluluk zinciridir aynı zamanda. Cemaat’in tolumsal konumu “alçalan yıldız”a dönüştüğünde ve büyümeden küçülmeye daralmaya geçildiğinde, büyük sıkıntılar ortaya çıkmaya başlar. Bu durumda küçülmeden bahsedebiliriz.</p>

      <p class="paragraf">Saadet zincirleri, veya kendi içlerinde mutluluk ortamları kurmak, ancak küçük topluluklar için söz konusu olabir. Cemaat’in “mutluluk toplumu”nun, mesela tüm Türkiye’yi kapsayacak büyük bir toplumsal sisteme dönüşme olasılığı mümkün olabilir mi? Bu büyüme potansiyelinin varolduğunu düşünsek bile... Eğer evetse, dünya düşünürleri, büyük iktisatçılar, varolan kapitalist sistemin işsizlik, eşitsizlik, açgözlülük, ahlaksızlık, eşitsizlik, mutsuzluk vb. gibi onlarca sorunlu yönünü ortadan kaldıramayarak, bir düşünsel –sistemik hata yapıyorlar demektir. O halde neden Gülen modelini “çalışmıyorlar”? Ayrıca “Gülen modeli”nin, kapitalizmin açmazlarına ve sorunlarına getirebileceği çözümlerden duyduğumuz herhangi bir şey de yoktur..</p>

      <p class="arabaslik-sol">Alçalan Yıldız</p>

      <p class="paragraf">Gülen Cemaati, iktidarla yaşadığı büyük savaşın, olumsuz etkilerini hissedeceketir, hissetmeye başlamıştır. Mesela <span class="char-style-override-2">Zaman</span> gazetesinin 1.100.000 dağıtımında 800.00’lere doğru yolculuğu bunun bir işaretidir. Sponsorlerde bir geri çekilmeyi anlatır. Benzer etkiler, iş hayatında destekçi şirketlerde tüccarlarda falan da görülecektir. Henüz ölçemiyoruz, ama görülmeye başlanmıştır.. Devlet içinde genişlemelerinin, en azından RTE iktidarı sürdükçe sonuna gelmişlerdir. Bir gerilemeden söz etmeliyiz. Dershane ve okullarda da bu söz konusu olacaktır. Her ne kadar Gülen, Ekim ayı başlarındaki bir demecinde, iktidarın baskısına rağmen “okullara dershanelere teveccüh artarak sürmektedir” gibi, Cemaati’ne güven ve destek vermeye yönelik açıklamalar yapsa bile..</p>

      <p class="paragraf">Gülen Hareketi”nin yıldızı alçalmaktadır.. Bu düşüşe geçişin nedeni olarak elimizde bulunan tek sonuç veya bilgi, RTE ile girdiği iktidar çatışmasıdır..</p>

      <p class="paragraf">Peki bu iktidar çatışmasının ana nedeni, RTE ve iktidarının, Gülen’in önerdiği ahlaklı devlet adamı tipolojisine uymaması gibi bir “ilkeli tutum” mu, yoksa bunun arkasında Gülen Hareketi’nin kendini gerçekten ciddi bir iktidar seçeneği olarak görmesinden mi.. Yani konu tamamen siyasi mi?</p>

      <p class="bos"/>

      <p class="paragraf">Bu son soruyla, kitabımızı noktalayacağız...</p>

      <p class="arabaslik-sol">“Siyasi Parti” Gibi İktidara Gelmenin Yeni Yolu</p>

      <p class="paragraf">Geldik bunca çatışma öyküsünün bam teline... Dört yıldır yaşadıklarımız bize, Gülen Hareketi’nin bir “iktidar mücadelesi” verdiğini gösteriyor. İster bizzat ve doğrudan ülkeyi yönetmek biçiminde olsun, ister kendi adamları veya onunla ittifak etmeye hazır siyasetçiler aracılığıyla olsun... Hareketin başında Gülen vardır... Bir “Hareket”in, tıpkı bir parti gibi davrandığının, hareket ettiğinin, iktidar mücadelesine girdiğinin öyküsünü yazdık buraya kadar aslında.. Şimdi ise bütün bunlardan yola çıkarak ve yazdırlarımızı da anımsatarak, Gülen Hareketi’nin dayanılmaz iktidar isteğinin değerlendirmesine geçeceğiz..</p>

      <p class="paragraf">Bu “Hareket”in, bir siyasi çizgisi, politik görüşler demeti ve iktidar uygulamalarına yönelik seçenekleri ve görüşleri vardır. İçeride, futbolun yeniden düzenlenmesinden tutun, Kürt politikasına kadar. Okul, dershane ve eğitime kadar. Dış politikada İsrail, Filistin, İran, ABD, Avrupa Birliği, ticaret, kapitalizme kadar... Hepimizin görüş belirttiği, yazıp çizdiği iktidarların uygulama alanı olan hemen her konuda, Gülen Cemaati’nin az çok bir görüşü vardır. Ağırdan hafife kadar...</p>

      <p class="paragraf">Gülen Hareketi’nin politik parti tercihleri vardır. Her ne kadar kendileri “seçimlerde hiçbir partiye açık destek çağrısı yapmayız yapmadık” deseler bile... Resmi açıklamalar bizi çok da ilgilendirmez, uygulamada ne oluyor ona bakmalıyız. Gülen Hareketi’nin başından beri AKP’ye seçimlerde destek verdiği, “resmen açıklanmamış”tır, peki bir sır mıdır? Cemaat’in yazarları, “artık sana oy yok” diye yazarken, hangi önceki tutumlarının tersini dile getirmektedir. Gülen Hareketi her dönemde tercihlerde bulunmuş, en azından bunun söylentilerini yaymıştır. AKP’yi desteklemiştir tüm seçimlerde (belki 2014 Mart yerel seçimleri hariç). GH’nin, iktidara kıyısından ortak olduğu ve 10 yıl boyunca tüm nimetlerinden yararlandığı, Altın Çağ’ını yaşadığı, kendisine mümkün olduğu kadar olanakların sunulduğu, RTE’nin “ne istedin de vermedik” bile dediği bir iktidarı değil de, <span class="char-style-override-2">Cumhuriyet</span> gazetesini destekleyecek!? (İşine gelir ve anlaşırsa, <span class="char-style-override-2">Cumhuriyet</span>’e de destek atabilir, bu ayrı bir mevzu!) Gülen Hareketi örneğin esas olarak yargının değiştirilmesini ve “ele geçirilmesini” amaçlayan 2010 Anayasa Referandumu’nun başdestekçisiydi. Ki, referandum siyasetin can damarının attığı yerdi o sıralarda. Gülen, Ergenekon, Balyoz, Odatv, özetle Silivri davalarının yürütülmesinde de, iktidar desteği altında, başrolü oynadı; bütün medya organları, Gülen’in bizzat kendisi dahil, Türkiye tarihinin bu en büyük siyasi olayında koçbaşılık yaptı.. Bu operasyonlar sapına kadar siyasi karakterdeydi, bir “hizmet camiası”nın bu siyaset batağında işi neydi?</p>

      <p class="paragraf">Gülen Hareketi’nin milletvekilleri ve bakanlar arasında en azından destekçileri vardır. AKP ile seçim öncesi milletvekili pazarlıkları yapılmadığını, isteklerini AKP’ye iletmediğini mi söyleyeceğiz. Gazeteler bu tür haberlerle dolu.</p>

      <p class="arabaslik-sol">Dört Ana Konuda Derin Çatışma</p>

      <p class="paragraf">Gilen Hareketi, desteklediği ve ortaklık yaptığı RTE ve iktidarıyla, çok önemli dört ana konuda derin ayrılığa düştü, bunları bir siyasi kampanyaya dönüştürdü; üçünde ise kontrol ettiği polis ve yargı güçlerini devreye sokarak bir kuvvet gösterisi yaptı ve RTE ve iktidarını sıkıştırma operasyonlarına imza attı.</p>

      <p class="paragraf">Bunları anımsarsak yeniden:</p>

      <p class="paragraf"><span class="char-style-override-12">1)</span> İlki, İsrail’e karşı RTE’nin Mavi Marmara “yardım” gemisiyle operasyonel hareketi. İsrail konusu, AKP ile Gülen arasında aslında hala sürekli kavga konusu olmayı sürdürüyor. RTE, Filistin’in mazlumluğu üzerinden, İsrail’e “One Minute” ve Mavi Marmara operasyonları ile Arap dünyasının liderliğine soyundu. Arap dünyasının tamamen suspus olduğu bir süreçte, Recep Tayyip Erdoğan ortaya çıkarak ve İsrail’e çok sert sözlerle saldırarak, Arap halkları arasında gerçekten de büyük sempati topladı; gittiği ülkelerde, örneğin Lübnan’da 2010’da halk kahramanı gibi karşılandı, orada “katile katil diyeceğiz dedi. “One Minute” de operasyonel ve planlı bir karşı çıkıştır, RTE’nin Arap dünyasına yönelik liderlik yarışının doruk noktasında gerçekleştirilmiştir!</p>

      <p class="paragraf">Gülen, Erdoğan’a “otoriteye boyun eğmeli” diyerek, İsrail politikasının yanlışlığını vurguladı. İsrail ve Ortadoğu konularında en büyük otorite ABD’dir ve onun politikasından ayrılmamak gerektiğine ilişkin bir vaazdır bu. Oysa RTE’nin ABD ile politikası, mümkün olduğunca ve fırsat çıktığında, RTE’nin Ortadoğu’da gücünü ve politikasını artırmaya yönelikti. Böyle bir politikanın şüphesiz ki ABD ile yer yer çatışmaya girmesi de kaçınılmazdı. 2010 öncesi ve sonrası, RTE’nin Davutoğlu ile birlikte ve desteğiyle sürdürdüğü bu politikası, Ortadoğu’da Osmanlı vesayetinin yeniden canlandırılmak istendiği, yoğun olarak “Yeni Osmanlı” politikası olarak nitelendirildi iç ve dış basında. İçeride RTE hayranları Türkiye’yi “süper güç” olarak ve RTE’yi de bir “Dünya Lideri” diye göklere çıkardılar ve alkışladılar. RTE politikası, Türkiye’yi “hegemonist, bölgesel emperyalist güç” yaptığı ve yapacağı için büyük alkış topladı.</p>

      <p class="paragraf">Bu politika Cemaat ile AKP arasında ilk ciddi siyasi yol ayrımıdır. Bunu ilk yorumlayan 2010 tarihli yazımda, Gülen-Erdoğan birlikteliği için koyduğum teşhis, “ikisinin kaderi ayrıdır ve kendi yollarında gideceklerdir” olmuştu. Gülen Hareketi açık seçik büyük politikanın içindedir..</p>

      <p class="paragraf"><span class="char-style-override-12">2)</span> İkincisi, şike meselesinde Gülen Hareketi’nin aktif ve büyük rol oynamasıdır. Tartışmalı şike operasyonlarını, Ergenekon savcıları, Zekeriya Öz’ün talimatıyla açtı ve yürüttü. Gülen medyası Fenerbahçe yönetimini adeta Ergenekoncu yatağı olarak görüyordu. Cemaat savcılarının kontrolündeki soruşturma bilgileri her zamanki gibi yasadışı olarak medyaya sızdırılıyor ve yargılanmadan peşin infaz yoluna gidiliyordu. Şike operasyonu ile Ergenekon – Balyoz operasyonları arasında bir fark yoktu. Cemaat yargısı neden futbola el atıp burayı siyasi bir mücadele alanına sokuyordu? Fenerbahçe tribünlerinde Atatürk bayraklarının asılması ve İstiklal Marşı’ın okunması, Ergenekoncu faaliyet olarak nitelendiriliyordu <span class="char-style-override-2">Taraf</span> gazetesinde. Cezaların düşürülmesi gündeme gelince, Gülen Hareketi RTE’ye karşı bayrak açtı. RTE’ye ilk önemli yenilgisini, cezaların düşürülmesini öngören yasa tasarısının, Gül’den veto yedikten sonra, Meclis’ten aynen geçirilmesini engelleyerek tattıracaktı. Ama bunu başaramadı. Bu açıkça, bir siyasi oluşumun, AKP içindekilere de dayanarak verdiği bir iktidar mücadelesiydi. Sonuç Cemaat için siyasi bir yenilgi oldu. Cemaat yargısının, Ergenekon-Balyoz iktidarla ortak operasyonundan sonra, kendi başına, RTE iktidarına karşı kullandığı ilk yargı ve arkasından Meclis’teki siyasi operasyondu.</p>

      <p class="paragraf"><span class="char-style-override-12">3)</span> MİT’e yönelik operasyon, Cemaat’in çok daha ciddi bir “siyasi hamlesi” olarak kayıtlara geçti. Burada konu veya bahane, Kürt meselesi, Çözüm Süreci idi. Cemaat’in çözüm meselesine yaklaşım farklıydı. Burada, Cemaat’in MİT’e yönelmesinin nedenleri arasında, şüphesiz MİT’te istediği gibi yer alamamasının yanı sıra, Müsteşar Hakan Fidan’ı hedef alması sayılabilir. Hakan Fidan ABD’nin de sevmediği bir kişidir. Ama, özellikle AKP iktidarınca özenle hazırlanmıştı, Müsteşar olabilmesi için gerekli bürokratik görevlerden hızla geçirilmiş, iktidar tarafından bu göreve fiilen hazırlanmış bir kişiydi. MİT’e yönelik operasyon bölümünde ayrıntıları yazmıştım.</p>

      <p class="paragraf">Ama burada şuna dikkat çekiyorum. MİT operasyonunu, Hakan Fidan bahanesiyle doğrudan Erdoğan’a yönelik olarak görmemeliyiz. Burada bizzat Hakan Fidan ateş menzilindedir ve makamından alaşağı edilmesi hedeflenmiştir. Şüphesiz, eğer başarılabilseydi, bunun dolaylı sonucu Erdoğan’ı da önemli bir siyasi darbeyle yaralamak olacaktı. MİT’e yönelik operasyonla RTE iktidarının yıkılacağını sanmak safdillik olur. Dolayısıyla RTE’nin de dile getirdiği “Hakan Fidan bahane, esas hedef bendim” yargısını ve değerlendirmesini paylaşmak yanlış olur. MİT’e yönelik operasyonun salt Çözüm Süreci’ni çökertmek amacını taşıdığı da söylenemez. Fakat Cemaat’in bu yolla ve operasyonun başarıyla sonuçlanması durumunda kendi çözüm olasılıklarının ön palana geleceği düşüncesini aramak daha doğru olur. Sonuçta, Çözüm Süreci doğrudan siyasi iktidarın bir politikasıdır, MİT ise kendisine verilen görev çerçevesinde bu politikanın salt uygulayıcısı durumundadır. Yoksa Fidan gider, siyasi irade başka birilerini görevlendirir. Hükümet ile Cemaat arasında ana çatışma konusunun Çözüm Süreci ve Kürt meselesinde ayrışma olduğunu söylemek de, son dört yıllık bir süreci izlediğimizde, doğru olmaz. Bütün bunlar dört yıllık bir bütünlük arzeder, bu dört yılın bütünlüğünü gözden kaçırırsak, tek tek operasyonel parçalarda takılıp kalırız.. Bu operasyonun da, GH’nin tamamen siyasi amaçlı bir operasyonu olduğu konusunda bence hiçbir şüphe bulunmuyor.</p>

      <p class="paragraf"><span class="char-style-override-12">4)</span> Dört yılın torbadaki esas “büyük turpu”, Rüşvet ve Yolsuzluk Operasyonu’dur. İşte bu operasyon ana hedef olarak ve sonuçları itibariyle RTE ve hükümetini yıkacak niteliktedir. Önceki bölümde bunun analizini geniş ölçüde yaptık. Gülen ve güçleri bu operasyonu iktidarı yıkmak için mi yaptı, hükümete darbeye kalkıştı gibi bir soruyla ilgilenmek aslında boş işlerle uğraşmak veya bir iktidarın ayakta kalabilmek için uydurduğu ve inandırıcılığı olmayan bir bahanedir. Eldeki delillerle dünyanın neresinde olursa olsun iktidarlar yıkılır ve siyaset allak bullak olur. Nitekim bu soruşturmanın sonucu dört bakan devrildi ve olayın ana kahramanı, RTE ayakta kaldı, hatta Cumhurbakanlığı’na çıktı.</p>

      <p class="paragraf">Cemaat’in bu operasyonun sonuçlarını hesap etmemesi şüphesiz ki mümkün değildir. Bu operasyonun, Recep Tayyip Erdoğan ve iktidarının düşmesiyle sonuçlanacağı beklentisi içindeydiler ve böylece AKP içinden, yeni bir kadrolaşma ve saflaşmayla en azından yeni bir hükümet kuruluşuna gidileceğine de inandıklarını söylemek gerekir. Doğrusu, bu beklenti aslında Türkiye’de operasyonun içeriğini gören çoğu siyasi kesim tarafından da normal olarak paylaşılıyordu.</p>

      <p class="paragraf">Pensilvanya, RTE yıkılsa rahatlayacaktı, önünde yeni olanaklar açılacaktı. Şimdi bu bekklenti gerçekleşseydi olabilecekler üzerine abartık olmayan bir kurgu yapalım.</p>

      <p class="arabaslik-sol">AKP İktidarı Çökseydi, Neler Olabilirdi?</p>

      <p class="paragraf">Evet neler olurdu? Tabii bu soruya Meclis’teki ve AKP içindeki güç dengelerine bakarak bir yanıt arayacağız. Yoksa, savcı-mahkeme yolsuzluk yaptılar diye ne bakanları tutuklayabilirdi ne başbakanı... İddianamesini yazar, suçlamaları yöneltir, fezlekesini Meclis’e gönderir ve yargılanmaları için dokunulmazlıklarının kaldırılmasını isterdi. Nitekim bu kısmen oldu, RTE’nin derhal yasa çıkartarak, HSYK’da değişiklikler yaparak savcıları ve mahkemeleri tamamen değiştirmesine, polisleri görevden almasına rağmen, yeni savcı da dört bakan hakkında hazırladığı fezlekeleri Meclis’e gönderdi. Dört bakan siyasi hayattan feda edildi aslında, ama fezlekeleri de unutturma ve uyutma işlemleri yapılmaya başlandı. Meclis’te AKP çoğunluğu, yolsuzluk ve rüşvetlerin önünde derhal koruyucu kalkan görevini üstlendi.</p>

      <p class="paragraf">Ama Meclis’te AKP milletvekilleri örneğin suçlanan herkesin aslında istifa etmesi gerektiğini düşünebilir, yeni bir AKP hükümeti kurulması için inisiyatif alabilirdi. Bu durumda hükümet düşer veya istifa ederdi. Ama Meclis’te, Cemaat’le ilişkili birkaç milletvekili dışında, bunu gerçekleştirecek bir “baş” veya “kanat” yoktu. Herkes genellikle “lider”e bakıyordu.</p>

      <p class="paragraf">Demek ki, mesele aslında AKP ve hükümet içinde kilitliydi.</p>

      <p class="paragraf">O zaman tek yol şu olmalıydı: Hükümet üyeleri bu durumu bir onur meselesi yapıp istifa edebilirdi. Aslında buna cesaret edebilen sadece Erdoğan Bayraktar oldu. Yenilen herzelerin hepsinin farkındaydı, çünkü işin içindeydi ve vicdanı kanayarak milletvekilliğinden istifa etti, ama tabii ki kabul edilmedi istifası ve ikna edilerek saflara geri döndürüldü. Diğer bakanlar bu durumu yutarken boğazlarında bir şeyler düğümlendi mi bilmiyoruz. Tabii RTE de bunu onur meselesi yapabilir, hükümeti dağıtır ve yargılanmaların yolunu açabilirdi. Ama kendisi de topun ağzındaydı. Siyasi hayatı biterdi. Eğer hükümet RTE’ye rağmen istifa etseydi? AKP “Biz dürüst bir partiyiz halka sözümüz var, bu suçlamalarla hükümet edemeyiz, bütün iddialar kanıtlanıncaya kadar çekiliyoruz” da diyebilirdi. Ama demedi, çünkü öyle bir parti ve hükümet değillerdi. Sonuç: Bakanlar Kurulu’nda örneğin buna öncülük edecek güçlü bir ikinci kişi yoktu. Sesleri bile çıkmadı!</p>

      <p class="paragraf">Eğer deselerdi, örneğin Cumhurbaşkanı Gül yeni bir hükümet kurulması için çoğunluk partisi olarak, partinin önde gelenlerinden birini görevlendirirdi. Böylece RTE de kızağa çekilmiş ve safdışı bırakılmış olurdu. Arınçlar falan, herhalde hepsi, bu olağanüstü durumda partiye önderlik edecek büyüklükte değillerdi, veya hepsi endişe içindeydi ve bu durumdan iktidarı ve kendilerini düşmekten kurtarabilecek tek kişinin RTE olduğunu düşünüyorlardı demek ki...</p>

      <p class="paragraf">Siyasi ve ahlaki değişim dygu, düşünce ve kararlılığı olabilseydi, kurulacak her AKP hükümeti Gülen Hareketi’yle birlik ve beraberlik içinde çalışabilirdi. Cemaat’in ana sorunu RTE idi. Onu aştıktan sonra, aslında AKP ve hükümetle uyumlu çalışabilirdi. Arınç’tan tutun Babacan’a, Hayati Yazıcı ve diğer pek çok bakan ve üç dönem kuralı gereğince siyaset dışı kalacak olan RTE’nin yol arkadaşlarından pek çoğunun, Cemaat ile ciddi bir sorunu olmayabilirdi. Nitekim, yaşanan önceki büyük olaylar bunu göstermişti. Hayır, burada, RTE dışında herkes Cemaat’e boyun eğer ve bütün isteklerini karşılardı, demek istemiyorum. Bu siyasetin doğasında yoktur. En sonunda, seçilmişler ile seçilmemişler gibi çok ciddi bir ayırım vardır ve bu ayırım, RTE’deki kadar şiddetli olmasa bile hükmünü sürdürür..</p>

      <p class="paragraf">AKP içinde RTE kenara çekilseydi, sonraki durum şöyle gelişirdi: Gül ya ikinci kez cumhurbaşkanı olarak kalır ya da partinin başına geçerdi.</p>

      <p class="paragraf">İktidar değişimi, RTE’siz bir iktidarın en güçlü olasılığı aslında Gül seçeneğiydi. Gül ile RTE arasındaki çekişme-rekabetin, belki de bütün şiddetiyle ortaya çıkabileceği zaman olabilirdi. Fakat olmadı, parti RTE etrafında kenetlendi. Burada “felaket anlarında birbirine, lidere sığınma” davranışı etkili<br/>
      olduğu gibi, Gül’in kendisini, çok istemesine rağmen, gerçekten alıp götürecek sürükleyecek bir lider olarak ortaya çıkma cesaretini göstermemesi de etkili oldu. Evet Cumhurbaşkanlığının bitmesine bir yıldan fazla zaman vardı, fakat parti içinde de Gül’ü cesaretlendirecek güçlü bir kanat olmadı veya ortaya çıkmadı. Burada “kötü zamanda partiye ve lidere ihanet etmek” düşüncesi de olabilir veya “RTE her şeyi toparlar sonra da bizim hayatımızı bitirir” endişesi de.</p>

      <p class="arabaslik-sol">Gezi Direnişi: Yalanla İktidarda Kalmanın Mekanizması</p>

      <p class="paragraf">Unutmayalım ki, iktidarın/RTE’nin arkasında, 2011 seçimlerinde aldığı yüzde 50’lik seçmen gücü bulunuyordu. Ayrıca unutmayalım ki Rüşvet ve Yolsuzluk Operasyonu’ndan tam altı ay önce, RTE ve iktidarı, Taksim Gezi Parkı protestosu ve tüm ülkeye yayılan direniş nedeniyle büyük bir varta atlatmış, “iktidar yıkılıyor” korkusunu derinden hissetmişlerdi. Bu devrilme korkusu sırasında, RTE tüm şiddetiyle halkın üzerine gidebileceğini ve isterse cinayetler işlemiş onlarca-yüzlerce kahraman polis ve Toma yaratabileceğini kanıtlamıştı. RTE bu dönemde tezgâhlanan tüm provokasyonları gerçekmiş gibi piyasaya sürmüştü; “<span class="char-style-override-12">Cami’de içki içmekten”</span> tutun, Kabataş’ta Taksim protestocuları “<span class="char-style-override-12">türbanlı çocuklu kadını tartakladılar ve üzerine işediler”</span>e varıncaya kadar... Hepsi yalan çıktı. Tabi RTE ve adamları, iktidarı dış düşmanların, faiz lobicilerinin falan yıkmak için harekete geçtiğini ve direnişi onların tezgâhladığını da günler-aylar boyu yayarak halkın kafasını yıkadılar. Türkiye ölüp ölüp dirilirken penguen belgeselleri yayınlayan televizyonlar gerçekleri saklayarak bu yalanlara ortak oldular. RTE’nin, medya üzerinde uyguladığı baskı ve denetimin meyvelerini işte böyle zamanlarda iyice topladığı anlaşıldı. RTE, “<span class="char-style-override-12">Yüzde 50’yi evlerinde zor tutuyorum</span>” sözleriyle halkı birbirine kırdırmayı bile göze alabileceğini gösterdi.</p>

      <p class="paragraf">Bu konu Gülen-RTE çatışmasıyla ilgisiz olmasına, Cemaat bu direnişe kayıtsız-ortada kalmasına rağmen<span class="dipp char-style-override-13" style="font-size:0.82em;"><a class="footnote-link" href="#footnote-225-205" id="footnote-225-205-backlink">205</a></span> 2013 Haziran direnişi buraya niye girdi?</p>

      <p class="paragraf">Çünkü, Türkiye’ye yayılan bu büyük direnişten iktidarı yıkılmaktan mı, zor durumdan mı, artık ne dersek, kurtaranın bizzat RTE olduğu gerçeğini vurgulayalım. RTE ayrıştırıcılığının doruk noktalarına vardı, her türlü yalan mekanizması piyasaya sürüldü, Kazlıçeşme mitingleri yaptı, partisi işte böyle günler için beslediği yüzbinleri miting alanlarına taşıdı, Gül-Arınç ve diğerlerinin uzlaşma girişimlerini ayakları altına aldı, beş altı aya yayılan büyük bir karşı saldırı kampanyasıyla bu süreçten kurtuldu. RTE bu süreçten daha otoriter, daha diktatoryal, kendi partisi içindeki farklı sesleri de daha ezici ve yokedici bir kişilikle çıktı.</p>

      <p class="paragraf">Diyebilirim ki, hemen bu sürecin ardından patlayan rüşvet ve yolsuzluk soruşturmasında, Gül-Arınç, Yazıcı ve tüm diğerlerinin hiçbir cesaret gösterememesinin önemli bir nedeni de, RTE’nin Gezi Direnişi’ne karşı iyice zırhlandırdığı diktatöryel gücü altında ezilip ufalanmalarının önemli bir rolü bulunuyor.</p>

      <p class="paragraf">Bu güç karşısında hepsi sindi... Nitekim RTE, altı ay önceki Haziran direnişinden aldığı güçlü, kazandığı deneyim ve kendine güvenle Rüşvet ve Yolsuzluk Operasyonu’nun da şimdilik üstesinden gelebildi.</p>

      <p class="paragraf">Ayrıca Kürt meselesinde İmralı ile gizli açık görüşmeler sürüyor ve büyük iyimserlikler basına pompalanıyordu. Kürt silahlı ve siyasi hareketi, bizzat İmralı, Demirtaş vb. 2013 Mayıs-Haziran Direnişi’nde “aman RTE yıkılıp gidecek” endişesi içinde yaşadılar, Direnişe karşı çıktılar. İnternet’e girin haber ve değerlendirmelere bakın... Kürt siyasal hareketi rüşvet skandalı olayında da “Hükümet-Cemaat gerilimine ilişkin olarak BDP-PKK çizgisindeki Kürt cephesinden özellikle son dönemde gelen açıklamalarda hedefte daha çok Cemaat var. Hükümetin yanında yer almıyorlar ama Cemaat’e daha mesafeli duruyorlar.”<span class="dipp char-style-override-13" style="font-size:0.82em;"><a class="footnote-link" href="#footnote-225-206" id="footnote-225-206-backlink">206</a></span></p>

      <p class="paragraf">Bu desteği de arkasına alan RTE’ye partisi, milletvekilleri arasında, Gül ve Arınç’lardan herhangi bir muhalefet gelmemesini de “RTE siyasetinin ve karakterinin doğası” olarak kabul etmek gerekir. RTE, Cemaat hamlelerine karşı, dört kez ayakta kalan insan olarak ortaya çıkıyor. Bu durumun da, otoriter gücünü fevkalade tırmandırdığını vurgulayalım.. GH’nin, bu en önemli hamlesine rağmen, AKP içinde beklediği sonuçlara ulaşamadı. RTE duvarını aşamadı..</p>

      <p class="bos"/>

      <p class="paragraf">Tabii başka bir gerçek daha var. O da seçmenin neden hâlâ RTE ve iktidarının arkasında durduğuna ilişkin durumlar. Şimdi kısaca buna da bakalım..</p>

      <p class="arabaslik-sol">Çökme Kurgusu Neden Gerçekleşmedi ve RTE İktidarı Neden Devrilmedi?</p>

      <p class="paragraf">Bu doğal kurgu/beklentinin gerçekleşmemesinin nedeni, RTE’nin parti içindeki kesin egemenliği/hegemonyası ve sahip olduğu seçmen kitlesinin büyük desteğidir. RTE’yi orada tutan güç ve tabii esas olarak AKP iktidarının henüz işbaşında kalması gerektiğine olan seçmen inancı ve isteğiydi. AKP’ye destek veren seçmen kitlesi, henüz AKP’siz bir ülkeye hazır değildi. Ülke, 400 milyar dolar borca sahipti. Dışarıdan akan para piyasaya pompalanmış, bankalar tüketici kredilerinden tutun her amaçla ellerindeki parayı tüketiciye satmak için seferber olmuştu. Sadece İstanbul’da 110’a yakın AVM açılmıştı ve hepsi dolup boşalıyordu. Tüketicilerin bankalara tüketici ve konut kredileri ile kredi kartları borçları 200 milyar civarında hesap ediliyordu. Millet, o güne kadar görülmemiş bir şekilde tüketici kılınmıştı, beyaz eşyalar, arabalar, evler, elektronik her türlü eşya, yabancı malı telefonlara ödenen yıllık milyarlarca dolar... Adam başına düşen milli gelir, her ne kadar beş yıldır aynı düzeyde çakılı kalmasına rağmen 3500 dolardan 10 bin dolara yükselmişti. <span class="char-style-override-12">Homo economicus</span>, AKP iktidarı altında yaşadığı bu koşulların değişmesine karşıydı; RTE, bu düzeni büyük propaganda, reklam, İstanbul’u mahveden üçüncü köprü ve havaalanı vb. projeleriyle, duble yol reklamlarıyla ve büyük büyük nakamlarla ayakta tutan adamın adıydı. Yani Türkiye, 2023 hedefi, hatta 2071 palavraları, Kanal İstanbul’lar.. Bunların tümü rant üzerine kurulu ve daha da büyük toprak ve bina rantları vaat eden düzenin bozulması ve bu düzenin sahibi, ayrıca dünya lideri cilasıyla arşı alaya yükseltilen RTE ve iktidarının yıkılması endişesini beraberinde getiriyordu. Seçmenin tutuculuğu, bu noktada olağanüstüdür. İşlerin yolunda gittiğini sanmaktadır; günü yaşamaktadır, önemli bir kesim sahip olduklarını yitirme endişesi taşırken, bir kısım seçmen de, bu düzen içinde daha büyük olanaklara kavuşacağının beklentisi içindedir.. Oysa durum hiç de öyle değildir, Türkiye’nin dış borca ve ithalata bağımlı ekonomik yapısında hiçbir değişiklik olmamıştır.</p>

      <p class="paragraf">Ayrıca bu iktidar altında büyüme hızı, Cumhuriyet tarihinin ortalama büyüme hızını aşamamıştır. Dış borçla büyüyen ekonomi, yabancı sıcak sermayenin geri çekilmesiyle küçülme, küçülme dönemine girmektedir. Uzun vadeli yatırımlar azdır, gerektiği kadar değildir ve RTE iktidarı bunu başaramamıştır. Türkiye tasarruf edebilen bir ülke değildir ve dolayısıyla kendi yatırımlarını yapamamaktadır... RTE’ye destek veren seçmen kitlesinin önemli bir kesimi bu gerçeklerin farkında değildir, farkında olanlar da dur bakalım gittiği kadar gitsin düşüncesindedir. Şüphesiz bir kesim seçmen de, dini ve ideolojik yaklaşımlarla, bu iktidarın sonsuza kadar orada kalmasına biad etmektedir.</p>

      <p class="paragraf">Şüphesiz, seçmenin yerel hizmetlerden, yardımlardan, paketlerden vb. yararlandırıldığını da unutmayalım.. Seçmen tutuculuğu, tam da bu noktada, yeni bir bakışla araştırılması gerekir.</p>

      <p class="arabaslik-sol">Gülen’in AKP ve Devletle İlişkilerinin Sonu mu?</p>

      <p class="paragraf">Şüphesiz, RTE’siz bir AKP hükümeti kurulabilseydi 17-25 Aralık hamlesinin ardından, “yeni hükümetin” GH ile ilişkileri gerçi daha alt düzeyde ama GH’nin üzerine gidilmeden, en azından dershaneler konusunda tavizler verilerek sürebilirdi. Cemaat ile AKP arasında daha alt düzeyde ittifak devam edebilirdi. Yeni hükümetin Silivri davalarında tutumu, “Ordu’ya kumpas yapıldı” itirafına varmaz ve belki de hukuksuzlukların ortaya çıkartılması, kabul edilmesi, Silivri’de yatan tüm masum insanların özgürlüğüne kavuşması da, daha çok bedeller ödenerek gecikirdi. Silivri’nin kapılarının açılması ile RTE’nin rüşvet ve yolsuzluk olaylarına karşı Cemaat’i “silme” girişimi arasında ilişkinin olması, şüphesiz siyasal ve talihsiz derin bir çelişkidir. Gülen Hareketi’nin yargıdaki egemenliğinin de bitirilmesi zaman alırdı.</p>

      <p class="paragraf">RTE, yolsuzluk, rüşvet olaylarına karşı Cemaat’e yönelik mücadelesinde, zorunlu olarak Silivri davalarına veda ettti. Türkiye’de bir yandan, “bunları Cemaat yaptı” denilerek Silivri’de sözde bir “özgürlük” kapısı açılırken, güçlenen RTE otoritarizmi ile daha az özgürlüklere doğru yelken açmak gibi, derin bir çelişkiyi yaşamaya başladı.</p>

      <p class="paragraf">Gülen-RTE arasındaki ilişkinin geldiği nokta, iktidar ilişkileri bağlamında, geri dönülmez bir ilişkidir. RTE orada gücü elinde tuttuğu sürece, Gülen Hareketi’ne “siyasi” hayat hakkı yoktur. Devlette özellikle siyasetin yapıldığı ve devleti temsil edecek bütün alanlarda Cemaat’in etkisini adım adım ve giderek silmeyi sürdürecektir.</p>

      <p class="paragraf">Gülen’in iktidar-AKP ile ilişkisini yeniden tamir etme veya iktidar olanaklarından beslenme şansı, zayıf da olsa, ancak RTE dönemi sonrasına ilişkin umuttur. Ama zayıflamış bir Cemaat’in AKP içindeki etkisinin de zayıflayacağı bellidir. Yeni bir ittifak ancak, yepyeni koşullarda, gerçekten de AKP’nin Cemaat’e kaçınılmaz gereksinimi koşullarının ortaya çıkmasıyla mümkün olabilir. Ama yaşanan deneyimler, Cemaatçi bir karaktere bürünmediği sürece, yeni AKP yönetimlerinin de Cemaat ile ilişkilerinde hep dikkatli olacağını göstermesi gerekir. Özetle, AKP açısından Cemaat ile yaşanan ittifak sona ermiştir, denebilir. GH açısından ise, devlet içinde örgütlenerek büyüme, siyaseti kontrol etme ve siyasi güç elde etme olasılıklarının da giderek azaldığı azalacağı, siyasi bir sonuç olacaktır.</p>

      <p class="arabaslik-sol">Gülen Hareketi’nin Fiilen İktidar Olma Meselesi Yok mu?</p>

      <p class="paragraf">Evet bu soru can damarıdır kitabın...</p>

      <p class="paragraf">Gülen Hareketi’nin bir “hizmet camiası” olduğu, parti olmadığı ve parti olarak örgütlenmediği, dolayısıyla iktidara gelmek, hükümet kurmak ve ülkeyi yönetmek gibi bir meselesinin olamayacağı, siyasi hayatımızda çok yaygın kabul gören bir görüş ve kanattir.</p>

      <p class="paragraf">Bu görüşe katılmıyorum. Konuya sınırlı ve sadece görüntülere bakarak ve bize sunulanla yetinerek yaklaşmak bizi gerçeği görmekten alıkoyar. Olayların bütününe ve eldeki verilerin tamamına yaklaşarak bunlardan bütünsel bir sonuç çıkartabilmeliyiz... Bu bakışla yaklaşmasaydık, bütün bu gelişmeleri dört yıl önceden kestiremezdik ve bu kitap da ortaya çıkmazdı... Normal parlamenter düzen ve sistemin iktidar olasılıklarını sunduğu bu kriterlerine bakarak Gülen Hareketi’nin siyasi yönünü, iktidara odaklı yönünü, siyaseti belirleme ve yönetme yönünü, devlet kadrolarını yönetme ve siyaset belirleme yönünü, Emniyet, Yargı, Meclis ve Hükümet’te bayrak göstererek siyaset yapma yönünü açıklayamayız ve Cemaat siyasetin bu kadar içindeyken ne yapmak istiyor sorusuna yanıt veremeyiz.<span class="dipp char-style-override-13" style="font-size:0.82em;"><a class="footnote-link" href="#footnote-225-207" id="footnote-225-207-backlink">207</a></span> Bu soruyu ayakları üzerine oturtarak şöyle sormalıyız: Cemaat her alanda büyük siyasetler ve devletin tayin edici alanlarında büyük güç sahibi olarak, ülkeyi doğrudan nasıl yönetmeyi, doğrudan nasıl iktidar olmayı planlıyor?</p>

      <p class="paragraf para-style-override-20">Gülen Hareketi’nin siyaset ve devlet politikalarına bakarsak, mesela hedefinin neredeyse tüm devleti tüm kurumlarıyla birlikte, Cemaatleştirmek, yani Cemaat’in denetimi ve yönetimi altına almak olduğunu görürüz. Yoksa, Cemaat’in her kurumda, Ordu dahil, mümkün olduğunda yayılma politikasını ve bunun nedenlerini açıklayamayız. Cemaat’in devletle ilgili ütopyası budur. Tabii burada tüm devlet derken kastetilen, karar verici tüm kademeler... Zaten devletin geride<br/>
      kalan memurları bir şekilde ve zorunlu olarak ortama ve GH’ne uyum sağlamak zorundadır.</p>

      <p class="paragraf">Böylece, normal parlamenter düzenin sürdüğü varsayımıyla, iktidara gelen siyasi partiler, GH’nin elinde bir devlet ve yönetimiyle çalışmak durumunda kalacaklardır. Şüphesiz hükümet, bazılarını değiştirmek ve kendi adamlarını yerleştirmek isteyecektir, ama buna rağmen siyasal iktidarın tüm tasarrufları ve icraatleri GH yönetiminde, denetiminde, gözetiminde olacaktır. Seçilmiş iktidarların bu durumla ne kadar uyumlu olacakları ise başka bir yöndür.</p>

      <p class="arabaslik-sol">Silahlı Müdahale Durumu Ortaya Çıkar</p>

      <p class="paragraf">İkincisi, Cemaat’in elinde, emniyet gücü ve istihbarat da olacaktır. Bu bir büyük güçtür. En önemlisi de bir Ordu teşkilatı... Bunlar, ne kadar müdahale edilse bile, yarı askeri/ askeri silahlı kuvvetlerdir ve iktidarlara yaptırım güçleri fazladır. Bakınız geçmiş deneyimler ve olgular. Cemaat’inbu güçlerini gerektiğinde iktidarı devralmak eylemlerinde kullanır mı kullanmaz mı, bu sorunun yanıtı ancak bu gibi koşulların ortaya çıkmasıyla verilebilir.</p>

      <p class="paragraf">Şunu unutmayalım ki, ulaşılan her iktidar güç düzeyi, yeni bir durum analizini, yeni bir politikayı ve yeni hamleleri gündeme getirir. Siyasi güce sahip olmak, böyle bir şeydir. Hele parlamenter düzenin ve Anayasa ve yasaların öngördüğü sisteme, tamamen dışarıdan, çevreden dolanarak, sistem dışı bir siyasi-yönetim durumu yaratırsanız, orada durmazsınız, ilerlemek istersiniz, ülkeyi yönetmek ve arzuladığınız “İslami Düzen”i kurmak için yeni hamleleri gündeme getirirsiniz. Bu “Altın Neslin” ve Gülen Hareketi’nin siyaset bütünlüğünün zorunlu olarak varacağı, varmak isteyeceği noktadır.</p>

      <p class="paragraf">Üçüncüsü, Gülen Hareketi’nin siyasi partiler içindeki faaliyetini düşünmeliyiz. 2011-2012-2013’te bir çok yazımda, Cemaat’in AKP’yi bir kabuk parti olarak kullanma ve içeriden partiyi değiştirerek ve etkileyerek parlamenter sistemin normal işleyişi çerçevesinde iktidar olma hevesine işaret etmiştim. RTE’nin, Cemaat’e karşı adeta “aşılanmış dikkati”, GH’nın parti içinde, Meclis’te, hükümette etkisini sınırlı tuttuğu görülüyor. Cemaat bir sonuç alamamıştır.</p>

      <p class="paragraf">Ama Cemaat, genel politika olarak, kendisine sert tasfiye edici-engelleyici politikalar izlemeyen tüm siyasetle iyi geçinmektedir. Bu, yükselme ve gelişme stratejilerinin sonuç verici özelliğidir..</p>

      <p class="paragraf">Gülen Hareketi’nin, polis-ordu-istihbarat ve yargıda öncelikli örgütlenme politikalarına bakılacak olursa, eğer örgütlenme, yayılma stratejilerini sürdürebilselerdi, “kanlı veya kansız” (Biz bu olasılığı Erbakan’dan öğrendik!) iktidarı devralma aşamasına geçme olasılığının çok güçlü olduğu söylenebilir.</p>

      <p class="arabaslik-sol">Uzlaşmaz Çelişkiler Öyle Durmaz, Çözülürler</p>

      <p class="paragraf">Burada şu olguyu ön plana çıkartalım: Gülen Hareketi’nin, yukarda bahsettiğimiz gibi devletin tüm stratejik odak noktalarını yönetmesi ile siyasal parlamenter sistem kabul edilemez bir çelişki içindedir.</p>

      <p class="paragraf">Yani, devletin tüm stratejik kurumları-odakları Cemaat yönetiminde olacak ama seçimle gelen siyasi bir parti de iktidar olabilecek ve ülkeyi istediği gibi yönetecek... İşte bu hiç mi hiç mümkün değildir! Siyasetin ve hayatın doğasına aykırıdır. Uzlaşmaz bir çelişki söz konusu olur.</p>

      <p class="paragraf">Siyasette böyle uzlaşmaz çelişkiler fazla sürmez eninde sonunda çözülür ve sisteme uygun yeni bir düzen kurulur.</p>

      <p class="paragraf">Bu yeni düzen, ya Cemaat’in sisteme müdahalesiyle, iktidarı bir şekilde, ama şüphesiz ki zor kullanarak devralmasıyla ve yeni bir anayasal-siyasal yönetim sistemi kurmasıyla sonuçlanır.</p>

      <p class="paragraf">Ya da, varolan sistemin Cemaat’i tasfiye ederek, anayasal sistemi ve sistemin öngördüğü iktidar olma olasılıklarını ayakta tutmasıyla...</p>

      <p class="paragraf">Bunun başka bir yolu bulunmuyor.</p>

      <p class="paragraf">Gülen Hareketi’nin devlet içinde ve siyasal olarak izlediği stratejinin, güç elde etme ve siyaseti etkileme-yönetme stratejisinin varacağı nokta budur.</p>

      <p class="paragraf">Böyle bir arzularının olmadığını söyleseler ve bunu –iyi niyetle- kabul etsek bile, siyasetin doğası onları gitmeleri gereken yere götürecektir!</p>

      <p class="paragraf">Ki ben bu gelişmeyi önceden öngördüğünü ve Gülen Hareketi’nin bu plan ve program göre hareket ettiğini düşünüyorum..</p>

      <p class="arabaslik-sol">Cemaat Tamamen Kaybetti mi?</p>

      <p class="paragraf">Hakkını vermek gerekir ki, bugüne kadar Gülen Hareketi başarılı bir siyaset ve stratejiyle büyük bir güç meydana çıkardı. Ta ki Recep Tayyip Erdoğan ve iktidarıyla büyük bir çatışmayı gündemine alıncaya ve bunu sonuna kadar sürdürme kararını alıp bunu uygulamaya koyuncaya kadar...</p>

      <p class="paragraf">Gülen Hareketi, kaybetmiştir. Üstelik hızla gerileme ve gücünü yitirme dönemine girmiştir. Bunun bugünkü koşullarda durdurulabilir olduğunu sanmıyorum. Gülen Hareketi’ni yeniden yükseltecek koşullar ortaya çıkabilir mi, bu koşullar neler olabilir, kestirmek zor. Bu koşullar ancak iktidara Cemaat lehine ciddi bir iç-dış müdahale sonucu olarak ortaya çıkabilir. Bu şimdilik bir düştür ve kimsenin de içeride destekleyebileceği bir durum değildir.</p>

      <p class="paragraf">Gülen Hareketi, son altı yedi yıllık “iktidar pratikleri”nin de kurbanı olmuştur. Toplumda ve devlet içinde düzeni, varlığı, siyaseti ağır darbeler almıştır ve almaktadır. Örneğin 2014 Ekimi’nde yapılan HSYK seçimlerinde yargıda yaşadığı güç kaybı bunun bir göstergesidir. Yargı, Cemaat’i tamamen reddetme-dışlama aşamasına gelmiştir. Silivri davalarındaki sahtekârlıkları, AKP’nin bu yükü Cemaat’in omuzlarına<br/>
      yıkmasıyla, artık topluma mal olmuştur. Büyük güven erozyonu Cemaat’i sarmış gözüküyor. Bu düşüş sürecektir.</p>

      <p class="paragraf"><span class="char-style-override-12">Cemaat’in iktidara gelme stratejisi ve iktidar oyunu, görünür gelecekte çökmüştür</span>. Ekonomik gücünün de giderek azalacağını kesin öngörebiliriz.</p>

      <p class="paragraf">Burada Cemaat’in RTE’ye karşı yaptığı hamlelerde kesin başarı elde edeceği güveni, dört yıllık çatışma stratejisiyle daha üst düzeyde bir güce ulaşacağı, hedeflerine varabileceği ve yeni bir aşamaya yükseleceği inancı yanlış çıkmıştır. Bu stratejilerinin başarısına olan inançlarının kaynağını bilmiyorum. Emniyet, Yargı ve Ordu’daki güçlerine mi... ABD’den müttefiklerinin güvencesiyle mi... Hadi bunun olmadığını bir kenara bırakırsak, <span class="char-style-override-12">RTE-iktidarına karşı bu hamlelerinin mutlaka iktidarın çökmesi veya değişimiyle sonuçlanacağı inancı,</span> yanlış hesaplar üzerine kurulu olduğunu gösteriyor. Burada, ya RTE ve iktidarını orada tutan güçlerin analizini, seçmenin iktidarla ilişkisini göremediler; ya da bu olgular hesaplarının içinde hiç yoktu! Veya bilmediğimiz başka beklentileri vardı. Bu durum belki de, geldikleri ve denetledikleri güçlere bakarak, aldıkları toplumsal güçlerdeki desteklerine bakarak ve parasal ve medya güçlerinin büyüklüğüne ve toplumu kontrol edebileceklerini düşünerek ve bütün bunlar kendilerine aşırı bir güven sağlamış ve bütün yanlış hesaplar buradan kaynaklanmış da olabilir.</p>

      <p class="arabaslik-sol">Gülen Büyüttü, Gülen Küçültüyor</p>

      <p class="paragraf">Sonuç olarak, küresel nitelikli, bütün diğer yerel ve küresel İslami siyasi hareketlerden farklı olarak eğitim ve devleti kuşatma stratejine önem veren bu siyasal İslami hareketin, dört yıl boyunca yaptığı hamleleri sonuç vermeyince, ağır bir yenilgi aldığı söylenebilir. Gülen hareketine, içinde yer alan bazı güçlerin yanlış yönlendirmeleri sonucu bu noktaya geldiğini söylemek hiç doğru değildir. Çünkü bu hareketin tepeden tırnağa yaratıcısı liderin kontrolü ve yönlendirmesi dışında, kararların alıp uygulandığını düşünmek, gerçeklerle örtüşmez. Böyle dini hareketlerin varlıkların güçlü bir yekilde geliştirmeleri ve sürdürmeleri, tek merkezli ve lidere kesin inanmakla mümkündür. Yoksa hareket çoktan birkaç parçaya bölünürdü..</p>

      <p class="paragraf">Peki Cemaat nasıl evrilecek? Gülen’den sonra ne olur gibi hesaplara girmeyeceğim. Ama varlığını çeşitli ayrışmalar olsa bile sürdüreceğini söyleyebiliriz. Çünkü Türkiye’de cemaatlerin güçlerini aldıkları kaynaklar varlıklarını sürdürüyor. Ama Gülen Hareketi’nin bu kadar büyümesinde temel etkenlerden birinin, hareket üyelerinin çalışma, iş bulma, işe yerleştirilme gibi önemli ölçüde maddi olanaklar sayesinde gerçekleştiğini ve bu durumun harekete bağlılık ve inancı da önemli ölçüde ayakta tuttuğunu varsayarsak, maddi koşulların azalması sonucu bir küçülme kaçınılmazdır.<span class="dipp char-style-override-13" style="font-size:0.82em;"><a class="footnote-link" href="#footnote-225-208" id="footnote-225-208-backlink">208</a></span></p>

      <p class="paragraf">Şimdi, önceki makalelerimden birinde, “İktidar Savaşı: Düşen Tekmeyi Yer”de belirttiğim gibi, şu aşamada “Gülen karşıtı darbe” hükmünü sürdürüyor.<span class="dipp char-style-override-13" style="font-size:0.82em;"><a class="footnote-link" href="#footnote-225-209" id="footnote-225-209-backlink">209</a></span> Tam tarihini bilemem, Gülen’in 1980’lerden önce başlattığı büyük hareketi 2014’e geldiğimizde bizzat kendisi küçültme devresine sokmuştur.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-202-backlink" id="footnote-225-202">202</a> <span>Yavuz Çobanoğlu’nun doktora çalışması&nbsp;</span><span class="char-style-override-2">Altın Nesil Peşinde</span> <span>(İletişim Yayınları, 2012) iyi bir çalışma, Gülen’in, Toplum, Devlet, Ahlak ve Otorite</span> <span>konularında düşüncelerini irdeliyor ve hedef olarak İslami Toplumu amaçladığını yazıyor. Çobanoğlu, Gülen’in her dönemde siyasal olduğunu belirtiyor, ancak siyasal iktidarı hedeflemekten çok, “elitist bir İslamcı” olarak, modernitenin topluma vaad edip de gerçekleştiremediği ve aynı zamanda İslam’ın da vaadleri arasında olan “adalet, huzur ve güven”i İslamın anlayışı çerçevesinde “yeniden düzenlenip sunuyor”. Ama bu modelde, saptadığı gibi “eşit, adil ve refah içinde bir toplum değil, nizam ve düzenin olduğu bir toplum” var.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-203-backlink" id="footnote-225-203">203</a> <span>Aslında RTE’nin de topluma sunduğu vaatler vardır. Mesela 2023, 100.yıl Türkiye’si... rakamlarla donatılmış, ama fiiliyatta bu vaadin gerçekleşmesi için ekonominin yeniden yapılanması konusunda tek adım bile atılmamıştır.. 2071 gibi ne idüğü belirsiz içerikte büyük laflar.. Üçüncü havalanı, büyük yapılar, büyük köprüler.. Bunların hepsi toplumda gelecek beklentisi yaratmak, “gelecekte her şey iyi olacak, hele biz hep iktidarda kalalım” politikalarına ve toplumun oyunu almaya yönelik, ama hepsinde toplumun belirli ideolojik kesimlerine de kanca atmayı ve yanına çekmeyi hedeflemiş yönleri olan vaatlerdir.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-204-backlink" id="footnote-225-204">204</a> <span>Yavuz Çobanoğlu da, Habertürk’ten Kürşat Oğuz’a şöyle diyor: “</span><span>Gülen</span> <span>yaşadıkça ‘devlete itaat’ çizgisinden sapmaz.</span> <span>Gülen</span> <span>ve</span> <span>cemaat</span><span>inin şu an devlet ya da yapısıyla ilgili sıkıntısı yok. Sıkıntısı Başbakan ve çevresiyle.</span> <span>Gülen</span><span>’in Başbakan’a hiçbir zaman kanı ısınmadı; kerhen ve</span> <span>cemaat</span><span>inin menfaatleri açısından ‘destek veriyormuş’ gibi göründü.</span> <span>Gülen</span><span>’in yazdıklarına baktığınızda, Başbakan’ın bahsedilen devlet adamları ve yönetici tariflerine uymadığını görürsünüz.”</span> <span>www.haberturk.com/yazarlar/kursad-oguz-2027/915835-cemaat-gulenin-kontrol-edemeyecegi-kadar-genisledi</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-205-backlink" id="footnote-225-205">205</a> <span class="char-style-override-27">Cemaat’in damarlarında solcu düşmanı kanı da dolaştığı; direnişe solcuların, sosyal demokratların, devrimcilerin ve tüm protestocu halkın katıldığı gerçeğini unutmayalım. Onlar 17 Aralık soruşturmasına hazırlanıyor ve “saray darbesi” peşinde koşuyorlardı..</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-206-backlink" id="footnote-225-206">206</a> <span>http://www.aljazeera.com.tr/haber-analiz/hukumetin-yaninda-degil-ama-cemaatin-karsisinda</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-207-backlink" id="footnote-225-207">207</a> <span>Daha önce sözünü ettiğimiz</span> <span class="char-style-override-2">Altın Nesil</span> <span>kitabının yazarı, akademisyen Yavuz Çobanoğlu şöyle diyor: “Paralel devlet olma gibi bir ideali de yok. Onun derdi, önemli mevkilerin inançlı kişilerce doldurulmasıydı. Bu kişiler</span> <span>Cemaat</span><span>’e mensup olurlarsa, daha güzeli düşünülemezdi. Bu yüzden</span> <span>Gülen</span><span>, 1980’lerde</span> <span>Cemaat</span> <span>mensuplarına ‘vali, kaymakam, emniyet müdürü olun’ derkenki pozisyonunu koruyor. O nesil,</span> <span>iktidar</span><span>ın omuz vermesiyle 2000’lerde bu hayali gerçekleştirdi. Sıkıntı bunların şu an kaybedilmesinden kaynaklanıyor”</span> <span class="char-style-override-12">http://www.haberturk.com/yazarlar/kursad-oguz-2027/915835-cemaat-gulenin-kontrol-edemeyecegi-kadar-genisledi</span></p>

          <p class="dipnot"><span>Çobanoğlu elindeki verilerle kendini sınırlı tutuyor olabilir. Ama daha özgür bir yaklaşımla, olayların dört beş yıllık bütünlüğü içinde Gülen Hareketi’nin siyasetini ve gitmek istediği yeri değerlendirmek zorundayız.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-208-backlink" id="footnote-225-208">208</a> <span>Sosyolog Prof. Dr. Şerif Mardin şöyle diyordu: “Fethullah Cemaati’nin tutkalını merak ediyorum. Bu cemaatin yapıştırıcısı ne? İçine nüfuz edemiyorum. ABD’de bulunduğum bir kentte Türk öğrencilerin yüzde 80’i cemaate aitti ama iç tutkalını anlamadım. Günümüzde ortaya çıkan dinlerin yeni cemaatlerin tutkalı var. Mesela Protestanlık Güney Amerika’da yaygınlaşıyor. Neden ve nasıl? Dine benzer inançlarda yeni bir tutkal tipini ortaya çıkartıyor. Bizim kullandığımız metodoloji ile bunu anlayamıyoruz. Yeni bir metod gerekir belki de. Bunlar aynı zamanda birbirlerine bir yardım teşkilatı. Gülen’in ağlamasını kitleler samimiyetinin göstergesi olarak görüyor. Cemaat’in içindekiler ne derece ideolojik bir tutarlılık, birliktelik içinde, bilemiyorum. Cemaat bulut gibi. İçine giren uçaklar henüz pek kolay dışarı çıkmıyor.”</span></p>

          <p class="dipnot">Sanırım Şerif Mardin, Gülen hareketinin bu düşüş devresinde, dışarı çıkacak “uçaklar”dan, ve son gelişmelerden, tutkalı konusunda geniş bilgi edinme fırsatını bulacaktır..</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-209-backlink" id="footnote-225-209">209</a> <span>24 Temmuz 2014. Özetle: Genel kuraldır... İktidarın tepelerinde şiddetli kapışma, kaybedenin tekmelenmesiyle sonuçlanır. Şimdi</span> <span class="char-style-override-12">karşı darbeyi</span> <span>izliyoruz. Bu bir temizleme operasyonudur.. Erdoğan nereye kadar gider bilmiyoruz. Yurtseverlere karşı uyguladıkları cehennemi haksızlık yöntemlerini devreye sokabilirler mi bilmiyoruz... Gizli örgüt yapılanmasına kadar giden dava açılır mı.. kesin bir şey var, başbakan Cematin devlet içinde yanıbaşındaki varlığını bitirecek.. Köşke çıkarsa, “paralel yapı”yı izleyeceği iki önemli konudan biri ilan ettiğine göre.. Birbirinden farklı iki yapının birbirini temizlemesi zorunluydu. Doğaları ve hedefleri, birbirlerine verdikleri ile yetinmeyi imkânsız kılar.. Cemaat, devlette, iş dünyasında ve medyada sahip olduğu büyük silahlara ve güçlere bakarak, aslında bir “</span><span class="char-style-override-12">güç –iktidar zehirlenmesi</span><span>” yaşadı. Şimdi bunun bedelini ödüyor.</span></p>
        </div>
      </div>
    </div>
  </div>
</body>
</html>
