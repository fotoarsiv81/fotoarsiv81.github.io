<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hitlerin Son 13 Günü</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre3" id="filepos131896"><span class="calibre4"><span class="bold">23 NİSAN PAZARTESİ</span></span></p>

  <p class="calibre7"><span class="calibre6">UMUTLARI KIRILAN BİR ADAM</span></p>

  <p class="calibre14">Facia giderek büyüyordu. Hitler Goebbels’e, karısını ve çocuklarını da sığınağa çağırtmıştı. O zamana kadar Goebbels ve ailesi ya kendi evlerinde veya Propaganda Bakanlığı’nda yaşıyorlardı. Bugünden sonra onlar da sığınakta yaşamaya başladılar. Madam Goebbels ve altı çocuğu üstteki sığınağa yerleştiler. Goebbels’e de Führer’in özel sığınağında bir oda verildi. Hepsi bir araya gelerek gelecek hakkında konuşmaya başladılar.</p>

  <p class="calibre14">Goebbels, Berlin’de kalarak intihar etmeye karar verdiğini söyledi. Goebbels’in karısı, Hitler’in karşı çıkmasına rağmen çocuklarını zehirledikten sonra ölmek kararında olduğunu bildirdi. Sonra Hitler sanki kesin kararının ne olduğunu evvelce bildirmemiş gibi Keitel ve Bormann’ı çağırttı ve onlara “Ben Berlin’den asla ayrılmayacağım!” dedi. Sonra Jodl’ü çağırttı, iki mareşale Berchtesgaden’e gitmeleri için emir verdi ve Bormann’dan sığınağı terketmesini istedi.</p>

  <p class="calibre14">Artık buhran son haddine gelmiştir. Bundan sonraki olaylar hep bunun tesiri altında cereyan edecek ve bu buhrana yalnız Keitel ile Jodl şahit olacaklardır. Hitler onlara, diğerlerinin kurtaramadığı Berlin’i müdafaa edeceğinden bahsederek şöyle der: “Eğer şehir düşerse, ben de son dakikada kendimi öldüreceğim. Vücut itibariyle zaafa düşmüş bir adam olduğum için dövüşmem mümkün değildir. Fakat ne canlı, ne de ölü olarak düşmanın eline düşmeyeceğim.”</p>

  <p class="calibre14">Jodl ve Keitel onu boş yere makul düşünmeye davet ediyorlardı. Hitler hiçbir şey dinlemiyordu: “Artık sona geldik. Ben kesin kararımı verdim. Bunu artık münakaşa etmek istemiyorum.” dedi.</p>

  <p class="calibre14">Jodl ve Keitel, Hitler’e Alman ordusunun başkumandanı olduğu için hiç olmazsa kendilerine emir vermesi icabettiğini söylediler. Hitler verilecek hiçbir emri olmadığını söyleyerek ilave etti: “Eğer muhakkak emir almak istiyorsanız, Goering’e müracaat ediniz.”</p>

  <p class="calibre14">Keitel: “Hiçbir Alman askeri Goering’in emri altında dövüşmeye razı olamaz!” dedi.</p>

  <p class="calibre14">Hitler bağırdı: “Artık dövüşmek bahis mevzuu değildir. İş pazarlığa kaldıysa, Goering bu işte benden daha başarılıdır.”</p>

  <p class="calibre14">Bu sözlerden sonra Hitler, Keitel ile beraber başkentin kurtarılması çarelerini tetkik etmiştir. General Wenck’in emrindeki ikinci ordu Berlin’in güney batısında ve Elbe nehri boyundadır. Oradan ayrılıp Başbakanlığın merkezi olan Berlin’i kurtarmak için Potsdam’a gelebilir. Keitel bu emri hemen General Wenck’e ulaştırmak üzere hareket etmeyi teklif eder. Fakat Hitler gitmeden önce beraber yemek yemeleri hususunda ısrar eder. Saat akşamın sekizidir. Hitler, Keitel’in yemek yemesini seyretmektedir. Yaşadığı sinir buhranı geçmiş, tamamen sakinleşmiştir. Mareşalin giderken biraz sandviç, bir şişe konyak, çikolatayı beraber götürmesi için emirler verir.</p>

  <p class="calibre14">Krebs, askerî danışman olarak sığınakta kalma emrini alır. Wenck’i görmeye giden Keitel ve Krampintz’deki karargâhına gitmekte olan Jodl yolun bir kısmını katederler. Keitel yolda: “Wenck’e söyleyecek tek sözüm var. Ona Berlin muharebesinin başladığını ve Führer’in hayatının bahis mevzuu olduğunu söyleyeceğim.” der. Fakat otomobilin bir köşesine çekilmiş olan Jodl buna hiçbir cevap vermedi. Çünkü, ona göre bir asker emir vermeli ve verdiği emirlerin mesuliyetini omzuna almaktan çekinmemelidir. Halbuki Führer intihar tehditleri ve ümitsizlik buhranlarıyla bir askerden daha çok bir film artistine benzemektedir.</p>

  <div class="mbppagebreak" id="calibre_pb_19"></div>
</body>
</html>
