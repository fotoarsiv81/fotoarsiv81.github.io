<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karanlik</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak3" id="calibre_toc_10"><br class="calibre2"/>
  Yoldaş Çikatilo’nun Kan Grubu</h1>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="indentmetinbold">Teğmen Viktor Burakov, canavarın “o” olduğundan kesinlikle emindi. “Söz konusu değil” diyordu amirleri. “Cinayetler bir seri katilin işi değil, failleri farklı. Üstelik şüphelendiğin iyi bir komünist.” Komiser, sekiz yıl koştu canavarının peşinden. Onu yargıç önüne çıkardığında, Sovyetler Birliği dağılalı bir yıl olmuştu ve “Komünistten seri katil olmaz!” diyerek soruşturmayı engelleyecek kimse kalmamıştı.</p>

  <p><br class="chapter"/>
  <br class="chapter"/></p>

  <p class="normal1">Aynı yastığa yıllarca baş koyan bir kadın ile erkeğin, karşısındakinin huyu suyu hakkında az buçuk fikir sahibi olması beklenir değil mi? Alman Peter Kürten’in, mahallelinin pek sevip saydığı karısı, kuşkusuz bir istisnaydı. Sessiz ve sakin kocasının, 1929 yılı boyunca 29 kişiyi katleden “Düsseldorf Kasabı” olduğunu hiç fark etmedi.</p>

  <p class="normal1">“Yorkshire Kasabı” adıyla bilinen Peter Sutcliffe’nin karısı da, ona mutlu bir evlilik yaşatan adamın, beş yıl içinde 13 kadını canından ettiğinden habersizdi.</p>

  <p class="normal1">Ancak bu kadınların ne biri, ne diğeri, kocası mahkûm olduğunda, Bayan Fiana Çikatilo kadar yıkılmış olamaz. Yirmi beş yıllık hayat arkadaşı, torunlarının güler yüzlü dedesi, Komünist Partisi’nin sadık üyesi, edebiyat ve mühendislik fakültelerinden çifte diplomalı, lise öğretmeni Andrey Çikatilo’nun, son on iki yıl içinde 50’den fazla kadın ve çocuğu vahşice doğrayıp kanını içmesi bir yana, dillerini, mahrem yerlerini kesip yediğini öğrenmişti.</p>

  <p class="normal1">Çikatilo, Ortaçağ’da yaşamış olsaydı eğer, ona “Kurt Adam” diyecekleri kesindi. Cinayetlerini XX. yüzyılın Rusya’sında değil de, Amerika’da işlemiş olsaydı, peşine düşecek FBI ajanları, olay yerlerine bakıp, onu “düzensiz seri katiller” sınıfına sokar, mağdurların bulunduğu şekilden yola çıkarak kriminal profillemeden yararlanmaya çalışır ve biraz kuşkuyla yanaşsalar da, coğrafi profilleme sayesinde evini bulmaya gayret ederlerdi. Amerikalı polisler, bütün bu yeni yöntemleri kullanarak seri katili, Sovyet meslektaşlarından daha önce yakalayabilirler mi bilinmez. Ancak şurası muhakkak ki, Andrey Çikatilo’yu yakalayan Teğmen Viktor Burakov’un coğrafyası iyiydi.</p>

  <p><br class="chapter"/></p>

  <p class="normal2">Tabiatın oyununa geldiler, suçsuzu idam ettiler</p>

  <p class="normal1">1946, Ukrayna için felaket bir yıldı. Savaşın yerle bir ettiği ülke, bu kez kuraklıkla boğuşuyordu. Hayatta kalanların cesetleri bile yediği söylenir. Yabloçnoya’lı Andrey Romanoviç Çikatilo, o tarihte on yaşındaydı. Durur durur, “Stepan neden öldü?” diye sorardı annesine. “Köylüler aç kalmış, kaçırıp yediler” derdi kadın. Anne, büyük bir olasılıkla yalan söylüyordu ama, zavallı çocuk, o gece mutlaka altına eder ve ertesi sabah mutlaka dayak yerdi. Almanlara esir düşmüş babası 1949’da köye döndü. “Nasıl olur da, ölmeyip esir düşersin? Hiç şüphe yok, sen vatan hainisin” dediler. Dört yıla kalmadan Andrey iktidarsız olduğunu fark etti. Yıllar sonra cinsel yaşamı “normal”e döndüğünde, Andrey’e, “hayvan” demek, iltifat olurdu.</p>

  <p class="normal1">Joseph Stalin, “Doğa Dönüşüm Projesi’yle kuraklığı da yeneceğiz” diyordu o yıllar. Komünist Partisi’nin emriyle, ülkenin uçsuz bucaksız steplerinde, lesopolosa denen orman şeritleri oluşturdular.</p>

  <p class="normal1">Kırk bir yerinden bıçaklanmış, gözleri oyulmuş, cinsel organı kesilmiş dokuz yaşındaki Lena Zakotnova’nın bedeni 22 aralık 1978 sabahı, Rostov yakınlarındaki Şahti’de, böyle bir orman şeridinin dibinde bulundu. Üzerinde semen lekeleri vardı. Lekeleri incelediler, “Saldırganın kan grubu AB” dediler. Şüphelilerden biri, kırk iki yaşındaki lise öğretmeni, parti üyesi Andrey Romanoviç Çikatilo, diğeri Aleksandr Kravçenko’ydu. İkisinin de kanını aldılar. Çikatilo’nun kan grubu “A”, Kravçenko’nunki “AB” çıkınca, genç adamı yargıladılar ve idam ettiler.</p>

  <p class="normal1">Tam on yıl sonra Rostov polisine Moskova’dan bir tamim geldi. “Dikkat edin” diyordu, “bir milyon erkekten birinin kanında başka, sperm sıvısında başka bir kan grubu gözleniyor.” Polis, mevcut nüfusa göre, bölgede bu özellikte sadece iki erkeğin bulunabileceğini hesapladı. Birinin Çikatilo olduğunu ve yanlış adamı idam ettiklerini iki yıl sonra anlayacaklar, bu arada Çikatilo, kurbanlarının sayısını 50’nin üzerine çıkararak Rusya’nın yetiştirdiği en canavar seri katil unvanını kazanacaktı.</p>

  <p><br class="chapter"/></p>

  <p class="normal2">Suçsuzdu, işkenceden korktu, kendini astı</p>

  <p class="normal1">Rostov civarında, hiçbir çocuk ya da kadının öldürülmediği, kimsenin kaybolmadığı üç yıldan fazla olmuştu ki, 1981 sonbaharında on yedi yaşındaki Larisa’nın bıçaklanmış, etleri koparılmış çıplak bedeni Don Nehri kıyısında bulundu. Katilin kimliği saptanamadı.</p>

  <p class="normal1">Bir yıl kadar sonra hemen hemen aynı bölgede, bu kez tren yoluna yakın bir orman şeridinin içinde çalı çırpı toplamaya çıkan bir köylü, kafatasına yapışıp kalmış bir tutam siyah saç, ucunda küpe deliği görünür sol kulağı ve bir parmağından başka şeyi kalmamış küçük iskeletle karşılaştı. “Dokuz on yaşlarında kız çocuğu” dedi adli tıp uzmanları, “arkadan saldırılmış, kafatası ve kaburgaları kırık, en az yirmi iki kez bıçaklanmış, gözleri oyulmuş.”</p>

  <p class="normal1">Bir aydır kayıp on üç yaşındaki Lyubov Biryuk’un amcası, “Kızımızın saçları kahverengiydi” demiş olsa da, Lyubov’un sarı okul çantası bulunduğunda, Rostov bölgesinin güvenliğinden sorumlu Binbaşı Mihail Fetisov açıkladı: “Cesedin kalan tek parmağının izi, çantadaki defterlerin üzerindekileri tutuyor.” Binbaşı, evvelce ırza geçmeden mahkûm olmuş birini tutukladı. Adam, karakolda başına geleceklerden korkup kendini astı. “Cezasını buldu” dediler. Kız çocuğu olanlar rahat bir nefes aldı. Boşa sevinmişlerdi. İki aya kalmadan bir ceset daha bulundu, hemen ardından bir tane daha.</p>

  <p><br class="chapter"/></p>

  <p class="normal2">“Biz komünistiz, bizden seri katil çıkmaz”</p>

  <p class="normal1">Şahti tren istasyonu yakınlarındaki orman şeridinin kıyısında, bacaklarını açmış, yüzükoyun yatan, bıçaklanmış ve gözleri oyulmuş yirmi yaşlarındaki kadın cesedini ilk gören, bir demiryolu işçisiydi. Ne yazık ki, Şahti’nin küçük Lyubov’un cesedinin bulunduğu yere sadece 40 kilometre uzakta olduğu, Binbaşı Fetisov’un pek dikkatini çekmedi. Hatta, bir ay kadar sonra, 10 kilometre kuzeydeki orman şeridinin içinde odun toplayan bir asker, üzeri çalılarla örtülü, yüzükoyun uzanmış, bacakları yana açılmış, defalarca bıçaklanmış, gözleri oyulmuş çıplak kadın cesedine rastladığında bile, etrafta bir seri katilin dolaştığını açıkça kabul etmedi ve Çikatilo, 1982 yılı boyunca, yaşları dokuz ile on dokuz arasında değişen, ikisi erkek yedi kişiyi bıçak darbeleriyle öldürdü, hepsinin gözünü oydu, organlarını parçaladı.</p>

  <p class="normal1">1983 yılının ocak ayında, Binbaşı Fetisov bir türlü aydınlatılamayan cinayetlere bir son vermeye karar verdi, on kişilik özel bir tim oluşturdu, başına Rostov Kriminoloji Laboratuvarı’nda çalışan kriminolog Teğmen Viktor Burakov’u getirdi. Burakov, hem olay yerinden delil toplama, hem de parmak izi, ayakkabı izi gibi fiziksel delilleri karşılaştırma konusunda uzmandı. İlk işi, eline bir harita alıp cesetlerin bulunduğu yerleri işaretlemek oldu. “Bu, bir seri katilin işi” dedi içinden. Yüksek sesle dillendirmekten kaçındı. “Komünizm ile seri katillik bağdaşmaz. Bu sorun kapitalist ülkelerin hastalığıdır” diyenlerle tartışmak istemedi.</p>

  <p><br class="chapter"/></p>

  <p class="normal2">Haritadaki noktalar sürekli artıyor</p>

  <p class="normal1">Teğmen Burakov’u, göreve başladığının dördüncü ayında Rostov’un 80 kilometre kadar kuzeyindeki Novoçerkask’a çağırdılar. Tren istasyonu yakınında, bir orman şeridinin içinde, karlar eriyince meydana çıkan ve soğuk yüzünden hemen hemen ilk günkü halini koruyan, beş aydır kayıp, on yaşındaki Olga’nın bıçaklanmış, gözleri oyulmuş, cinsel organı bulunmayan cesedini görür görmez, haritasına bir nokta daha ekledi.</p>

  <p class="normal1">1983’te Teğmen Burakov, haritasının sekiz yerini daha işaretledi. Katilin aynı kişi olduğundan hiç kuşkusu yoktu. 1984’ün sonuna gelindiğinde, haritasındaki noktaların sayısı otuz ikiye ulaşmıştı. “Bunlar, cesedi bulunan kurbanlar” diyordu. “Kim bilir daha ne kadar var?” Haklıydı. En azından haritasında, Çikatilo’nun iş için gittiği başka yerlerde öldürdükleri, örneğin Taşkent’teki iki cesedi yer almıyordu.</p>

  <p class="normal1">Teğmen Burakov, haritasını bir yana bıraktı, katilin oturduğu yeri bulabilmek için, bu kez yüzlerce hava fotoğrafını incelemeye, işaretlemeye, ölçüp biçmeye başladı. Bir sonuç çıkmayınca, saldırıların saati, haftanın günü, mevsimi, hava koşulları ve olay yerlerinin enlem ve boylamını istatistiksel olarak değerlendirdi. Bir bağlantı bulamadı. Teğmene göre katil, orman şeritlerine yakın yerden geçen tren hatları civarında hareket ediyordu, iktidarsızdı ve muhtemelen orta yaşlı bir erkekti. Bunlara bir de, çocukları istismar ettiği anlaşıldığında, hem çalıştığı okulu, hem evini değiştirmek zorunda kalan bir öğretmen olduğunu ekleyebilseydi, Çikatilo’yu eliyle koymuş gibi bulabilirdi.</p>

  <p><br class="chapter"/></p>

  <p class="normal2">Lesopolosa (orman şeridi) operasyonu</p>

  <p class="normal1">Teğmen Burakov, 80’lerin sonuna doğru, artık kendini iyiden iyiye hissettiren ve birkaç yıl içinde Sovyetler Birliği’nin dağılmasıyla son bulacak reform rüzgârlarından alabildiğine yararlandı. Sekiz yıldır siyasi nedenlerle ağzına bile almaya çekindiği “etrafta bir seril katil var” gerçeğini toplumla paylaştı. Rostov ve civarının bütün okullarında ve her sokağında tehlikeye dikkat çekti. Artık, saat başı yenileriyle değiştirilen 600’den fazla polis, gece-gündüz demeden demiryolları boyunca devriye geziyor ve orman şeritlerine yakın istasyonların peronlarında üniformalı polisler nöbet tutuyordu. Üçü hariç. Teğmen Burakov sabırla, seri katilin bu istasyonlardan birine gelmesini bekledi. Gelecek ve ya istasyonda ya da orman şeridinin kenarlarında dikkat kesilmiş, kimi köylü, kimi işçi kılığındaki sivil polislerden birine yakalanacaktı. Nitekim öyle oldu.</p>

  <p class="normal1">Uzun paltolu, deri kasketli Andrey Romanoviç Çikatilo, 20 kasım 1990 günü, bu istasyonlardan birindeki şüpheli hareketleri yüzünden tutuklandığında, elinde büyükçe bir evrak çantası vardı. Çantadan, yün örmeye yarayan iki şiş, küçük bir makyaj aynası ve 30 santim uzunluğundaki ekmek bıçağından başka bir şey çıkmadı. Gözaltında tutulabileceği süre on gündü. Dokuz gün polislerce sorgulandı. Çikatilo suçlamaları kabul etmedi. 29 kasımda karşısına, o sıralar henüz hiç tanınmayan bir doktor olan psikiyatri uzmanı Aleksandr Bukanovskiy’i oturttular. İfadesini, ertesi sabah güneşin ilk ışıklarıyla birlikte imzaladı. Elli kişiyi nerede ve nasıl öldürdüğünü bütün ayrıntılarıyla anlatmıştı. Duruşmalara, özel kafes içinde çıkarıldı. 16 şubat 1994’te, Rostov’daki bir binanın ses geçirmez bölümünde kafasına tek kurşun sıkılarak idam edildi.</p>

  <p><br class="chapter"/></p>

  <p class="normal2">Coğrafi profilleme, bir doktora teziyle doğdu</p>

  <p class="normal1">1980’lerin ortasında, yani Teğmen Burakov’un yoldaş Çikatilo’nun peşine düştüğü ilk yıllarda, Kanadalı polis Kim Rossmo, kriminoloji doktorasını tamamlamaya çalışan bir öğrenciydi. Tez konusu, tıpkı teğmenin hayal ettiği gibi, cinayetlerin gerçekleştiği olay yerlerinin coğrafi konumundan yola çıkarak seri katilin evini bulmaya yönelikti.</p>

  <p class="normal1">Kim Rossmo, Japonya yolculuğu sırasında Tokyo ile Osaka’yı birbirine bağlayan Kurşun Tren’in bir peçetesine çiziktirdiği matematiksel algoritmayla, sadece bunun mümkün olduğunu kanıtlamakla kalmadı, pek çok polis teşkilatının binlerce suçluyu yakalamasını sağlayacak “coğrafi profilleme”nin de kurucusu oldu.</p>

  <p class="normal1">Teğmen Burakov, gecelerce uykusuz kalmasına, zayıf düşmesine, hatta geçirdiği sinir krizi yüzünden bir ay hastanede yatmak zorunda kalmasına neden olan seri katilini yakaladıktan sonra, sanırım uzunca bir süre dinlenmiştir. Rossmo’ya gelince, 2007’den bu yana Teksas Eyaleti Jeo-uzamsal (geospatial) İstihbarat ve Soruşturma Merkezi’nin başkanlığını yürütüyor; Irak ile Afganistan’daki silah depolarının yerini ve bir biyoterör saldırısında hastalıkların yayılma biçimini hesaplayacak formüller üzerinde çalışıyor.</p>
</body>
</html>
