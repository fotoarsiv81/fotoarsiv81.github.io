<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karanlik</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak3" id="calibre_toc_18"><br class="calibre2"/>
  “Bazıları Dopingliydi, Ama Biz Bilemedik”</h1>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="indentmetinbold">2008 yazında yapılacak Pekin Yaz Olimpiyatları öncesinde, finale kalacaklar ile madalya kazananacakların birçoğunun dopingli olacağından kuşku duyanların sayısı giderek artmıştı. Neden mi? Çünkü, testosteron ve EPO dopingi her zaman bulunamıyordu. Gen dopingini ise ne siz sorun, ne ben söyleyeyim.</p>

  <p><br class="chapter"/>
  <br class="chapter"/></p>

  <p class="normal1">O sıralar, Uluslararası Olimpiyat Komitesi’nin önerileri doğrultusunda yürütmekte olduğumuz bir proje çerçevesinde, farklı spor dallarının antrenörleriyle gerçekleştirdiğimiz bir sohbet toplantısında, konumuz olmamasına rağmen, doping gündeme geldi.</p>

  <p class="normal1">Antrenörlerden biri, “Bilimde ileri olan ülkelerin sporcuları, henüz doping taramalarında aranmayan maddelerle doping yapıyor ama anlaşılmıyor, kabak bizim başımıza patlıyor” diyecek oldu. Diğerleri bu görüşe katıldı ve ben, bütün gayretlerime rağmen, onların bu yargısını kıramadım. Moral bozmamak için, o toplantıda dile getirmedim ama, haksız da sayılmazlar. Sadece doping listesinde olmayanların değil, olanların bile saptanmasında ciddi sorunlar var.</p>

  <p><br class="chapter"/></p>

  <p class="normal2">Geni farklı olan yakalanmıyor</p>

  <p class="normal1">Dünya Antidoping Ajansı WADA’nın istatistiklerine göre, doping kontrollerinde alınan idrar örneklerinden pozitif sonuç verenlerin yüzde 43’ünde, testosteron bulunuyor. Bu veri, testosteronun ne denli sık kullanılan bir doping maddesi olduğunun kanıtı. Kısa bir süre önce İsveç’ten gelen bir haber, aslında testosteron kullananların çok daha fazla olduğunu ve kontrollerde yakalanamadıklarını ortaya çıkardı.</p>

  <p class="normal1">Karolinska Enstitüsü’ndeki araştırmaya katılan 55 erkeğin tamamı çok sağlıklıydı ve bilim uğruna denek olmayı kabul etmişlerdi. Hepsine aynı miktarda testosteron hormonu enjekte edildi ve on beş gün boyunca hepsinin idrarı alınarak, testosteron dopingi kontrollerinde uygulanan standart yöntemle incelendi. Sonuçlar beklendiği gibi çıktı. Daha doğrusu, çıktı “sayılır”. Çünkü 33’ünün idrarından, bedenlerine testosteron enjekte edildiği anlaşılıyordu da, 17’si “temiz”di. Daha önce hiç bilinmeyen bir durumdu bu ve keşfedilen bir kalıtımsal özelliğin sonucuydu. Bu 17 erkeğin kasları, testosteron hormonuna yanıt veriyor ve gelişiyordu ama, testosteronu idrarda çözünen şekle dönüştüren genleri eksikti.</p>

  <p class="normal1">Moleküler genetikçi Jenny Jakobsson Schulze’ye göre sarı ırkın her üç erkeğinden ikisinde, beyaz ırkın her on erkeğinden birinde, böylesi bir eksiklik gözleniyor. Diğer topluluklarla ilgili henüz bir bilgi yok. Ayrıca kadınlar ile erkekler arasında bir fark olup olmadığı da bilinmiyor.</p>

  <p class="normal1">Bu bulgu, dopingle mücadele açısından bir kâbus. Çünkü, testosteronu idrarda çözebilecek şekle dönüştüren gene sahip olmayan sporcular testosteron kullanırsa, halen yapılmakta olan testle dopingi saptamak mümkün değil.</p>

  <p class="normal1">Bunun da bir çözümü var elbette. Sporcuların DNA’sını inceleyerek, bu gen kusurunu taşıyıp taşımadığına bakmak. Şimdilik WADA, DNA düzeyindeki araştırmalara, etik kaygılarını öne sürerek sıcak bakmıyor.</p>

  <p class="normal1">Testosteron kullandığı halde, doping kontrollerinde yakalanmayanlar, bu tür bir kalıtımsal özellik taşıdıklarını tesadüfen fark ederek testosteron kullanmayı sürdürebilirler. İnsanın aklına ister istemez daha kötü bir senaryo geliyor. Acaba, sporcuların DNA’sını inceledikten sonra, “Sen testosteron kullanma, yakalanırsın, ama sen kullanabilirsin” diye akıl verenler var mı?</p>

  <p><br class="chapter"/></p>

  <p class="normal2">“Utanç turu” sürüyor</p>

  <p class="normal1">Eritropoyetin ya da kısaca EPO, böbreklerce sentezlenen ve kemik iliğinin daha fazla alyuvar yapmasını sağlayan bir hormondur. Dışarıdan EPO alınırsa, alyuvarların sayısı, dolayısıyla dokulara taşınan oksijen miktarı artar. Oksijen demek, enerji ve dayanıklılık demektir, bu nedenle EPO kullanmak dopinge girer ve WADA tarafından akredite laboratuvarlara gönderilen idrar örneklerinde mutlaka aranır.</p>

  <p class="normal1">EPO’yla doping yapıldığı ilk kez 1998’de, bir rastlantı eseri ortaya çıkmıştı. Fransız gümrükçüler, Belçika’ya geçmekte olan Festina bisiklet takımının fizyoterapisti Willy Voet’un bagajını açtırmasaydı eğer, otomobilinde taşıdığı büyüme hormonu, testosteron, uyuşturucu madde, amfetamin ve sayısız enjektörle birlikte EPO bulunmayacak ve bunun dopingde kullanıldığını kim bilir ne zaman öğrenecektik?</p>

  <p class="normal1">Dünyanın en büyük spor organizasyonlarından Uluslararası Fransa Bisiklet Turu, yıllar içinde, EPO kullananlar yüzünden bir “utanç turu”na dönüştü. 95’incisi 5 temmuzda başlayan ve 180 bisikletçinin üç hafta boyunca 3 500 kilometreden fazla pedal çevireceği turda, önce iki İspanyol bisikletçide, Moises Duenas Nevado ile Manuel Beltran’da, ardından yirmi iki yaşındaki İtalyan Riccardo Ricco’da EPO bulundu. EPO’nun sadece bisiklet, atletizm, kayak krosu gibi dayanıklılık gerektiren spor dallarında yarışan sporcular tarafından kullanıldığını sanmak yanlış olur. Örneğin geçtiğimiz aylarda, Almanların milli bilardocusu Axel Buescher’in de EPO kullandığına tanık olduk.</p>

  <p><br class="chapter"/></p>

  <p class="normal2">EPO dopingi kanıtlanamıyor</p>

  <p class="normal1">26 haziran 2008 günü, Journal of Applied Physiology’de (Uygulamalı Fizyoloji Dergisi) yayımlanan, ancak sonuçlarını mayıstan bu yana bildiğimiz bir araştırma var.</p>

  <p class="normal1">Yaş ortalaması yirmi üç olan sekiz sağlıklı erkek, yedi hafta süreyle, Kopenhag Kas Araştırmaları Merkezi’nin araştırmasına katılıyor. Bu kişilere, ilk iki hafta boyunca her gün, ardından birer hafta aralıklarla, iki kez daha EPO iğnesi yapılıyor. Bu erkeklerden deney öncesinden başlamak üzere, kırk dokuz gün boyunca biyolojik örnek alınıyor ve idrarları WADA tarafından akredite iki laboratuvara gönderiliyor.</p>

  <p class="normal1">Adları gizlenen bu laboratuvarlardan “A” diye tanımlananı, her gün EPO iğnesi yapılan dönemde, bütün deneklerin EPO kullandığını saptadığı halde, “B” laboratuvarı bir örneğe “negatif”, kalanlarına “şüpheli” sonucu veriyor. Kısacası, deneklerden bir tekine bile EPO iğnesi yapıldığını anlayamıyor.</p>

  <p class="normal1">Araştırmanın, haftada bir kez EPO yapılan ikinci döneminde alınan idrar örneklerinde ise, ne “A” ne B” laboratuvarı, deneklerin tamamında EPO bulabiliyor. Üstelik “A”nın şüpheli dediğine, “B” negatif, “B” laboratuvarının pozitif dediğine, diğeri “negatif” sonucu veriyor.</p>

  <p class="normal1">Carsten Lundby ve arkadaşlarının bu araştırması, spor dünyasına bomba gibi düştü. Çünkü, akredite laboratuvarlar arasındaki kalite farkını ve çelişkili sonuçlar elde ettiklerini ortaya çıkarması bir yana, laboratuvarların EPO dopingi yapmış kişileri her zaman saptayamadığını kanıtladı.</p>

  <p class="normal1">Testosteronun her zaman bulunamadığını gösteren araştırmaya, bir de EPO analizlerinde yaşanan bu kargaşa eklenince, Pekin Olimpiyatları’ndaki madalyalara duyulacak kuşkuyu hayal bile edemiyorum.</p>

  <p><br class="chapter"/></p>

  <p class="normal2">Gen dopingine bir iki</p>

  <p class="normal1">Çin’de bir hastanede, iki Çinli doktor ve Amerikalı bir yüzme antrenörü konuşuyor. “Kür, iki hafta sürer. Damardan dört kez kök hücre verilmesi uygun olur. Her seferinde 40 milyon hücre enjekte ederiz. İki katına da çıkılabilir. Ne kadar fazla olursa, performansı o kadar yükselir. Henüz sporcularda denemedik ama, hayati bir aksilik olmaz. Bedeli 24 000 dolar. Bizde büyüme hormonu tedavisi de var. Ancak dikkatli olmanız gerekir, çünkü büyüme hormonu doping listesinde.” Doktorlar, antrenöre hastaneyi gezdiriyor, uygulamanın yapılacağı odayı gösteriyorlar.</p>

  <p class="normal1">Aslında, kendisini yüzme antrenörü olarak tanıtan bir Alman gazeteciydi. Çinli doktorlarla giriştiği gen dopingi pazarlığının gizli kamera görüntüleri, Alman ARD televizyonunda yayınlandığında, şok edici sahneleri izleyen Uluslararası Antidoping Ajansı (WADA) Genel Müdürü David Howman, “En kötü tahminimden de daha kötü” demek zorunda kaldı. “Şu anda gen dopingi yapıyor olmaları ve pek yakında başlayacak muhteşem olayda da gen dopinginin yapılabilecek olması çok kaygı verici. Bundan hep korkmuş, ancak hekimlerin bu tür davranışlara yönelmeyeceğini ummuştuk. Meğer yanılmışız.”</p>

  <p><br class="chapter"/></p>

  <p class="normal2">Kas kitlesini hızla dört katına çıkaran tedavi</p>

  <p class="normal1">Dr. Se-Jin Lee, Baltimore’daki John Hopkins Üniversitesi’nde çalışan bir gen tedavisi uzmanı. AIDS, kanser gibi hastalıklarda görülen kas erimesini tedavi etmek amacıyla araştırmalar yapıyor. Farelere enjekte ettiği ve miyostatin adını verdiği bir maddenin, kas kitlesini birkaç günde dört katına çıkardığını yayımladığı andan itibaren, miyostatini denemek isteyen antrenör ve sporcuların e-posta bombardımanıyla karşılaşmış.</p>

  <p class="normal1">Se-Jin Lee’nin kas hastalıklarını tedavi amacıyla yürüttüğü araştırmanın, kısa zamanda doping amacıyla deneneceği muhakkak. Köln’deki Alman Spor Yüksek Okulu’nda görevli gen tedavisi uzmanı Patrick Diel, bir süre önce konuyu Alman Parlamentosu’nun gündemine taşıdı. Diel, Çinli bilim adamlarının Se-Jin Lee’nin tedavide kullandığı maddenin tablet halinde de işe yaradığını keşfetmiş olduklarını iddia ediyor. Bu durumda, doping için iğne olmaya bile gerek yok.</p>

  <p class="normal1">Torontolu spor doktoru Mauro di Pasquale ise, antrenörlerle yaptığı görüşmelere dayanarak, şimdiye değin çok sayıda profesyonel atletin yanı sıra olimpik düzeyde elit atletin de Çin’e giderek, üniversite hastanelerinde, özel kliniklerde gen dopingi yaptırdığını ileri sürüyor.</p>

  <p><br class="chapter"/></p>

  <p class="normal2">Gen dopingi 2010’da saptanır</p>

  <p class="normal1">WADA’nın tanımlamasına göre gen dopingi, tedavi amacını taşımayan ve performans artırmaya yönelik olarak, insan organizmasına yabancı genlerin sokulması ya da kişinin kendi genlerinin değişikliğe uğratılmasıdır. Genlerin çalışma şekli, çok basit kimyasallarla bile değişikliğe uğratılabilir. Bu nedenle, “gen dopingi” çerçevesi çok geniş bir kavram ve moleküler genetik ile eczacılıkla ilgili araştırmaların doğal bir sonucu olarak gelişen bu doping şeklinin, alışageldiklerimizden daha zararlı olduğunu iddia etmek için henüz çok erken.</p>

  <p class="normal1">Gen dopingine yarayacak yöntemlerle çalışan araştırıcılar, antrenör ve sporcuların doping talepleriyle karşılaşmaktan yakınıp duruyorlar. Gen dopingini kanıtlamak henüz mümkün değil. Bu nedenle taleplerin karşılanıp karşılanmadığını bilmiyoruz. Bu tür bir dopingin yapıldığını, en erken 2010’da saptayabileceğiz. Üstelik gen dopinginde kullanılabilecek her yöntem için, farklı bir tanı tekniği geliştirmek gerekiyor. Dolayısıyla bu süre daha da uzayabilir.</p>

  <p><br class="chapter"/></p>

  <p class="normal2">Sudan ucuz doping</p>

  <p class="normal1">2008 yazında spor gündemimizde, iki ilginç haber daha vardı. Bunlardan ilki, küçük yaştakilere doping maddesi vermekten iki kez ceza almış bir milli takım antrenörü Çinli’nin halen görevde olduğu, diğeri bayanlar 200 metre kurbağalamada gümüş madalya sahibi Çinli Huang Şiaomin’in, 1988 Seul Yaz Olimpiyatları’nda hem kendisinin, hem de arkadaşlarının dopingli olduğu.</p>

  <p class="normal1">Bu ve benzeri negatif propagandalar yüzünden Çin hükümeti, dopingle mücadeleyi ciddiye aldığını ve kesinlikle göz yumulmayacağını her fırsatta dile getirdi. Hatta, yasaklı maddelerin piyasaya sürülmesini engellemek amacıyla, olimpiyatlar öncesinde bu maddeleri imal eden fabrikaların lisanslarını bile kaldırdı.</p>

  <p class="normal1">Faaliyeti geçici olarak durdurulan şirketlerden biri GenSci’ydi. Çin’in, kârlılığı en yüksek ilaç imalatçısı GenSci, bir doping maddesi olan büyüme hormonu piyasasının yüzde 70’ini, Jintropin adlı preparatıyla elinde bulunduruyordu. Bu hormonu internetten pazarlayan, müşterileriyle doğrudan e-posta aracılığıyla iletişime geçen GenSci, verilen siparişleri karşılamakta gecikeceğini, ürün doping listesinde yer aldığından olimpiyatlar öncesi satış yapamadıklarını, oyunlar biter bitmez hizmetin eski hızına döneceğini bildirdi. Nitekim, öyle de oldu.</p>

  <p class="normal1">Çin hükümetinin doping maddeleri konusunda aldığı önlemlerin pek yeterli olduğu söylenemez. Batı pazarlarında 100 gram EPO’nun 6 000 avro olan fiyatının, Çin’de 150 avroya kadar düşmüş olması, bunun kanıtlarından sadece biri. Öte yandan Çin piyasasında, halen Batılılarca bilinmeyen, ayrıca daha önce insanlarda hiç denenmediğinden yan etkilerine ilişkin bilgi bulunmayan bir dizi steroit yapılı preparata da rastlamak mümkün. Bu maddeler henüz doping listelerine alınmadığından, yapılan doping kontrollerinde de aranmıyorlar.</p>
</body>
</html>
