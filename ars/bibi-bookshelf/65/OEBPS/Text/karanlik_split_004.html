<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karanlik</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak3" id="calibre_toc_2"><br class="calibre2"/>
  Facebook’ta Grup Seks Cinayeti</h1>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="indentmetinbold">Tepedeki küçük odada sevişen kaç kişiydiler, üç mü? Yoksa dört, beş ya da altı mı? Kızlardan birinin boğazı kesilmeseydi eğer, bu kimsenin umurunda olmazdı.</p>

  <p><br class="chapter"/>
  <br class="chapter"/></p>

  <p class="normal1">Henüz yirmi yaşındaki Amanda Knox ya da MySpace’teki takma adıyla “Foxy Knoxy”, 15 ekim 2007 günü masanın başına oturdu, Amerika’daki ailesine şu satırları yazdı:</p>

  <p><br class="chapter"/></p>

  <p class="indentmetin">Bir aydır İtalya’dayım, üniversite başladı, yeni evim çok güzel, Perugia ayaklarımın altında. Bir çamaşır makinesi aldık. Bozuk çıktı. Çağırdığımız tamirci, gece bizde kalmış. Sabah, koridorda karşılaştık. Üzerinde sadece iç çamaşırı vardı. Pazartesileri dışında her gece, eve on dakika uzaklıktaki LeChic’te çalışıyorum. Bar sahibinin adı, Patrick Diya Lumumba. Kongolu’ymuş. Barmen Cezayirli bir çocuk. Pek yakışıklı. Ara sıra dans ediyoruz. Henüz niyetini anlayamadım. İtalyanlara bayıldım. Öğle tatilleri üç saat. Keşke bizim millet de hayatın sadece çalışmak, okula gitmek ve para kazanmaktan ibaret olmadığını öğrense.</p>

  <p class="sagnormal">Sizi çok özledim, Amanda.</p>

  <p><br class="chapter"/></p>

  <p class="normal1">Amanda’nın takma adı “Foxy”, İngilizce argoda, “cinsel açıdan çekici, seksi” anlamına geliyor. MySpace, tıpkı Facebook gibi sanal bir ortam. Daha doğrusu bir “sosyal iletişim ağı”. 2007 sonbaharında, üye sayısı 200 milyonu aşmıştı. Buna her gün 230 000 kişi ekleniyor ve yaşamının her türlü ayrıntısını, fotoğraf ve video kliplerle süsleyerek yüzünü gördüğü ya da hiç görmediği arkadaşlarıyla paylaşıyordu.</p>

  <p class="normal1">Unutuyordum. Amanda’nın edebiyatçı yönü de vardı. Zaman zaman, MySpace’teki sayfasında kısa öyküler yayımlamıştı. Örneğin, 11 aralık 2006’dakinin adı, “Küçük Kardeş”. Şiddet dozu yüksek, “kan” sözcüğünün sıklıkla tekrarlandığı, kardeşlerden küçüğünün, genç bir kıza uyuşturucu verdikten sonra tecavüz ettiği bir öykü. Amanda’nın fantezileri, yazdıklarıyla sınırlı değildi.</p>

  <p><br class="chapter"/></p>

  <p class="normal2">“Sarhoş Piliç”in İtalyan sevgilisi</p>

  <p class="normal1">Amanda, 2006 yılının kasım ayının ilk günlerinde MySpace’ten çıktı. Aslında çıkmak zorunda kaldı. İtalyan cezaevlerindeki tutukluların böyle bir olanağı yoktu.</p>

  <p class="normal1">Sanal sayfasına ulaşmak mümkün olamasa da, YouTube’a gönderdiği, bir evin mutfağında üç beş arkadaşıyla birlikte çekilen video filmini izlemek mümkündü. Konuştuklarını anlamak zordu. Ya alkol, ya uyuşturucu ya da her ikisinin birden etkisindeydi çünkü. Zaten klibin adı, “Sarhoş Piliç”ti.</p>

  <p class="normal1">Amanda’nın cezaevinde küçük bir deftere hatıralarını yazdığı söyleniyor. Kitaplaşırsa, çok satacağından kimsenin kuşkusu yok. Seks, uyuşturucu ve şiddet, hele içinde genç ve güzel kadınlar varsa, her zaman satar.</p>

  <p class="normal1">Yirmi üç yaşındaki İtalyan Raffaele Sollecito, Sarhoş Piliç’in, sayılarının pek çok olduğu anlaşılan sevgililerinden biriydi. Tıpkı onun gibi, öğrenciydi. Bu güzel ve küçük üniversite kentinde, evinden ve çevre baskısından uzakta, her türlü “olanaktan” alabildiğine yararlanmaya çalışan ve genellikle Perugialı olmayan 15 000 kadar öğrenciden sadece biri.</p>

  <p class="normal1">Genç adamın, Facebook’taki sayfasında, Cadılar Bayramı’nda çektirdiği bir fotoğrafı duruyordu. Tepeden tırnağa gazlı bezle sardırmıştı kendini. Yüzünün sadece yarısı gözüküyordu. Eline bir kasap satırı alarak poz vermişti ama, artık böyle pozlar vermesi mümkün değildi. Ayrıca ne bıçak ve kılıç koleksiyonunu geliştirmesi, ne de evinde ele geçen, kadınların kesici aletlerle doğrandığı <span class="ideitalik">Blood, Mad Psycho</span> ya da <span class="ideitalik">The Immortal</span> benzeri çizgi romanları okuması mümkündü. Çünkü, Raffaele de, sevgilisi Amanda gibi, Capanne Cezaevi’nde yargılanmayı bekliyordu. Savcının hiç kuşkusu yoktu. İkisi bir olmuş, genç bir İngiliz kızını, Meredith Kercher’i öldürmüşlerdi.</p>

  <p><br class="chapter"/></p>

  <p class="normal2">Pergola Sokağı’ndaki kiralık ev</p>

  <p class="normal1">Meredith Kercher, aslında Leeds Üniversitesi’nde öğrenciydi. Erasmus değişim programıyla eğitimini sürdürmek üzere Perugia’ya gelmiş ve Pergola Sokağı 7 numaralı evin dört odasından birini kiralamıştı.</p>

  <p class="normal1">Kısa bir süre sonra, evin bir kiracısı daha olacaktı. Birlikte gitar çaldıkları, yemek pişirdikleri, eve getirdiği Hişam, Abdül, Giacomo, Merlin, Spiros, Daniel ve daha nice erkek arkadaşıyla yaşamına renk katan, ara sıra kullandığı esrar dışında fazlaca bir rahatsızlık yaratmayan Amerikalı bir öğrenciydi bu: Amanda Knox, nam-ı diğer Sarhoş Piliç.</p>

  <p class="normal1">1 kasım 2007 günü, dini bayram nedeniyle dükkânlar kapalıydı, okul da yoktu. Meredith, saat 17.00’ye doğru iki kız arkadaşının evine gitti. Birlikte pizza ısmarlayıp yediler, sonra romantik bir aşk öyküsünün anlatıldığı <span class="ideitalik">The Notebook</span> adlı filmin DVD’sini izlediler. Meredith, 21.00’e doğru onlardan ayrıldı. 21.15’te Pergola Sokağı’ndaki otoparkın güvenlik kamerasının önünden geçti ve Amanda’yla paylaştığı küçük eve girdi.</p>

  <p><br class="chapter"/></p>

  <p class="normal2">Bahçede iki cep telefonu</p>

  <p class="normal1">Bahçeye çıktığınızda, yere atılmış iki cep telefonu görseniz ne yaparsınız? Hiç ellemeden polisi ararsınız değil mi? Nitekim,<br class="chapter"/>
  2 kasım sabahı, Sperandio 5b adresinde oturan Bayan Lana Elisabetta da aynen öyle yaptı.</p>

  <p class="normal1">Polis kısa sürede, her iki telefonun aynı kişi üzerine kayıtlı olduğunu saptadı. Parmak izi bulamadı. Anlaşılan hırsız, yakalanmamak için telefonları iyice temizlemişti. Saat tam 12.35’te polis, telefonları sahibine iade etmek üzere geldi. Pergola Sokağı’ndaki, Meredith Kercher’in evine. Pek de hoş olmayan bir sürpriz onları bekliyordu.</p>

  <p><br class="chapter"/></p>

  <p class="normal2">Yorgan altında bir ceset</p>

  <p class="normal1">Sokak kapısının önünde iki genç durmaktaydı. Kız olanı, hemen atıldı:</p>

  <p class="normal1">“Adım Amanda Knox, Amerikalıyım. Burada oturuyorum. Meredith’le birlikte. Geceyi sevgilim Raffaele’nin evinde geçirdim. Sabah birlikte geldik. Odasını içeriden kitlemiş. Bakın penceresi de kırık. Garip bir şeyler olmuş anlaşılan. Biz de tam şimdi sizi arayacaktık.”</p>

  <p class="normal1">Memur, kuşkuyla baktı.</p>

  <p class="normal1">“Öyle mi? Hele şu odanın kapısını kırıp içeriye bir bakalım.”</p>

  <p class="normal1">Sekiz saat kadar sonra, odadaki eşyalar, yerdeki kanlı ayakkabı izleri, duvara sıçramış kan lekeleri ile yastık kılıfının üzerindeki kanlı parmak izi, olay yeri inceleme ekibinin tutanaklarında ve cinayet masasından gelen fotoğrafçının çektiği karelerde, birer sayı ya da harf olarak yerlerini aldılar. Çalışma masası ile yatağın arasına kümelenmiş yorganın numarası “7”ydi. Bir kadının sol ayağı gözüküyordu sadece. Yorganın altında, boynunda kesikler ve sol avucunun içinde birkaç saç teliyle Meredith Kercher, bir kan gölü içinde ve yarı çıplak yatıyordu.</p>

  <p class="normal1">Amanda ile Raffaele el ele tutuşarak çıktılar evden. Pek üzülmüşe benzemiyorlardı. Zaten ifadeleri alındıktan sonra yine el ele tutuşup öpüşüp koklaşarak, erotik kadın iç çamaşırları satan bir dükkâna girdiler. Meredith Kercher’i öldürmekle suçlanmalarına sadece dört günlerinin kaldığını bilmiyorlardı.</p>

  <p><br class="chapter"/></p>

  <p class="normal2">İstemediği ilişkiye zorlanmış</p>

  <p class="normal1">Patoloji uzmanı Dr. Luca Lalli, “Ensesinde derin bir yara var” dedi. “Ucu sivri, çift tarafı keskin bir cisimle oluşmuş. Karotit arteri kesik değil. İki üç saat yaşamış ve kan kaybından ölmüş. Alkol, uyutucu, uyuşturucu ya da uyarıcı bir madde yok. Ölüm saati, 22.00 ile 01.00 arasında olabilir. Sanırım, istemediği bir cinsel ilişki şekline zorlanınca, direnmiş. Yaralı halde bırakıp gitmeselerdi, kurtulurdu.”</p>

  <p class="normal1">İlk ifadesinde Amanda Knox, cinayet akşamı evde olmadığını ve geceyi, sevgilisi Raffaele’de geçirdiğini ileri sürdü. Ancak, evin tam karşısındaki otoparkın güvenlik kameralarındaki görüntülerde, saat 20.45’te eve girdiğinin saptandığı söylendiğinde, öyküsünü değiştirdi. “Evet evdeydim. Yarım saat kadar sonra, Meredith bar sahibi Lumumba’yla birlikte geldi, odaya kapandılar. İçerden korkunç çığlıklar duyduğumda mutfaktaydım. Sabahtan beri esrar içiyordum. Kafam bulanıktı, gerisini hatırlamıyorum” dedi.</p>

  <p><br class="chapter"/></p>

  <p class="normal2">İnternete bağlandı, zanlıların arasına katıldı</p>

  <p class="normal1">Kamera kayıtlarında, Amanda’dan başkası görülmüyordu. Polis bu eksikliği, etrafın karanlık oluşuna, koyu giyimli kişileri kameranın algılayamayışına bağladı. MySpace, Facebook ve YouTube’da yer alan yazı, fotoğraf ve video kayıtlarından yola çıkarak, Meredith’le herhangi bir mekânda birlikte olduğunu saptadığı onlarca kişiyle görüştü. Sonuçta, Amanda Knox’un yanı sıra, sevgilisi Raffaele’yi ve bar sahibi Lumumba’yı tutukladı.</p>

  <p class="normal1">Amanda ve Raffaele’nin cinayet sırasında odada bulunduğu neredeyse kesindi. Yerdeki kanlı ayakkabı izlerinden biri, Raffaele’nin 42,5 numara Nike marka spor ayakkabısının tabanıyla örtüşüyordu. Genç adamın saçları arasında ele geçen, orta uzunluktaki koyu renkte tek bir saç teli, öldürülen kız Meredith’e aitti. Mutfakta bulunan bir süngerde, yıkanmış olmakla birlikte, Meredith ile Amanda’nın DNA’ları elde edildi. Banyo musluklarından birinin üzerindeki kan lekesinin DNA’sı Amanda’nınkiyle örtüştü. Roma’daki kriminal laboratuvar, Raffaele’nin evinde ele geçen 15 santimlik mutfak bıçağının uç kısmında Meredith’in, sapında Amanda’nın DNA’sını buldu. Cinayeti hızla çözdüklerine sevindiler. Aylar sonra yeni bir delilin ortaya çıkmasıyla birlikte, her şey altüst oldu. Cinayete karışan başkaları da vardı.</p>

  <p class="normal1">İtalyan polisi, yastığın üzerindeki kanlı parmak izi sayesinde, bir başka Afrikalıya, hem İtalya hem de Fildişi Sahili vatandaşı Rudy Hermann Guede’ye ulaştı. Yirmi yaşındaki Hermann’ın, Perugia’da, uyuşturucu satışından birkaç kez gözaltına alındığını saptadı. Ayrıca, Facebook’taki bir fotoğrafta, Meredith’in yanında durduğunu gördü. Cinayet gecesinde, Amanda Knox’la iki kez telefonlaştığı da ortaya çıkınca, tutuklama emri çıkardı, ancak Hermann’ın nerede olduğunu bilen yoktu.</p>

  <p class="normal1">Meredith’in arkadaşlarından biri, “Ben size onu bulurum” dedi polise. “Mutlaka internete bağlanacak ve Skype’ını açacaktır.”</p>

  <p class="normal1">Nitekim, öyle oldu. Hermann, Skype’a bağlandı, Almanya’nın Mainz kentinde olduğu anlaşıldı. İki ülke arasındaki anlaşma gereği, 6 aralıkta İtalya’ya iade edildi. Yargıç Claudia Matteini ile Perugia Savcısı Giuliano Mignini, onu beş gün sorguladı.</p>

  <p><br class="chapter"/></p>

  <p class="normal2">Odada başka kimler var?</p>

  <p class="normal1">Hermann, sadece yastıktaki kanlı parmak izinin sahibi değildi. Sifonu çekmediğinden kanalizasyona karışmayan dışkının DNA’sı da onundu. (Olay yeri inceleme ekiplerine, “Tuvalete gitmeyin, suyu çekmeyin, musluklara dokunmayın” demekte ne kadar haklı olduğumuzun bir diğer kanıtı.)</p>

  <p class="normal1">Üstelik, otopside alınan vajinal yaymada Afrikalının DNA’sı bulundu. Zaten Hermann, o gece Meredith’in bir içki içmek için kendisini eve çağırdığını ve rızasıyla seviştiklerini söyledi. Bir ara midesi bulanıp karnı ağrıdığından tuvalete gittiğini, o sırada kapının çalındığını, ardından önce “İngiliz kızın” canhıraş feryatlarını, daha sonra “Zenci içeride, herkes onun yaptığını sanacak” diyen bir İtalyan’ın sesini duyduğunu söyledi. Dışarı çıktığında, etrafta kimseyi görmediğini, Meredith’e yardım etmeye çalıştığını, ölünce korktuğunu, evi terk ettiğini ve Almanya’ya kaçtığını anlattı. Bu senaryo doğruysa, yastıktaki parmak izinin, kıza yardım etmek istediği sırada oluşması mümkündü elbette.</p>

  <p class="normal1">Artık, soruşturma yargıcı Bayan Claudia Matteini’nin iddianamesinde, biri kadın, üçü erkek dört zanlı vardı. Ona göre cinayet aleti, tutuklandığında üzerinden sustalı çıkan, kesici alet koleksiyoncusu Raffaele’ye aitti. Yargıç, Amanda’nın bu bıçağı, odadaki üç erkeğin (Raffaele, Lumumba ve Hermann) kızla cinsel ilişkiye girebilmesini kolaylaştırmak amacıyla, Meredith’in boynuna dayadığını, bu sırada kendi elini de kestiğini ve kurban dışında diğerlerinin, alkol ve/ya da esrar etkisi altında olduğunu ileri sürdü.</p>

  <p><br class="chapter"/></p>

  <p class="normal2">Kana basan yüksek ökçeli kadın kim?</p>

  <p class="normal1">Ancak eldeki delillere göre, odada bir kişi daha vardı. İnce, yüksek topuklu ayakkabılar giymiş bir kadın. Yerdeki kanlı izler, böyle söylüyordu. O gece, üç kadın, üç erkek aynı odada seks yapmaya kalkışmış, Hermann ile Meredith birlikte olduktan sonra diğerleri, Amanda’nın fantezileri doğrultusunda, olayı farklı bir boyuta taşımak istemişlerdi anlaşılan. Daha önce belirttiğim gibi, öldürülen genç kızın sol avucunda birkaç saç teli bulunmuştu. Bunlardan DNA elde edilerek, kızın can havliyle kimin saçlarına sarıldığı anlaşılacaktı. Gerçi DNA elde edildi ve kısmen Amanda’nın DNA profilini tuttu ama, kesin bir teşhise yeterli olamadı.</p>

  <p><br class="chapter"/></p>

  <p class="normal2">Lumumba’yı kurtaran pizzalar</p>

  <p class="normal1">Dr. Luca Lalli, “Ölüm saati 22.00 ile 01.00 arasında” deyince, otuz sekiz yaşındaki bar sahibi Lumumba da tutuklanmıştı. Avukatının itirazı üzerine, mide içeriğindeki yemek kalıntıları incelendi, Meredith’in son yemeğini ne zaman yediği bilindiğinden bir hesaplama yapıldı ve cinayet saati, 21.30 ile 23.30 arasına daraltıldı. O sıralar Perugia’da turist olarak bulunan İsviçreli profesör Romano Mero, anılan saatlerde Lumumba’nın barda olduğuna tanıklık edince, Afrikalı salıverildi ama, uzunca bir süre cinayetin zanlılarından biri olmayı sürdürdü. Çünkü polis, telefon sinyallerine ve SMS mesajlarına dayanarak, Lumumba ile Amanda’nın<br class="chapter"/>
  1 kasım akşamı, ev ile üniversitenin basket sahası arasında bir yerde buluştuklarını, birlikte eve yürüdüklerini, Meredith gelmeden eve girdiklerini ve cinayet işlendiği sırada Lumumba’nın odada bulunduğunu saptamış olmakla birlikte, başkaca bir delil bulamadığından serbest bırakıldı.</p>

  <p><br class="chapter"/></p>

  <p class="normal2">İtalyan polisinin başarısı</p>

  <p><br class="chapter"/></p>

  <p class="normal1">Uyuşturucu etkisinde, cinsel fantezileri hayata geçirmenin ne denli tehlikeli olabileceğini gösteren, delili çok, ama yeniden canlandırması zor bir cinayetti. Deliller çoktu ama, olayların sırasını belirlemek mümkün değildi. Zanlıların ifadelerindeki tutarsızlıklar ise, kasıt olmayıp zaman ve mekân algısını değiştiren esrarın etkisinden kaynaklanmış olabilirdi. Ancak Avrupa ve Amerika’yı aylarca meşgul eden soruşturmanın en dikkate değer yönü, İtalyan polisinin internette iz sürmekte, delilleri bulmak ve incelemekte çok başarılı bir iş çıkarmış olmasıydı.</p>

  <p class="normal1">Raffaele’nin evinde ele geçirilen 15 santimlik mutfak bıçağını inceleyen Roma’daki kriminal laboratuvarın, bıçağın uç kısmında Meredith’in, sapında Amanda’nın DNA’sını bulması, Meredith’i mahkûm ettirmeye yeter de artardı bile. Fakat evdeki hesap çarşıya uymadı.</p>

  <p><br class="chapter"/></p>

  <p class="normal2">Bedendeki yaralar, bıçağa uymuyor</p>

  <p class="normal1">28 ekim 2008 günü Rudy Hermann Guede, cinsel saldırı ve cinayet nedeniyle otuz yıl hapse mahkûm edildikten üç ay kadar sonra Amanda Knox ve Raffaele Sollecito hâkim önüne çıktılar. 12 haziranda Amanda Knox ilk kez kendisini savundu ve suçsuz olduğunda ısrar etti. “O gece evde bile değildim. Sollecito’nun apartmanındaydım. Gözaltındayken tacize uğradım, dayak yedim, Patrick Lumumba aleyhine ifade vermeye zorlandım. Ara sıra esrar kullanırım. Rudy Guede’yle fazla bir yakınlığımız yoktu” dedi.</p>

  <p class="normal1">6 temmuz 2009’da hiç beklenmedik bir bilgi çıktı ortaya. Savunma tarafının bilirkişisi, ünlü İtalyan adli tıp uzmanı Dr. Carlo Torre, Raffaele Sollecito’nun evinde ele geçen ve üzerinde hem Amanda Knox’un, hem de kurbanın DNA’sına rastlanan bıçağın cinayette kullanılmış olmasının mümkün olamayacağını ileri sürdü. “Otopsi raporuna göre ensesindeki bıçak yaralarının derinliği sadece 6 santim” dedi. Kan damlalarının yayılma biçimine göre, kızın üzerinde sutyen bulunmadığını, ölümcül yaranın göğüste olduğunu, cinayeti birden fazla kişinin işlediğini gösterir bir kanıt olmadığını belirterek, Amanda’nın salıverilmesini istedi.</p>

  <p><br class="chapter"/></p>

  <p class="normal2">DNA, bıçağa laboratuvarda mı bulaştı?</p>

  <p class="normal1">Savunmanın bir bilirkişisi daha vardı. Torino Üniversitesi Kriminalistik Enstitüsü’nden Dr. Sarah Gino. Onun dile getirdikleri, Amanda’nın haksız yere suçlanmış olabileceği kuşkularını daha da artırdı. “Bıçağın sapından elde edilen ve Amanda’ya ait olduğu söylenen DNA’nın miktarı çok az. Bıçağı Meredith’in ensesine saplayan o olsaydı, sapında daha fazla DNA’sı bulunmalıydı. En gelişmiş laboratuvarlarda bile, tezgâhta çalışanların bir delilden diğerine DNA bulaştırdığına tanık olduğumuz nice soruşturma var. Burada da bir bulaşma olduğunu düşünüyorum” dedi.</p>

  <p class="normal1">Doktor hanım pek de haksız sayılmaz. Eski eşi ve bir garsonu öldürmekle suçlanan ünlü Amerikan futbolcusu Orenthal James Simpson’u böyle bir bulaşma kuşkusu beraat ettirmişti. Aylarca Türkiye’nin gündeminde kalan, kesik başı ile bedeni Etiler’deki bir çöp konteynerinde bulunan Münevver Karabulut cinayetinde de, genç kızın iç çamaşırında bulunan sperm lekesinin DNA’sı şüpheliyi ve yakın arkadaşlarından hiçbirini tutmamış, daha sonra bu lekenin, Münevver’den önce otopsisi yapılan bir erkek cesedinden bulaştığı ortaya çıkmıştı.</p>

  <p class="normal1">Davanın en erken 2010 başlarında biteceği düşünülüyordu. Yaşamının en güzel iki yılını dilini bilmediği bir ülkenin cezaevinde kararı bekleyerek geçiren Amanda, ülkesine geri dönmeyi umuyordu ki, 4 aralık 2009’da karar açıklandı. Amanda, 26, sevgilisi Sollecito 25 yıla mahkûm oldu.</p>
</body>
</html>
