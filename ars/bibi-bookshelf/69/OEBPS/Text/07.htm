<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter">MODERNİN CİNSİYETİ: TÜRK MODERNLEŞMESİ ARAŞTIRMALARINDA EKSİK BOYUTLAR <a class="hlink" href="../Text/07.htm#not07not0" id="not07ref0">*</a></h1>

  <p class="center"><span class="small2">DENİZ KANDİYOTİ</span></p>

  <p class="nonindent"><span class="big">T</span>ürkiye’de modernleşme hakkındaki çalışmalarda, Osmanlı reform çağından başlayıp Kemalist dönemi ve daha yakın gelişmeleri de kapsayan hukuksal-siyasal ve kurumsal alanlara genellikle ayrıcalıklı bir yer verilmiştir. Bu yazıda, yeni kimliklerin ve öznellik biçimlerinin ortaya çıkışında toplumsal dönüşüm süreçlerinin pek hissedilmeyen etkilerine diğerlerine oranla daha az ilgi gösterildiğini, ayrıca Türkiye bağlamında “modern”in özgül yanları konusunda pek az eleştirel duyarlığın olduğunu ileri sürmek istiyorum. Bu tartışmayı görece sınırlı bir araştırma alanıyla, yani modern aileye ve cinsiyet yorumuna ilişkin söylemlerle bağlantılı olarak geliştireceğim. Niyetim daha geniş çaplı bir metodolojiyi, yani artık çağdaş kültürel manzarayı bütün karmaşıklığıyla ele alan modernin “etnografya”larına sıra geldiğini vurgulamaktır.</p>

  <p class="indent">Bu alanın görece cılızlığını hiç de tesadüflere yoramayız. Başta Kemalistler olmak üzere Türk modernleşmesini savunanlarca ve aynı şekilde onu eleştirenlerce benimsenen polemikçi bakış açıları, bizzat “modern” kavramının kendisini sorgularken ve yerel özgüllüklerini ortaya koyarken yetersiz kalarak farkında olmaksızın kavramsal ufuklarımızı daraltıyorlar. Bunun yerine hem popüler hem de akademik oldukça zengin bir literatürün iki karşıt anlatım biçimi etrafında döndüğü görülüyor; her iki anlatımın da kendine ait bir şeytanlığı var ve madalyonun iki yüzünü temsil ettikleri söylenebilir.</p>

  <p class="indent">Bir yanda, kaynağını resmi Kemalizmden alan bakış açıları, modernleşmeyi ve uluslaşmayı ilerlemeyle ve uygarlığın karşı konulamaz yürüyüşüyle eş tutuyor. Cehaletin ve hurafelerin hüküm sürdüğü bir yere aydınlanmayı getiren idealist kaymakamın ya da köy öğretmeninin oluşturduğu kahraman kişilikler, sıtmayı ortadan kaldırma çabaları, kadınları baskıdan kurtarma girişimleri aynı ideolojik paketin ana unsurları olarak karşımıza çıkıyor. Diğer yanda ise modernleşmeyi eleştirenler, bu paketi “geleneksel”i temsil edenlerin yaşam dünyalarını marjinalleştiren, hatta yok eden totaliter ve otoriter bir proje olarak yorumluyorlar. Reformcu seçkinlerin Batılı yönelimleri, devlet güdümlü modernleşmenin yabancı ve yabancılaştırıcı olduğu, yerel direnişe ve yıkıcılık girişimlerine yol açtığı görüşünü güçlendiriyor. Dolayısıyla İslamcılık dahil yeni toplumsal akımların modernleşmenin eleştirisi çerçevesinde yeniden yorumlanması mümkündür. Bu da bizi, yitirilmiş sahici “yerlilik” kavramları önermemize ve karmaşık tarihsel süreçleri anlamayı engelleyen bir yeni-oryantalizmi davet etmemize yol açan bir kısır döngüye sokma tehlikesini taşır.</p>

  <p class="indent">Modernleşmenin bilim, laiklik, ulusallık ve bireycilik gibi ana ilkelerini sorgulamanın yararlı olduğunu ve yapay modern/geleneksel ikiliğini sarstığını söyleyebiliriz. Ama biz bu eleştirinin ötesine gitmeli, karmaşık çağdaş kültürel biçimlerin gerçek içeriğini ve anlamını yakalamalıyız. Bununla bağlantılı olarak bazı can alıcı soruların gündeme getirilmesi gerekir. Türkiye’de “modern” diye nitelendirilen anlamların ve uygulamaların alanı nasıl oluştu? Bu anlamlar zaman içinde dönüşüme uğrayıp değişti mi? “Modern” olana ilişkin söylemler ne tür meşruiyet kaynakları aradı? Yerine geçmeye çalıştıklarını nasıl kurup tanımladılar? Yerli ve yabancı, yerel ve küresel arasındaki ilişkilerden hangileri tartışılıyordu? Bu ilişkiler zevk ve üslupla, ayırt edilebilir kültürel kalıplarla bütünleşti mi?</p>

  <p class="indent">Bu sorular önümüze geniş bir araştırma alanı açıyor; ben de bu alan içinde kendimi modernleşme söyleminde cinselliğin, aile ilişkilerinin ve cinsel kimliklerin neden ve nasıl kilit bir yer tuttuğunu çözümlemekle sınırlayacağım. Bu alanın haritasını çıkarmak amacıyla hem birbirinden ayrı, hem de birbiriyle bağlantılı üç araştırma çizgisini izleyeceğim. Önce, “modern” aile söylemini kişiler arasındaki ilişkiler ve cinsellik açısından inceleyeceğim. İkinci olarak, sınıf, statü ve cinsiyet kodlarını oluşturan somut günlük alışkanlıklardan bazılarını çözmeye çalışacağım (bu kodlar aynı zamanda modern olana yapılan farklı ekleri gösterir). Son olarak, modernliğin hem ürünü hem de göstergesi haline gelen farklı cinsiyet ve cinsel kimlik ifadelerinin boyutlarını keşfetmeye çalışacağım.</p>

  <h2 class="section1 sigil_not_in_toc">Yeni Düzenleyici Söylem Olarak “Modern” Aile</h2>

  <p class="nonindent"><i>Türk Giyim Kuşam ve Süslenme Sözlüğü</i>'nde gayet ilginç bir madde var: “Civelek Peçesi.”<sup><a class="hlink" href="../Text/07.htm#not07not1" id="not07ref1">1</a></sup> Aynı sayfalarda yer alan resimlerde biri yeniçeri kılığında, diğeri sarıklı ve şalvarlı iki genç adam görülüyor; her ikisi de kılıç kuşanmış ve peçe takmıştır. Maddede anlatıldığına göre, 17. yüzyılın ikinci yarısında halktan gençlerin de Yeniçeri Ocağı’na acemi nefer kaydedilmeye başlanmasıyla 15-18 yaşlarındaki birçok delikanlı ocağa başvurur. Ocak disiplini öylesine bozulmuştur ki, yeniçeriler kışlaların dışında bekâr odalarında, hanlarda ve kahvehanelerde yatıp kalkmaktadır. Bunlardan bazıları Yeniçeri Civeleği diye adlandırılan gençlerle dost olup himayelerine almışlar, hizmetlerinde kullanmışlardır. Halktan gelen ve güzel yüzlü olduklarını öğrendiğimiz bu gençleri kötü niyetli insanların rahatsız edici bakışlarından korumak için, yüzlerini sırma ya da hasır püsküllü peçelerle örterler. Elli yıldan fazla süren bu moda ancak 1826’da Yeniçeri Ocağı’nın kaldırılmasıyla kaybolmuştur.</p>

  <p class="indent">Bu şaşırtıcı hikâye, toplumsal tabakalaşmanın, etnik özelliklerin ve cinsiyetlerin iç içe geçerek bazıları ötekilerine göre daha etkiye açık ve geçici olan çeşit çeşit kimlikler yarattığı, geçmişte kalmış bir çağı bir an için görebilmemizi sağlıyor: Erkek ve kadın köleler, hadımlar, cariyeler, belki de bir zamanlar kendileri de sarayda “içoğlanı” olan ağalar ve askerler. Acaba bu modern öncesi kimlikler hakkında çok az bilgi sahibi olabilmemiz, Avrupalı ziyaretçilerin zorunlu olarak sınırlı kalan tanıklıkları dışında büyük ölçüde konuşulmamış ve yazılmamış kimlikler olmaları onların doğasının bir gereği miydi? 19. yüzyıl boyunca evlilik, aile ve uygun cinsiyet rolleri üzerine ortaya çıkan neredeyse bir söylem patlaması göz önüne alındığında, verilecek cevabın olumlu olması gerekir. Dikkatsiz bir gözlemcinin, esas olarak modernleşmenin artık kadınları da kapsaması gereken yeni bir yurttaş kitlesinin aile içi yaşamlarını yeniden düzene koymak olduğunu düşünmesi mazur görülebilir.</p>

  <p class="indent">Duben ve Behar, insanı çok etkileyen ayrıntıdaki çalışmalarında, 19. yüzyıl sonlarında ve 20. yüzyıl başlarında evlilik ve aile üzerine demografik verileri ve metinleri inceleyerek, Osmanlı modernleşmesine yeni ufuklar açmışlardır.<sup><a class="hlink" href="../Text/07.htm#not07not2" id="not07ref2">2</a></sup> Kullandıkları malzemenin milliyetçi toplumsal sorumluluğun ve modernleşmenin özü olarak karı koca arasındaki arkadaşlığa dayanan ve merkezinde çocuk olan bir ailenin neredeyse bir propaganda gibi vurgulandığını göstermesi benzersiz bir olgu değildir. Beril Baron 20. yüzyıl başındaki Mısır üzerine çarpıcı benzerlikler taşıyan bulgular verir; sömürge yönetimi altındaki Bengal’in burjuva aile yaşamı tarihi de önemli koşutluklar gösterir.<sup><a class="hlink" href="../Text/07.htm#not07not3" id="not07ref3">3</a></sup> Başka bir yerde, “kadın sorunu”nun ve daha geniş anlamda cinsiyetin “siyasallaşma”sının, sömürge sonrası (Osmanlı örneğinde imparatorluk sonrası) kimlik bunalımlarının cinsiyet ve aile içi düzen bunalımları olarak dile getirildiği yükselen ulusal kimlik bilinci bağlamında ortaya çıktığını öne sürmüştüm.<sup><a class="hlink" href="../Text/07.htm#not07not4" id="not07ref4">4</a></sup></p>

  <p class="indent">Gelgelelim, Duben ve Behar’ın kitabı yazarların üzerinde yeterince durmadığı bir başka şeyi, yani üremeye dönük “uygun” heteroseksüel ilişkiler hakkındaki yarı-bilimsel söylemin bu tür polemiklerin üstünü ne ölçüde kapattığını açığa çıkarıyor. Basının büyük bir gelişme gösterdiği dönemde, ev ekonomisi ve yararlı çocuk bakımı bilgilerinden evliliğe ilişkin görgü kurallarına kadar çeşitli konularda gazete, dergi, risale ve kitaplardan tavsiye ve bilgiler edinilebiliyordu.<sup><a class="hlink" href="../Text/07.htm#not07not5" id="not07ref5">5</a></sup> Bedeni kutsiyet alanından çıkarıp tıbbın kapsamına alan ve dünyevileştiren yeni bir söylem, beden ve toplumsal mekânla ilgili İslami kurallara gitgide daha çok el uzatıyordu. Erken evlilikler ve eşler arasında büyük yaş farkları, sağlıklı gebelik ve çocuk yetiştirme bakımından hem psikolojik hem de “hijyenik” açıdan elverişsiz bir ortam yarattıkları için kınanmaktaydı. Uygun evlilik yaşını belirlemek için uzman hekim görüşüne başvuruluyordu. Aynı şekilde görücü usulü evlilikler ve çokeşlilik, eleştirilmesi gereken “sağlıksız” göreneklerin dünyasına ait sayılmaktaydı.</p>

  <p class="indent">İdeal aile modelinin gerçekten de yaygın olduğunu gösteren demografik bulgular (İstanbul’daki hanelerde evlilik yaşının hem erkekler, hem de kadınlar açısından oldukça yüksek, ailelerin küçük ve temelde çekirdek bileşimli, çokeşliliğin ihmal edilecek kadar az oluşu) karşısında, Duben ve Behar bu çokeşlilik, erken evlilik ve birleşik aile endişelerini ancak yorumcuların ve polemikçilerin yanlış anlamasına dayandırarak haklı olarak şaşıp şöyle diyorlar:</p>

  <div class="block">
    <p class="bl_nonindent">19. yüzyıl sonlarında ve 20. yüzyıl başlarında popüler basın ile kitap ve dergilerde yer alan öğüt ve tavsiyeler, dönemin demografik gerçekleriyle hemen hemen tam olarak çakışmaktaydı. Ama bu konu üzerine yazı yazanların çoğu her nedense İstanbul’da âdetin -ve açığa vurulmamış kuralın- erken yaşta evlilik olduğu kanısındaydı. Alıntı yaptığımız makale ve kitapların birçoğu erken yaşta evliliği eleştirmek üzere yazılmıştır ve büyük ölçüde imzasız olmalarına karşın, bunların dönemin “modernistler”ince kaleme alındığına pek kuşku yoktur.<sup><a class="hlink" href="../Text/07.htm#not07not6" id="not07ref6">6</a></sup></p>
  </div>

  <p class="indent">Ne var ki zihinleri meşgul eden bu konuların açıklamasını yanlış kavrama düzeyinde değil, yeni bir ahlak anlayışını ifade etme dürtüsünde aramak gerekir. Bütün düzenleyici söylemler gibi, modern burjuva aile yaşamı ideali de uygarlaştırılacak “ötekiler”i gerektirmekteydi ve belirli cinsellik ve cinsiyet biçimlerinin normalleştirilmesi ötekilerin eleştirilmesine ve damgalanmasına dayandırılmaktaydı. Modernleştirmeciler modern aile imgelerini, kusurlu, dolayısıyla reforma ihtiyacı olduğu varsayılan bir önceki durumla ilişkilendirerek biçimlendirebiliyor, söz konusu kalıpların kendi toplumlarında gerçekten görülüp görülmediğine aldırmıyorlardı. Aile reformunun itici gücü olarak Batılı aile yaşamı kalıplarının taklidine yoğunlaşılması, marjinal ya da aykırı hale gelmeye, peçeli civelekler gibi zaman içinde sahneden çekilmeye mahkûm yerel biçimlerle de gizli gizli uğraşıldığını gözden saklıyordu.</p>

  <p class="indent">Modernleştiricilerin uygarlaştırmak istedikleri “ötekiler,” tekil olmaktan çok ikili yapıya sahipti: Bir yandan zaten modern olan Batı dünyasında yaşıyorlardı, bir yandan da eski düzenin yerel âdetlerini sürdürüyor, bu yüzden de bazen kendilerini karalayıp suçluyor, ya da incinmiş bir tavırla kendilerini savunmaya, özür dilemeye çalışıyorlardı. İlk modernleştirmecilerin milliyetçi ahlakçılığı hem Batı’yla ilişkilendirilen kuralsızlık ve özgürlüğü, hem de ataerkil yerel gelenekteki yozlaşma unsurları olarak yorumlanan eğilimleri mahkûm edebilecek yapıdaydı. Sorumlu toplumsal erişkinliğin tekeşli heteroseksüellik çerçevesinde tanımlanması yalnız kızların kuma, cariye ve çocuk yaşta gelin olmasını önlemeye değil, erkek cinselliğinin öteki kuraldışı biçimlerini de evcilleştirmeye dönüktü. Eski saray içoğlanlarının saygın birer aile babası haline gelebildiği ve cinsellikler ile yaşam çevrimlerinin birbirine karışabildiği dünya artık zamanını doldurmuştu. Milliyetçi elitlerin yükselişiyle yeni bir normatif düzen dile getiriliyor, biçimlendiriliyordu. Her ne kadar Osmanlı dönemindeki cinsel yaşamın tarihi henüz yazılmayı bekliyorsa da, bu tarihi bilmeden çağdaş cinsel kimliklerin ortaya çıkışının tam kavranamayacağını teslim etmeliyiz.</p>

  <p class="indent">Modernlik hakkındaki söylemlerin bir dönüşümden geçtiğine de işaret etmek gerekir. 19. yüzyıl sonlarıyla 20. yüzyıl başlarındaki reform döneminde Batı, geleneksel Osmanlı düzeniyle karşıtlık içindeki modernliğin özgürleştirici potansiyelinin yanı sıra aşırı bireycilik, bencillik ve narsisizmin getireceği tehlikeleri temsil ediyordu.<sup><a class="hlink" href="../Text/07.htm#not07not7" id="not07ref7">7</a></sup> Osmanlı devletinin çöküşü ve Cumhuriyet’in kuruluşundan sonra, modernleşmeciler gözlerini içeriye, yani durağanlığın, geleneğin ve geriliğin dayanağı haline gelen kırsal bölgeye çevirdiler. Bu yapı kendini en açık olarak çok çocuk doğurmak zorunda bırakılan ve ezilen kırsal kadının kişiliğinde göstermekteydi. Kırsal kesimdeki kadınların betimlenmesindeki belirsizlikler aydınlatıcıydı. Bu kadınlar bir yandan Cumhuriyet ideolojisinde önemli bir yer tutan İslam öncesi Türk eşitlikçiliğinin taşıyıcıları olarak idealleştiriliyor, öte yandan da onları cahil ve mağdur bırakan yerel geleneklerin kurbanı olarak resmediliyordu.<sup><a class="hlink" href="../Text/07.htm#not07not8" id="not07ref8">8</a></sup></p>

  <p class="indent">Zamanla hızlı kentleşme ve kırsal nüfusun kentlere yoğun göçü, şaşırtıcı bir üslup ve alt-kültür yelpazesi yarattı. Yeni giyim ve tüketim tarzları sınıf, cinsiyet, köken ve yakın dönemde de ideolojik tercihin karmaşık göstergelerine dönüştü. Geleneksel ile modern arasındaki sınırlar çok yönlü yorum ve tartışmalara açık hale geldi. Bu yorumlar sınıf, statü, cinsiyet, etnik kimlik ve yaşanan yer bakımından farklı konumlarda olan toplumsal aktörlerin bakış açılarına göre oluşturulmaktadır. Dolayısıyla bu yeni anlamlar alanının karmaşık yönleri üzerinde dururken, kaçınılmaz olarak beğenileri ve üslupları incelemek zorundayız.</p>

  <h2 class="section1 sigil_not_in_toc">Alışkanlık, Modernleşme ve Üslup</h2>

  <div class="block">
    <p class="bl_nonindent">Beğeni sınıflandırır, dolayısıyla sınıflandıranı da sınıflandırır.</p>

    <p class="bl_nonindet">Pierre Bourdieu, <i>Distinction: A Social Critique of the Judgement of Taste</i></p>
  </div>

  <p class="extract">Modernleşme sürecinin daha derinde kalmış sonuçları üzerinde düşündüğüm sırada, aklıma bir çocukluk anımın yararlı bir hareket noktası olabileceği geldi. Çocukken yaz aylarını ailemle birlikte adada geçirirdim; kadınlar ve çocuklar sahilde eğlenirken, erkekler de vapurla işe gidip gelirdi. Hafta sonlarında mali durumu başka yerlerde tatil yapmaya elvermeyen İstanbullular yazın sıcağından kaçmak ve çam ağaçlarının altında dinlenmek üzere adaya akın ederlerdi. Ailecek, kilimlerini, minderlerini, kap kacaklarını, gazocaklarını ve bazen çalgılarını yanlarına alarak gelirlerdi. Piknik alanına varıldığında kilimler ve minderler yere serilir ve oturulan yerler döşeli iç mekânlara dönüşürdü. Piknikçilerin yanından tenis ya da plaj malzemeleriyle geçen ada sakinleri pijamalı erkeklerin, yemek pişiren kadınların, oynayan ya da derme çatma beşiklerde sallanan çocukların görüntüleriyle karşılaşırlardı. Halk müziği nağmeleri ve pişen yemek kokuları bu manzaranın duyusal arka perdesini oluştururdu.<sup><a class="hlink" href="../Text/07.htm#not07not9" id="not07ref9">9</a></sup></p>

  <p class="indent">Benim çocuk gözlerimde bu günübirlik ziyaretçilerin farklılığı tek bir giyim eşyası, erkeklerin giydiği ve yatak odası mahremiyetini çağrıştıran pijamaya indirgenmişti. “Geleneksel” kategorisine ilişkin ilk bulanık (ve yanlış) anlayışlarımdan biri bu şekilde ortaya çıktı; bu kategori popüler zevk ve üslubun belli kalemleriyle belli belirsiz de olsa örtüşüyordu. Oysa tanık olduğum bu sahneden daha yeni ne olabilirdi? Ortada açık havayı, farklı cinslerin birbirine karışmasını ve ailecek eğlenceyi gerektiren, bu yeni kentlilerden çoğunun geldiği kırsal alanlara yabancı çalışma ve dinlenme ritimlerini yansıtan yeni bir boş zaman geçirme biçimi vardı. Aslında bütçeleri ve kişisel eğilimleri özel boş zaman giysileri ve piknik donanımı satın almaya uygun olmayan bir insanın pijama giymesinden ve evden gaz ocağı getirmesinden daha makul ne olabilirdi? Yeni bir yaşam tarzını görenek ve geleneğin diliyle açığa vurulabilecek bir “farklılık” ifadesiyle karıştırmak kolaydı. Ama kafamda bir “farklılık” kurmama yol açan şey nereden kaynaklanıyordu? Tüketim kalıplarından mı, yoksa üstü örtülü bazı sınıf ve cinsiyet kodlarını oluşturan ve daha çapraşık bir nitelik taşıyan kamusal alanlarda adap ve davranış anlayışlarından mı? Son olarak, çoğu moda eşyaların ve modern maddi kültürün çıktığı “Batı”nın bu yapıya nasıl bir katkısı vardı?</p>

  <p class="indent">Duben ve Behar yüzyılın başında değişen kent törelerini yorumlarken, Osmanlı üst ve orta sınıflardaki “Avrupalılaşma”nın alaturka ve alafranga, yani Osmanlı/Türk ve Avrupai tarzlar arasında bir ayrılık yarattığına ve bunun etkisinin aile yaşamının iç işleyişine kadar uzandığına işaret etmektedir.<sup><a class="hlink" href="../Text/07.htm#not07not10" id="not07ref10">10</a></sup> Batı’dan alınan aletler, mobilya ve giyim eşyaları özel yaşamdaki bedensel alışkanlıkları açıkça etkiliyordu. Yüksek arkalıklı iskemlelerde oturmak farklı kas dizilerini çalıştırıyor, yemekleri alafranga tarzda yemek daha önce aynı yemek kabına kaşık daldıran aile mensupları arasında belirli bir mesafeye, hatta resmiyete yol açan birtakım yeni kurallar getiriyordu. Öğünler daha düzenli hale geliyor, yeni görgü kuralları eski Osmanlı adabının tam tersine önce kadınlara servis yapılmasını gerektiriyordu. Bütün bunlar sadece zevklerin değil, elle yemek yeme gibi eski alışkanlıkları sağlığa aykırı hatta itici bulmaya, eski saygı kurallarını “medeniyetsizlik” saymaya yol açabilecek bir değer hiyerarşisinin yeniden biçimlendiğini göstermekteydi. Bourdieu’nün belirttiği gibi, görünüşte sıradan bedensel hareketlerin yeniden tanımlanmasının temelinde, toplumsal grupların yeni özneler yaratmak üzere alışkanlıklarını yeniden biçimlendirme girişimleri vardır.<sup><a class="hlink" href="../Text/07.htm#not07not11" id="not07ref11">11</a></sup> Türkiye’de bu dönüşüm yeni “mahremiyet” anlayışlarının oluşturulmasını da kapsamaktaydı. Daha önce değindiğimiz aile yaşamıyla ilgili takıntının kaynaklarından biri, tam da aile yaşamının bu “mahremiyet”in inşa edildiği ve tartışma konusu yapıldığı bir alan haline gelişinde yatmaktadır.</p>

  <p class="indent">Pratikte modernleşme farklı tabakaların maddi kültür, alışkanlık ve beğeni unsurlarını seçici bir tarzda benimsemesine dayanıyor, bu durum aynı zamanda toplumsal statünün işaretleri olan farklı tarzları yaratıyordu. Ekrem Işın bu sürecin köklerini 19. yüzyılda İstanbul’un kentsel manzarasında görülen değişikliklere kadar götürür: Yerel zanaatların gerilemesi, Pera’da ithal malların sergilendiği Cadde-i Kebir’de “bonmarşe”lerin ortaya çıkması, değişen tabakalaşma kalıplarına bağlı olarak beğenilerin, modaların ve eğlence biçimlerinin farklılaşması.<sup><a class="hlink" href="../Text/07.htm#not07not12" id="not07ref12">12</a></sup> Sencer Ayata, yakınlarda yaptığı bir araştırmada, gerçek anlamda bir “çatlama” olarak Türk ailelerinde gelenek ve modernlik imajları arasındaki gerilimlerin somut olarak nasıl yaşandığını aydınlatmaktadır.<sup><a class="hlink" href="../Text/07.htm#not07not13" id="not07ref13">13</a></sup> Söz konusu çatlama misafir odasında resmiyete dönük giyim ve tüketim tarzlarının sergilenmesinde, evin mahrem iç mekânında ise tam tersi tarzların benimsenmesinde görülür. Bu durum aynı zamanda üst ve serbest meslek sahibi orta sınıfların daha Batılı hava taşıyan iç mekânlarıyla karşıtlık içindeki bir küçük burjuva tarzını göstermektedir. Yerel ve yabancı unsurların uygunsuz bileşimleri kolayca alay konusu haline getirilmekte, lahmacunun yanında viski içme örneğinde olduğu gibi sonradan görmeliğin işareti sayılmaktadır. Böylece moda, yemek, müzik ve genel estetik tercihleri, popüler mizah dergilerinin ve karikatürlerin sürekli işlediği toplumsal yorumlara konu olan karmaşık statü topografyasını sergilemektedir.</p>

  <p class="indent">Kısacası, modern olmanın ne anlama geldiği hakkındaki yorumlar yalnız günlük yaşamın en özel yönlerini değil, gizli sınıf ve statü kodlarını da bildiren bir nitelik kazanmıştır. Cinsiyetin bu tür farklılıkları dile getirmeye ve ifade etmeye aracılık eden kilit alanlardan biri olarak sahneye çıktığını belirtmek istiyorum. Erkekliğin ve kadınlığın bireysel dışavurumları kadar cinsiyetler arası etkileşimin farklı norm ve tarzları da bu yeni parametrelerin keskin biçimde belirlediği bir alanda yeni anlamlar kazanmıştır. Erkekler ve kadınlar açısından değişmekte olan ve Türkiye’de modernist projenin ana unsurları haline gelmiş olan kimliklerin, günümüzde önemli ölçüde dönüşüme uğramış bir gerçekliği ifade ettiğini göstermeye çalışacağım.</p>

  <h2 class="section sigil_not_in_toc">Eski ve Yeni Erkeklik Anlayışları</h2>

  <p class="nonindent">Yüzyılın başında Osmanlı aile törelerine ilişkin polemikçi edebiyat göründüğü kadarıyla tek bir mağdur tarafı, yani kadını öne çıkarır. Eleştirilerde işlenen başlıca konular kadının cahilliği, evde kapalı kalması, çokeşliliğin ve tek taraflı boşanmanın açtığı yaralardı. Bunları açığa vuran ise erkek modernist reformcunun sesiydi. Eleştirilerde üstü kapalı olarak yer alan bir nokta da erkeklerin akrabalarca ayarlanan sevgisiz evliliklere ve entelektüel bir arkadaşlık sağlayamayan yetersiz eşlere mahkûm olduğu inancıydı.</p>

  <p class="indent">Bu açık erkek feminizmini ilk yorumladığımda, erkeklerin baba baskısı yüzünden kendi haklarından yoksun olmalarından yakınmak için kadınların mağduriyetini kullandıkları düşünüyordum; bu hak yoksunluğu siyasal arenaya Osmanlı devletinin mutlakıyetçiliği biçiminde yansımaktaydı.<sup><a class="hlink" href="../Text/07.htm#not07not14" id="not07ref14">14</a></sup> Daha sonra, kuşaklar arasındaki bu gerilimlerin aynı zamanda Osmanlı toplumundaki egemen erkeklik ifadelerindeki değişikliklere de tekabül edebileceğini düşünmeye başladım.<sup><a class="hlink" href="../Text/07.htm#not07not15" id="not07ref15">15</a></sup></p>

  <p class="indent">Osmanlı toplumundaki baba (peder) eski düzenin ana özelliklerini temsil etmekteydi: Hiyerarşi, değişmezlik ve mutlak otorite. “Yeni” erkek ise bu değerlerin yıkıldığı, eşler arasındaki duygusal mesafenin yerini sevgi ve arkadaşlığa bıraktığı, erkek ve kadınların duygusal bakımdan çocuklarıyla ilgili ve onlara yakın olduğu, evli çiftlerin büyüklerinden bir parça özerk kalabildiği bir aile ortamına özlem duymaktaydı. Osmanlı zadeganı, yani konağın aile reisi, modernlik özlemini tekil aileyi, apartman yaşamını ve Batılı eğlence biçimlerini tercih ederek ifade eden daha genç bir kuşağın tehdidiyle karşı karşıyaydı.</p>

  <p class="indent">Bununla birlikte Osmanlı ataerkilliğinin sona erişi, kuşkusuz ki, derin bir kararsızlığı, hatta bir özlemi su yüzüne çıkarmıştır. Jale Parla, Tanzimat dönemi romanı hakkındaki aydınlatıcı kitabında, ilk Osmanlı romancılarının bu özlemi “babasız ev” mecazıyla ifade ettiğini belirtir; bu mecazda romancının kendisi yolunu şaşırmış topluma bir “baba rehber” rolünü üstlenmiştir.<sup><a class="hlink" href="../Text/07.htm#not07not16" id="not07ref16">16</a></sup> Batılılaşmış, üst sınıf erkek betimlemeleri övücü olmaktan gerçekten de uzaktı: Tanzimat döneminin “züppe”si kadınsı ve özenti bir tipti.<sup><a class="hlink" href="../Text/07.htm#not07not17" id="not07ref17">17</a></sup> Bu tip, güvenilir ve ağırbaşlı Osmanlı erkeklik anlayışından bir kopuşun yanı sıra, gösterişten kaçınan ve varlıklıların yoksullara yardım etmesini buyuran cemaatçi Osmanlı muhafazakârlığına yönelik bir tehdidi de temsil etmekteydi.</p>

  <p class="indent">Osmanlı efendisi kişiliğinin halk arasındaki karşılığı “kabadayı”ydı. Ref'i Cevat Ulunay bu olguyu geleneksel mahalle ortamında bir tür kent şövalyeliği olarak renkli ayrıntılarla betimler.<sup><a class="hlink" href="../Text/07.htm#not07not18" id="not07ref18">18</a></sup> Mahalleler sınıf temelinden çok esas olarak etnik temelde birbirinden ayrılmış, güçlü bir topluluk kimliği ile yerel bağlılık duygusu taşıyan küçük ve oturmuş yerleşim birimleriydi.<sup><a class="hlink" href="../Text/07.htm#not07not19" id="not07ref19">19</a></sup> Tıpkı ev ve aile gibi, mahallenin de korunması gereken bir namusu vardı. Kabadayı mahalledeki kadınların korunmasını, öteki semtlerden istenmeyen ziyaretçilerin ortalıkta dolaşmamasını, mahalle sakinleri arasındaki işlerin dürüstçe ve adilce yürütülmesini, mala karşı işlenen suçların cezasız kalmamasını sağlardı. Kabadayılar çoğunlukla eğitimsizdi, aralarında zanaatkarlar vardı, ama genellikle toplumun saygın mensuplarıydılar. (Ulunay bunların külhanbeyleriyle, yani sorumsuz ve lümpen erkeklik tavırları sergileyen kişilerle karıştırılmamaya büyük özen gösterdiklerine işaret etmektedir.)</p>

  <p class="indent">Hem efendi hem de kabadayı ve onların ifade ettikleri erkeklik anlayışları, boğucu olduğu kadar güven verici, ceberrut ama iliklere işlemiş bir normatif düzenin kefilleri ve koruyucularıydı. Bu bakımdan dönemin birçok edebi ürününde öfke ve özlem ifadelerinin eşit ölçüde birbirine karışmış olması pek şaşırtıcı değildir.</p>

  <p class="indent">O halde Cumhuriyet döneminde doruğuna çıkan reformlar aracılığıyla şekillenmekte olan yeni ataerkilliğin (yurttaş ve modern koca/babanın) çerçevesi neydi? Kemalist reformların kadın kimlikleri üzerindeki etkilerinin ilgi görmesine karşın,<sup><a class="hlink" href="../Text/07.htm#not07not20" id="not07ref20">20</a></sup> Türk milliyetçiliğinin erkeklik idealleri biraz daha bulanık kalmıştır. Ama bazen askeri üniforma, bazen Batılı smokin içinde resmedilen Mustafa Kemal Atatürk’ün kişiliği bu konuda bazı ipuçları sağlamaktadır.</p>

  <p class="indent">Cumhuriyet’in giyim kuralları konusunda çoğu kez gözden kaçan bir gerçek, (İran’da Rıza Şah’ın yaptığının tersine) Atatürk’ün çarşafı fiilen yasaklamadığı, buna karşılık erkeklerin başlık türlerinde epeyce katı davrandığıdır. Osmanlı İmparatorluğu’nda tebaanın giymesine izin verilen elbiselerden, hatta bunların renklerinden rütbe, köken ve etnik kimlik açıkça anlaşılabilirdi. Aynı şekilde din adamları sarık ve giysileriyle kolayca ayırt edilebilirdi. Batının şapkası ve kravatı ise sadece bir moda unsuru olarak kalmadı; bu farklılıkları eritip ortadan kaldıran bir nitelik kazandı ve aynı zamanda devlete sadakati gösteren bir laiklik üniforması haline geldi. Cumhuriyet’in yeni kadroları, memurları ve serbest meslek sahipleri bunları rejime bağlılıklarının işaretleri olarak giymekteydi; devlete boyun eğmeme ise tam tersine aykırı bıyık ve sakal ya da uygun olmayan başlıkla gösterilebilirdi. Dahası elit tabakadaki bu yeni tekörneklik, kentlilerle köylüler arasındaki gözle görülür farklılıkları daha da artırmaktaydı. Cumhuriyet’in modern erkeği devlet törenlerinde yanı başında yüzü açık karısıyla yer alırken, köylü kardeşi resimlerde ve çokça da karikatürlerde geleneksel kıyafetleri içinde ve onu kırk adım geriden izleyen çarşaflı karısıyla (tercihen eşeğe binmiş, yürüyen karısının önünde) gösteriliyordu. Geleneksel erkeklik, keskin yaş ve cinsiyet hiyerarşileri ve kadınlar üzerindeki baskı artık kırsal töreler bağlamında ifade ediliyor, uygarlık noksanlığı olarak yorumlanıyordu. Köy öğretmeninin ve kaymakamın daha önce de değindiğimiz uygarlığı yayma misyonu bilim ve aydınlanmanın cehalet ve bilgisizliğe karşı mücadelesi olarak resmediliyordu. Öte yandan popülist söylem köy yaşamını ve Türk köylüsünün kişiliğini halk bilgeliğinin ve yerli değerlerin gerçek taşıyıcısı olarak idealize ediyordu. Bu kavram kargaşası Türkiye’de modernleşme söyleminin ortasına yerleşti; “modern” ile “yabancı” arasındaki sınır da tedirgin edici bir belirsizlik içinde kaldı.</p>

  <p class="indent">Babalık rolü de modern erkekler için yeniden tanımlandı. Mesafeli ve otoriter baba kişiliği yerini yeni bir mahremiyete ve baba yakınlığına bırakmaya başladı. Modern babanın değer verdiği, eğittiği ve yetiştirdiği kızlarıyla özel bir bağı vardı: Böylece erkekler Cumhuriyet’in yeni kadın tipinin toplumsal doğuşunu sağlıyordu. Bu yeni duygusal ton Ziya Gökalp’in Malta’da sürgünken kızına yazdığı mektuplarda çok iyi görülebilir. Erkek çocuk tercihinin tartışmasız bir norm olduğu bir toplumda Atatürk’ün manevi çocuklarını kızlardan seçmesi de simgesel anlamla yüklüydü.</p>

  <p class="indent">Bu yeni kimliklerin, küçük bir kentsel ve okumuş nüfusa, oysa geniş bir kırsal hinterlanda sahip, uluslararası ticaret ve kültür merkezleriyle değişen derecelerde eklemlenmiş bir toplumda, hem cinsiyet hem de toplumsal sınıf özelliklerini yeniden ürettiği, şimdiye kadar anlatılanlardan anlaşılmış olmalıdır. Çağlar Keyder tek parti rejiminin (1923-1945), devlet güdümlü kalkınma politikalarını destekleyen ve 1930’lardaki Büyük Bunalım’ın yarattığı iklimde devletçilik ve içe dönük sanayileşme çizgisinde karar kılan kentli ve taşralı elitlerle eşrafın ittifakına dayandığını belirtmektedir.<sup><a class="hlink" href="../Text/07.htm#not07not21" id="not07ref21">21</a></sup> Ancak, eğitim ve sağlık hizmetlerini yaygınlaştırma ve altyapıyı geliştirme çabalarına karşın, bu popülist seçkin tabaka kırsal kitleleri modernleştiremedi. Kırsal alanlar iktisat ve sosyoloji literatüründe belgelenmiş olan büyük çaplı dönüşümü ancak II. Dünya Savaşı’ndan ve çok partili demokrasiye geçişten sonra yaşadı. Kırsal kesimden kentlere göç süreci kent dokusunu tamamen değiştirdi. Yeni toplumsal hareketlilik ve elit tabakaya giriş yolları, eski dar ve görece homojen devlet elitinde çeşitlilik ve farklılıklar yaratarak kültürel egemenliklerini sarstı.</p>

  <p class="indent">Günümüzde toplumsal kimlik oluşumunu belirleyen koşullar yalnız statü, din ve kırsal ya da kentsel kökenle ilgili yerel özellikleri değil, kültürün küreselleşmesinden kaynaklanan etkilerin gittikçe karmaşıklaşan ağını da kapsamaktadır.<sup><a class="hlink" href="../Text/07.htm#not07not22" id="not07ref22">22</a></sup> Toplu tüketim ve medya imajları artık kendi bağımsız rollerini oynamaktadırlar. Bir örnek vermek gerekirse, halktan gençlerin temsil ettiği bazı erkeklik modelleri büyük ölçüde kung fu filmleri ve televizyon kahramanlarından esinlenmiştir; bunların olağanüstü hareketleri epeyce rağbet gören yerel karate kulüplerinde taklit edilebilmektedir. Belirli akran grubu etkinlikleri ve ideolojik eğilimler de eklenince, bu tavırlar siyasal sağ ya da solda yer alan alt-kültürlerin işareti haline de gelebilir.</p>

  <p class="indent">Ancak, yeni gelişen alt-kültürlere ilişkin ayrıntılı araştırmaların yokluğu, çağdaş dönüşümlerin niteliği ve kapsamıyla uğraşmayı güçleştiriyor. Popüler bir müzik tarzı olarak “arabesk” başta olmak üzere popüler kültüre ilişkin az sayıdaki mevcut araştırma değerli ipuçları sağlıyor.<sup><a class="hlink" href="../Text/07.htm#not07not23" id="not07ref23">23</a></sup> Burada önemli bir nokta, en çok tutulan arabesk şarkıcıların, değişen kent ortamında kabadayının modern bir türüne itibar kazandıran, sadakatin, diğerkâmlığın ve ahlaki dürüstlüğün erdemlerini vurgularken alttan alta sürekli bir ihanetin hayal kırıklığının acısını anlatan bir erkeklik üslubunu temsil etmesidir.</p>

  <p class="indent">Çağdaş erkekliklerin temsil edildiği alanların futbol stadından camiye, kahvehaneden diskoya, okuldan sokak köşesine, spor kulübünden çarşıya kadar uzanan aşırı bir çeşitlilik göstermesi ayrıntılı etnografyaları zorunlu kılıyor. Sınıf ve beğeni farklılıklarının tüketim eşyaları ve markalar kanalıyla aktarılması, “zonta” denen lümpen gencin giydiği kot pantolonla üst sınıftan bir gencin giydiği pahalı kotu birbirinden ayırmaya olanak veriyor. Kimlik işaretleri bedende de sergileniyor: Belli bir bıyık biçimi sol eğilimi gösterirken, belli bir sakal biçimi İslamcı kesime yakınlığın ifadesi oluyor. (Bu açıdan 1980’deki askeri darbeden sonra yöneticilerin, üniversite öğretim üyeleri dahil bütün devlet memurlarının bıyık ve sakallarını kesmeleri talimatını vermesi ilginçtir.) Erkek transvestitlerle transseksüellerin uğrak yerlerinin ve homoseksüellerin toplandığı bazı yerlerin daha fazla göz önünde olması nedeniyle, farklı cinsellik ifadeleri bile daha açık hale gelmiştir.<sup><a class="hlink" href="../Text/07.htm#not07not24" id="not07ref24">24</a></sup> Çağdaş cinsellik ifadeleri üzerine ayrıntılı araştırmalar hâlâ yapılmadı. Şu an için, erkek transvestitin İslami militanlığın yeni biçimlerini sergileyen sakallı biraderiyle aynı modern mekânı işgal ettiğini söylemekle yetinelim.</p>

  <h2 class="section1 sigil_not_in_toc">Cumhuriyetin Kızları</h2>

  <p class="nonindent">Erkek kimliklerindeki daha tedrici değişimlerle karşılaştırıldığında, kadınlara yapılan ideolojik müdahalelerin hem daha keskin olduğu, hem de daha hararetle tartışıldığı görülüyor. Reform dönemi boyunca kadın ve aile üzerindeki tartışmalar, tehdit altındaki imparatorluğu kurtarmak için hazırlanan farklı ideolojik reçetelere bilinçli olarak dahil edildi. Şeriatın harfiyen uygulanmasını savunan İslamcılardan İslam’dan kökten bir kopuşu yeğ tutan Batılılaşmacılara kadar herkes kadınların konumunu toplumun ahlaki esenliğinin bir göstergesi olarak kullanıyordu. Kültürel milliyetçilik İslam öncesi Türk eşitlikçiliği adına kadınların baskıdan kurtarılmasını üstlenerek, Osmanlı ataerkilliğinin çokeşlilik ve kadınların eve kapatılması gibi belirli yönlerini özgün Türk törelerinin bir yozlaşması olarak mahkûm ederek yeni bir söylem yarattı. Cumhuriyet kadınların özgürleşmesine ilişkin bu yaklaşımı resmi devlet ideolojisinin bir unsuru olarak benimsedi.<sup><a class="hlink" href="../Text/07.htm#not07not25" id="not07ref25">25</a></sup></p>

  <p class="indent">Cumhuriyet’in ilk yıllarında yeni devletin modernliğini, rejimin ikonografisinde kilit önem taşıyan kadın imgeleri (geçit törenlerinde bayrak taşıyan şortlu, okul önlüklü ya da asker üniformalı genç kızlar ya da balo salonunda dans eden tuvaletli kadınlar) simgeledi. Sarah Graham-Brown 1920’lerin ve 1930’ların görsel imgelerinin, Cumhuriyet reformlarının kırsal kesimdeki kadınların büyük çoğunluğu için uzak ve gerçekleşmemiş bir ideal olduğu gerçeğini gizleyip bir kendine güven duygusu yaydığını belirtir.<sup><a class="hlink" href="../Text/07.htm#not07not26" id="not07ref26">26</a></sup> Hatta Yakın Ertürk laik reformların Doğu Anadolu’daki kırsal kadınları daha da marjinal bir alana sıkıştırmış olabileceğini ileri sürer; zira bu kadınların modern devlet kuramlarına ulaşmasına erkekler aracılık etmektedir, erkekler ise bu konuda aşiret reisi, toprak ağası ya da tarikat şeyhi gibi daha nüfuzlu kişilerin aracılığına bağımlıdır.<sup><a class="hlink" href="../Text/07.htm#not07not27" id="not07ref27">27</a></sup> Dolayısıyla kadınların modern/laik yapılarla karşılaşmaları, devletin eşit yurttaşları olarak tanımlanmaktan çok yerel nüfuz sahiplerine daha sıkıca bağlanmaları sonucunu doğurmuştur.</p>

  <p class="indent">Üniversite eğitimi görerek Cumhuriyet kadroları ve serbest meslek sahipleri saflarını dolduran kadınlarda ise, tartışına götürmez bir öncülük duygusu vardı. Ayşe Öncü, Türk kadınlarının serbest mesleklere girişinin yeni Cumhuriyet’in hızlı gelişme koşulları altında kadroları doldurmak için izlenen yöntemin bir sonucu olduğuna işaret etmektedir. Üst ve orta sınıflardan kadınlar meslek okullarına yönelmediği takdirde, uzmanlaşmış ve teknik eğitim görmüş elit kadroların artışı zanaatkar ve köylü kökenli kimselerin kadroya alınmasını gerektirecekti. Kadınların eğitimi konusundaki görüşlerin sağladığı elverişli ortam, üst ve orta sınıftan kadınların saygın ve iyi ücret verilen işlere alınmasında önemli rol oynadı.<sup><a class="hlink" href="../Text/07.htm#not07not28" id="not07ref28">28</a></sup> Böylece, kadınların eğitim görmesi başlangıçta toplumsal hareketliliğe değil, sınıf ayrımlarını pekiştirmeye yaramış olabilir; çünkü kadınların işe alınması yukarı doğru hareketli halk kesiminden erkeklerin seçkinler arasına kabul edilmesinden daha az tehdit edici görülmüş olabilir.</p>

  <p class="indent">Ne kadar sınıf temelli olursa olsun, başlangıçtaki bu işe alma yönteminin uzun vadede kamu alanındaki kadın varlığını meşrulaştırmaya yaradığı doğrudur. Yine de, Şirin Tekeli’ye göre, kadınların birincil rolleri milliyetçi söylemde aydın bir annenin çocuk yetiştirmesi olarak tanımlanmaya devam etti ki bu da modern bir eğitim için en büyük gerekçeyi oluşturuyordu.<sup><a class="hlink" href="../Text/07.htm#not07not29" id="not07ref29">29</a></sup> Tekeli kadınları kamusal çalışma dünyasına yönelten ve biçimsel de olsa eşitliği gündeme getiren “devlet feminizmi”ne paralel olarak aile içi işbölümünde ya da cinsel ahlakta önemli değişikliklerin meydana gelmediğini, bu durumun çalışan kadınların kamu yaşamındaki ve aile içindeki kişilikleri arasında bir çatlak yarattığını ve çağdaş Türk feminizminin günümüzde bu çatlağı tartıştığını ileri sürmektedir.</p>

  <p class="indent">Kadınların hâlâ büyük ölçüde ya bir erkeğin vesayeti altında, dolayısıyla koruma altında ve saygıdeğer ya da korumasız, dolayısıyla “hafifmeşrep” görüldüğü bir kültürde, kimliğini bulma konusunda da ciddi sorunlar vardı. Osmanlı/Türk ortamında “saygın” bağımsız kadınlık modellerinin (evde kalmışlık, “soylu” uğraşlar, hatta manastır hayatı) hiç varolmamış olduğunu hatırda tutmak önemlidir; yüksek evlilik oranı ve dulların yeniden evlenmesindeki kolaylık kadınların her zaman bir aile çerçevesi içine alınması anlamına gelmekteydi. Başka bir yazıda da belirttiğim gibi, kadınların artık eve kapalı ya da örtülü olmaması, paradoksal bir biçimde, kadınlığın kamusal varoluşla bağdaşmaz göründüğü bir toplumda simgesel bir kalkan olarak kullanılabilecek yeni ahlakçılık biçimlerini zorunlu kılmış olabilir.<sup><a class="hlink" href="../Text/07.htm#not07not30" id="not07ref30">30</a></sup> “Modern” kadın, daha önce hiç görülmedik şekilde, kamu alanında rahatsız edilmeden ya da tacize uğramadan çalışmasını sağlayacak yeni bir işaret ve kalıplar dizisi kurmak zorunda kaldı. Giyen kişiyi gizleyerek tartışmasız dişiliğini saptayan çarşafın tersine, kadın memurun ağırbaşlı tayyörü ve açık yüzü, ancak dişiliğini silikleştirerek ve “cinsiyet-siz” bir kimliği öne çıkararak cinsel olarak elde edilemez olduğu mesajını verebilirdi.<sup><a class="hlink" href="../Text/07.htm#not07not31" id="not07ref31">31</a></sup> Böylece dişiliğin denetim altında tutulması ve cinsel tevazu “modern” kadının simgesel zırhının ana unsurları haline geldi.</p>

  <p class="indent">Akrabalık terimleri, akraba olmayan karşı cinsler arasındaki ilişkilerdeki gerilimi azaltmak, ayrıca toplumsal ilişkiyi kolaylaştırmakta yararlı bir araçtı.<sup><a class="hlink" href="../Text/07.htm#not07not32" id="not07ref32">32</a></sup> Günlük ilişkilerde “ağabey,” “abla” ya da “amca,” “teyze” gibi hitap biçimlerinin bol bol kullanılması daha yaşlı olana gösterilmesi gereken saygıyı da ifade ederken, “oğlum” ya da “kızım” gibi terimler korunmaya değer daha genç kişiyi belirtir. Yani, ilişkilerin cinsel açıdan nötr niteliğini göstermek üzere yeni ortamlarda başvurulup yararlanılabilecek, kültürel bakımdan da onaylanan çeşitli yollar vardı.</p>

  <p class="indent">Bu bağlamda, çeşitli kültürel ve edebi ifade biçimlerinde cinsel açıdan ulaşılamaz kadın anlamındaki “bacı” teması oldukça güçlüdür. Bir örnek verecek olursak, 1950’lerde çok tutulan Şoför Nebahat filminin baş kadın kahramanı son derece alışılmamış bir rolde karşımıza çıkar. Bir taksi şoförü olan Nebahat, deri ceketi ve kasketiyle delikanlıların arasına karışır. Ama bir kar tanesi kadar saftır ve hiç kimse şoför arkadaşlarının gazabını çekmeyi göze almaksızın ona saygısızlık etmeye cesaret edemez. Çizilen bu portre sevici ya da kadınsılıktan uzak anlamında değil, her zaman namuslu olma anlamında kullanılan “erkek kadın” terimine tekabül eder. Bu durum kadın gerçek aşkını bulana kadar devam eder; bu aşkı onu zaten kaderinde olana, yani sahici bir kadına, onu alt edebilen bir erkeğin tamamen egemenliği altına giren bir kadına dönüştürür. Bunu Türkiye’de modern kadınlığa dair çarpıcı bir alegorik hikâye olarak görmekteyim; çünkü farkında olmaksızın kadının oynadığı toplumsal rolde hangi koşullarda bir ölçüde özgürlük elde edebileceğini ve göreneklerden uzaklaşabileceğini açığa çıkarıyor. Çağdaş feministlerin kendilerini hem bağımsız varlıklar, hem de cinsel varlıklar olarak kabul ettirme çabalarını bu arkaplana göre değerlendirmemiz gerekir.</p>

  <p class="indent">Farklı toplumsal konumlardaki kadınlar bu kimlik denetimi gerilimlerini değişik biçimlerde yaşadılar, tepkilerini de değişik biçimlerde gösterdiler. Kentli üst sınıftan kadınlar açısından, erkek-kadın birlikte eğlenme alışkanlığı kolayca okula ya da büroya aktarılabilirdi; ayrıca özel arabayla dolaşabilme gibi daha yüksek bir tüketim düzeyi onları hâlâ büyük ölçüde erkeklerin bulunduğu kamusal alanlara doğrudan çıkmaktan korumaktaydı. Daha mütevazı ve muhafazakâr çevrelerden gelen ve çalışmak için dışarı çıkmaya mecbur olmayan kadınlar, yeni koşullara uyum sağlama ihtiyacını en aza indiren aile ve yakın komşular merkezli bir yaşam sürdürdükleri için bu gibi baskılardan kurtuluyorlardı. Yükseköğrenim görerek toplumsal hareketlilik kazanıp büro işçileri saflarına katılmış köy ya da küçük kasaba kökenli geniş kadın grubu ise, tıpkı fabrikalarda ve hizmet sektöründe ücretli çalışmak zorunda olan kadınlar gibi, bambaşka dertlerle karşılaşıyordu. Bunların büyük bölümü kendilerini, yetiştikleri ortam ve etkileşim alışkanlıkları itibariyle okul, büro, sokak ve otobüs gibi anonim ortamlarda kadınlarla ilişki içinde olmaya hazırlanmamış erkeklerin oluşturduğu bir dünyaya zorla itilmiş durumda buldu. Ortaya çıkan karışıklığın üstesinden gelmek için birçok ustaca yöntem geliştirilmişti; kadın ve erkek işçilerin kantinde başka başka saatlerde çay içmesi gibi, bu yöntemler çoğu kez üstü örtülü, gizli ayrımcılık biçimlerini getiriyordu.</p>

  <p class="indent">Yaşanan gerilimlerin en iyi örneği bir süre önce İstanbul Belediyesi’nin kadınlara mahsus otobüsler işletmesinin gerekip gerekmediği konusunda çıkan bir tartışmadır. İslamcı kadınların Müslümanlara uygun yaşayış adına ortaya attıkları bu talep bazı laik feministler arasında da rağbet gördü, böylece ayrıma dayalı eski toplu taşımacılık günlerine dönmeyi kabul etmeyen laikçiler arasında bir bölünme yarattı. Burada ilginç olan nokta, yaşam tarzları kamusal alanlara çıkmayı ve yabancı erkeklerle her gün karşılaşmayı zorunlu kılan kadınlar arasında ortak bir derdin varlığının kabul edilmesidir.</p>

  <p class="indent">Bu bağlamda değerlendirildiği zaman, kadınların örtünmeye karar vermesi elbette çeşitli anlamlar kazanabilir. Dolayısıyla, “İslamcı giyimin gericiliğin değil, dönüşümün” ya da “modernliğe varışın, modernlik içinde ilerleme kararlılığının bir üniforması”<sup><a class="hlink" href="../Text/07.htm#not07not33" id="not07ref33">33</a></sup> olduğunu söyleyen Leyla Ahmed’e katılıyorum. Bununla birlikte bazı çevrelerin İslamcı giyimi ve davranışı geleneksel diye damgalaması nedensiz değildir. Bu damgalama kısmen, daha önce pijamalarıyla piknik yapan erkeklere gösterdiğim tepkiye değinirken irdelediğim yanlış kavrama dünyasına aittir. Ama örtünmenin sırf bireysel beğeninin ifadesi olmadığı, alternatif bir hegemonik siyasal projenin işareti olabileceği düşünüldüğünde, bu durum yaşam dünyalarının müdahaleye ve tehdide uğramasından çekinen laiklik yanlıları arasında yoğun kaygı uyandırıyor. Bu da kaçınılmaz olarak örtünmenin alt edilmesi gereken, ama hâlâ başkaldıran bir şey anlamında “geleneksel” sayılmasına yol açıyor. Kuşkusuz kimliklerin bu şekilde “siyasallaşma”sı, alt kültürlerin beğeni ve üsluplarının kolayca düzen içinde eritilip metalaştırıldıkları Batı’nın tersine, Ortadoğu’da belirginleşmesine yol açan başlıca etkenlerden biridir.</p>

  <p class="indent">Bugün Türkiye’de giyim, makyaj ve beden duruşuyla gösterilen kadınlık ifadeleri, yerel toplumsal statü ve ideolojik tercih üsluplarının yanı sıra küresel medya ve reklamlardaki kadınlık imgeleriyle de iç içe geçmiştir. Modern erkeklik anlayışlarında olduğu gibi, kadın kimlikleri moda ve tüketim tarzlarıyla ifade edilen çok yönlü kalıpların aracılığına tabidir. Bununla birlikte alışkın gözler kırsal kesimden göç edeli çok olmamış mütevazı giyimli kadını kendini bir davaya adamış İslamcı bacısından, gecekondulu boyama sarışını modaya uygun giyimli üniversite öğrencisinden ayırmakta pek güçlük çekmez. Bunların moderne eklenen özgün biçimler olduğunu belirtmek malumu ilam olacaktır. Yine de “gelenek” ve “modernlik” sıfatları farklı “ideal toplum” görüşleri yüzünden ortaya çıkan siyasal mücadelenin bir parçası olmaya devam etmektedir.</p>

  <h2 class="section1 sigil_not_in_toc">Sonuç</h2>

  <p class="nonindent">Türkiye’de modernleşme üzerine çalışmalar, “modern”i çözümleyici bir kategori olarak ele alan eleştirel perspektiften yoksun olmaları ve modernliğin yerel özgüllükleri üzerinde yeterince ya da açıkça durmamanın sıkıntısını çekmiştir. Her ne kadar yazının girişinde bu eksiklikleri esas olarak yerel polemiklerin doğasına bağlamış olsam da, Türk sosyal biliminin şekillendiği yıllarda önde gelen paradigmalar olarak modernleşme kuramının ve Marksizmin rolünü de teslim etmek gerekir. Toplumun geleneksel, kırsal ve azgelişmiş yapıdan modern, kentsel ve gelişmiş yapıya, ya da feodal yapıdan kapitalist yapıya doğru ilerlediği inancı, temeldeki karmaşıklıkların “geçiş” biçimleri olarak göz ardı edilebileceği anlamına gelmekteydi.<sup><a class="hlink" href="../Text/07.htm#not07not34" id="not07ref34">34</a></sup></p>

  <p class="indent">Aile ve cinsiyet ilişkileri çalışmaları da, geniş aileyi ve cinsiyet hiyerarşisini geleneğe, çekirdek aileyi, karı-koca birliğini ve eşitlikçiliği de modernliğe bağlayarak modernleşme kuramının kalıplarını aynen yansıtabiliyordu. Cinsiyete dayalı öznellikler, değişen kadın ve erkek kimlikleri sorununun toplumsal değişim araştırmalarında yer alması söz konusu bile değildi; çünkü kültür ve kimlik sorunları ne modernleşme kuramının Parsoncu şematizmine ve yavanlıklarına, ne de Marksizm esinli toplumsal kuramın soyutlamalarına oturtulabilirdi. Bunun bir sonucu olarak, cinsiyet ifadeleri ile toplumsal statü ve farklılığın öteki göstergeleri arasındaki olası bağlantılar, sağduyuya tamamen uygun olsa bile, herhangi bir incelemeye konu olamadı. Gösterebildiğimi umduğum bu durum bizi hem Türk toplumunda “modern”in karmaşıklıklarını daha iyi anlama, hem de kendini daha iyi tanıyan bir sosyal bilim anlayışını geliştirme açısından önemli bir hareket noktasından yoksun bıraktı. Toplumsal cinsiyet çözümlemeleri modernleşme çalışmalarındaki boşlukları ne tüketebilir ne de giderebilir; sadece, toplumsal araştırmaların gündemine artık girmesi gereken bir kültürel çözümleme biçimi olasılığını gösterir. ■</p>

  <div class="footnote">
    <p class="footnote" id="not07not0"><a class="hlink" href="../Text/07.htm#not07ref0">(*)</a> Bu bildirinin ilk versiyonu Sosyal Bilimler Araştırma Konseyi'nin 28-30 Mayıs 1993’te Kahire'de yapılan "Modernleşme Sorunları" konferansına sunulmuştu. Konferansta bu bildiri üzerine konuşanlara teşekkür ederim. Makalenin taslağı üzerindeki yararlı görüşlerinden dolayı Lila Abu-Lughod, Nancy Lindisfarne, Michele Cohen, Ayşe Öncü, Aynur İlyasoğlu ve Reem Saad'a da teşekkür etmek isterim.</p>

    <p class="footnote" id="not07not1"><a class="hlink" href="../Text/07.htm#not07ref1">1</a> Reşat Ekrem Koçu, Türk Giyim Kuşam ve Süslenme Sözlüğü, İstanbul, Sümerbank Kültür Yayınları, 1969.</p>

    <p class="footnote" id="not07not2"><a class="hlink" href="../Text/07.htm#not07ref2">2</a> Alan, Duben ve Cem Beher, <i>İstanbul Households: Marriage, Family and Fertility, 1820-1940</i>, Cambridge, Cambridge University Press, 1991.</p>

    <p class="footnote" id="not07not3"><a class="hlink" href="../Text/07.htm#not07ref3">3</a> Beth Baron, "The Making and Breaking of the Marital Bonds in Modern Egypt", Nikki Keddie ve Bath Baron (ed.), <i>Woman in Middle Eastern History,</i> New Haven, Yale University Press, 1991; Partha Chatteriee, "The Nationalist Resolution of the 'Women's Question", K. Sangari ve S. Vaid (ed.), <i>Recasting Women: Essays in Indian Colonial History,</i> New Brunswick, Rutgers University Press, 1991.</p>

    <p class="footnote" id="not07not4"><a class="hlink" href="../Text/07.htm#not07ref4">4</a> Deniz Kandiyoti (ed.), <i>Women, Islam and the State,</i> Londra, Macmillan, 1991.</p>

    <p class="footnote" id="not07not5"><a class="hlink" href="../Text/07.htm#not07ref5">5</a> Sağlık, çocuk bakımı ve ev bilgisine ilişkin bilgileri yaymada 1839-1908 arasındaki kadın basınının oynadığı rol üzerine yararlı bir değerlendirme için bkz. Zehra Toksa, "Haremden Kadın Partisine Giden Yolda Kadın Dergileri, Gündemleri ve Öncü Kadınlar", <i>Defter,</i> İlkbahar 1994, s. 116-42.</p>

    <p class="footnote" id="not07not6"><a class="hlink" href="../Text/07.htm#not07ref6">6</a> Duben ve Behar, <i>age</i>., s. 139-40.</p>

    <p class="footnote" id="not07not7"><a class="hlink" href="../Text/07.htm#not07ref7">7</a> Modernliğin bu olumsuz özellikleri çoğu kez kadınların özgürleştirilmesine ve kadınların geleneksel olarak belirlenmiş annelik ve ev bakıcılığı rollerinden vazgeçeceği kaygısına bağlanmaktaydı. Edebi yapıtlarda alafranga kadın tembel ve baştan çıkmış olarak gösterilmekteydi. Deniz Kandiyoti. "Slave Girls, Temptresses and Comrades: Images of Women in the Turkish Novel", <i>Feminist Issues,</i> no: 1 (8), 1988. s. 35-50.</p>

    <p class="footnote" id="not07not8"><a class="hlink" href="../Text/07.htm#not07ref8">8</a> Nükhet Sirman, "Friend and Foe? Forging Alliances with Other Women in a Village of Western Turkey", Şirin Tekeli (ed.), <i>Women in Modern Turkish Society,</i> Londra, Zed Books, 1995.</p>

    <p class="footnote" id="not07not9"><a class="hlink" href="../Text/07.htm#not07ref9">9</a> 1994 yazında adaya yaptığım bir ziyarette bazı önemli değişiklikler dikkatimi çekti. Günübirlik ziyaretçiler adaya heterojen yaş grupları halinde kiralık motorlu teknelerle geliyordu. Erkek ya da kadın olsun gençler eşofmanlar, bermuda şortlar ve tişörtler içinde spor yapıyordu. Çalgıların yerini "gecekondu cümbüşü" çalan portatif müzik setleri almıştı. Yaşlı kadınların başında eşarp ve üstünde uzun kollu, çiçekli entariler vardı; erkekler ise daha çok kısa kollu gömlek ve pantolon olmak üzere özelliği olmayan şeyler giyiyorlardı. Bu gezide görmediğim halde, eşarplı ve bol mantolu bir kadın görüntüsü, çocukluğumda rastladığımdan bütünüyle farklı bir anlam uyandıracaktı bende.</p>

    <p class="footnote" id="not07not10"><a class="hlink" href="../Text/07.htm#not07ref10">10</a> Duben ve Behar, <i>age.</i></p>

    <p class="footnote" id="not07not11"><a class="hlink" href="../Text/07.htm#not07ref11">11</a> Pierre Bourdieu, <i>Outline of a Theory of Practice,</i> Cambridge, Cambridge University Press, 1977.</p>

    <p class="footnote" id="not07not12"><a class="hlink" href="../Text/07.htm#not07ref12">12</a> Ekrem Işın, "19. yy.'da Modernleşme ve Günlük Hayat", <i>Tanzimattan Cumhuriyete Türkiye Ansiklopedisi</i>, İstanbul, İletişim, 1985, s. 538-563.</p>

    <p class="footnote" id="not07not13"><a class="hlink" href="../Text/07.htm#not07ref13">13</a> Sencer Ayat, "Statü Yarışması ve Salon Kullanımı", <i>Toplum ve Bilim</i>, no: 42, 1988, s. 5-25.</p>

    <p class="footnote" id="not07not14"><a class="hlink" href="../Text/07.htm#not07ref14">14</a> Kondiyoti, "Slave Girls..."</p>

    <p class="footnote" id="not07not15"><a class="hlink" href="../Text/07.htm#not07ref15">15</a> Deniz Kandiyoti, "The Paradoxes of Masculinity: Some Thoughts on Segregated Societies", Andrea Cornwall ve Nancy Lindisfarne (ed.). <i>Dislocating Masculinity: Comparative Etnographies,</i> Londra, Routledge, 1994.</p>

    <p class="footnote" id="not07not16"><a class="hlink" href="../Text/07.htm#not07ref16">16</a> Jale Parla, <i>Babalar ve Oğullar,</i> İstanbul, İletişim, 1990.</p>

    <p class="footnote" id="not07not17"><a class="hlink" href="../Text/07.htm#not07ref17">17</a> Şerif Mardin, "Super Westernization in the Ottoman Empire in the Late Quarter of the Nineteenth Century", Peter Benedict ve başka yazarlar (ed.), <i>Turkey: Geographic and Social Perspectives,</i> Leiden, Brill, 1974.</p>

    <p class="footnote" id="not07not18"><a class="hlink" href="../Text/07.htm#not07ref18">18</a> Ref'i Cevat Ulunay, <i>Sayılı Fırtınalar,</i> İstanbul, Yeni Matbaa, 1955.</p>

    <p class="footnote" id="not07not19"><a class="hlink" href="../Text/07.htm#not07ref19">19</a> Ekrem Işın mahalle yapısının çözülüşünün başlangıcını 19. yüzyıldaki toplumsal ve demografik değişikliklere kadar götürür ve o zamana değin tutarlı bir birim olarak varlığını sürdürdüğünü savunur (Işın, <i>age</i>., s. 548).</p>

    <p class="footnote" id="not07not20"><a class="hlink" href="../Text/07.htm#not07ref20">20</a> Yeşim Arat, <i>Patriarchal Paradox: Woman Politicians in Turkey,</i> New Jersey, Princeton University Press, 1989; Ayşe Durakbaşa, "Cumhuriyet Döneminde Kemalist Kadın Kimliğinin Oluşumu", <i>Tarih ve Toplum,</i> no: 51 (9), 1988, s. 167-171; Şirin Tekeli,"The Meaning and Limits of Feminist Ideology in Turkey", Ferhunde Özbay (ed.), <i>Woman, Family, Social Change in Turkey,</i> Bangkok, UNESCO, 1990.</p>

    <p class="footnote" id="not07not21"><a class="hlink" href="../Text/07.htm#not07ref21">21</a> Çağlar Keyder, <i>State and Class in Turkey,</i> Londra, Verso, 1987.</p>

    <p class="footnote" id="not07not22"><a class="hlink" href="../Text/07.htm#not07ref22">22</a> Arjun Appadurai, "Disjuncture and Difference in the Global Cultural Economy", <i>Public Culture,</i> no 2 (2), 1990, s. 1-24.</p>

    <p class="footnote" id="not07not23"><a class="hlink" href="../Text/07.htm#not07ref23">23</a> Martin Stokes, <i>The Arabesk Debate: Music and Musicians in Modern Turkey,</i> Oxford, Clarendon Press, 1990; Meral Özbek, <i>Popüler Kültür ve Orhan Gencebay Arabeski,</i> İstanbul, İletişim, 1991.</p>

    <p class="footnote" id="not07not24"><a class="hlink" href="../Text/07.htm#not07ref24">24</a> Nurdan Gürbilek "özel"in özellikle medya aracılığıyla açıkça dile getirilip sergilenmesi ve "özel hayat" sanayilerinin körüklenmesi açısından 1980'lerin bir ayrım çizgisi oluşturmasına dikkat çekmektedir. Özel hayatın bir meta haline gelmesinin sonuçlarına ilişkin kapsamlı bir analiz için bkz. Nurdan Gürbilek, <i>Vitrinde Yaşamak: 1980'lerin Kültürel İklimi,</i> İstanbul, Metis Yayınları, 1992.</p>

    <p class="footnote" id="not07not25"><a class="hlink" href="../Text/07.htm#not07ref25">25</a> Bkz. Afet inan, <i>The Emancipation of the Turkish Woman,</i> Paris, UNESCO, 1962. Bu resmi anlayışın önde gelen mimarlarından olan İnan, Türk Tarih Tezi'ne katkısıyla da tanınır.</p>

    <p class="footnote" id="not07not26"><a class="hlink" href="../Text/07.htm#not07ref26">26</a> Sarah Graham-Brown, <i>Images of Women,</i> Londra, Quartet Books, 1988.</p>

    <p class="footnote" id="not07not27"><a class="hlink" href="../Text/07.htm#not07ref27">27</a> Yakın Ertürk, "Rural Women and Modernization in Southeastern Anatolia", Tekeli (ed.), <i>Women in Modern Turkish Society,</i> s. 141-152.</p>

    <p class="footnote" id="not07not28"><a class="hlink" href="../Text/07.htm#not07ref28">28</a> Ayşe Öncü, "Turkish Women in the Professions: Why So Many?", Nermin Abadan-Unat (ed.), <i>Women in Turkish Society</i>, Leiden, E. J. Brill, 1981.</p>

    <p class="footnote" id="not07not29"><a class="hlink" href="../Text/07.htm#not07ref29">29</a> Tekeli, "The Meaning and Limits".</p>

    <p class="footnote" id="not07not30"><a class="hlink" href="../Text/07.htm#not07ref30">30</a> Deniz Kandiyoti, "Patterns of Patriarchy: Notes for an Analysis of Male Dominance in Turkish Society", Tekeli (ed.), <i>Women in Modern Turkish Society.</i></p>

    <p class="footnote" id="not07not31"><a class="hlink" href="../Text/07.htm#not07ref31">31</a> İran koşullarında benzer kimlik denetimi sorunları açısından <i>ommol</i> (çok gelenekçi) ve <i>celf</i> (çok serbest) kavramlarının değerlendirilmesi için bkz. Efsane Necmabadi, "Hazards of Modernity and Morality: Women, State and Ideology in Contemporary Iran", Kandiyoti (ed.), <i>Women, Islam and the State,</i> s. 66.</p>

    <p class="footnote" id="not07not32"><a class="hlink" href="../Text/07.htm#not07ref32">32</a> Türkiye koşullarında akrabalık tabirlerinin önemine ilişkin daha genel bir analiz için bkz. Alan Duben, "The Significance of Family and Kinship in Urban Turkey", Çiğdem Kağıtçıbaşı (ed.), <i>Sex, Roles, Family and Community in Turkey,</i> Bloomington, Indiana University Press, 1982.</p>

    <p class="footnote" id="not07not33"><a class="hlink" href="../Text/07.htm#not07ref33">33</a> Leyla Ahmed, <i>Women and Gender in Islam,</i> New Haven ve Londra, Yale University Press, 1992, s. 225.</p>

    <p class="footnote" id="not07not34"><a class="hlink" href="../Text/07.htm#not07ref34">34</a> Marksizmden esinlenmiş olan 1940'lardaki "toplumsal yapısal araştırma" okulunun toplumsal değişimle ilgili altyapı/üstyapı modellerinin oluşturulmasındaki etkisini hatırlattığı için Aynur İlyasoğlu'na teşekkür borçluyum.</p>
  </div>
</body>
</html>
