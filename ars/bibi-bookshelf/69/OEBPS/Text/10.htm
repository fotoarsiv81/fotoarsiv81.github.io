<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter">SESSİZ DİRENİŞLER YA DA KIRSAL TÜRKİYE İLE MİMARİ YÜZLEŞMELER</h1>

  <p class="center"><span class="small2">GÜLSÜM BAYDAR NALBANTOĞLU</span></p>

  <p class="nonindent"><span class="big">M</span>odern Türk mimarlığı söyleminde “köy mimarisi” teması ısrarla tekrarlanıyor. 1930’larda ve 1940’ların başlarında ulusalcı ve bölgeselci arayışların, 1960’larda hayal kırıklığı içindeki modernistlerin, 1980’lerde üslup tüketicilerinin köy mimarisini yeniden keşfedip her seferinde yeniden kurguladıkları görülüyor. İlk evrelerde bölgeselciliğin savunucuları ideal, sağlıklı ve tertemiz bir köy kurgusu ile varolan köylerin pek de imrenilemeyecek durumunun ikilemini yaşayıp ürettikleri sayısız “ideal köy” projesinde Batı modern mimarlığı söyleminde önemli bir yer tutan “ideal kent” modelini hem fiziksel, hem kültürel açıdan örnek alıyorlardı.<sup><a class="hlink" href="../Text/10.htm#10not1" id="not10ref1">1</a></sup> Homojen, denetlenebilir, düzenli ve kusursuz çevreler düşleyen bu modelleri köylerde ya da kentlerde gerçekleştirmenin olanaksızlığı 1950’lerin kentlere göç akımlarıyla apaçık ortaya çıktı. Bu sürecin toplumsal, ekonomik ve siyasal analizi bu yazının kapsamını aşıyor; sürecin maddi etkileri konusundaki görüşler de farklı. Kimilerini son kültürel modernleşme umutlarının dağılması olarak mateme boğuyor, kimilerince de tepeden inme, elitist, kısır bir modernleşme emeline son darbeyi indirdiği için kutlanıp öteden beri arzu edilen bir çoğulculuğun başlangıcı olarak görülüyor.</p>

  <p class="indent">Bu yazı her iki tutumun dışında kalan, ne evrensel bir “tek”i ne de ayrımcısız bir “çok”u öngören üçüncü bir tutumdan yola çıkıyor. Amacım kültürel ve mimari alanlarda bir yandan sorgulanmadan benimsenen yekpare kimliklere, diğer yandan kolayca sınırsız bir göreceliğe dönüşebilen çoğulculuğa karşı kurgulanabilecek “farklılık” kavramını irdelemek. Hem dayatmacı yapılardan hem de göreceliği yücelten tavırlardan kaçınan, basit bir kent/kır ikilemine kolay kolay sığmayacak bir çözümlemenin açacağı olasılıkları tartışmak istiyorum. Mimari söylemin kent ve kır kavramları arasında çizdiği sınırın ikisi arasındaki akışkanlık olasılığını baştan reddettiğini düşünüyorum. Oysa üzerinde durmak istediğim “farklılık” kavramının hem tanınmasını hem de bastırılmasını bu akışkanlık sağlıyor. Farklılığı anlama çabası bazı kavram, anlam ve yargıların karşılaştırılamazlığını ve birbirlerine dönüştürülemezliğini kabul eden, ama bunlar arasında iletişim kurma olanağını reddetmeyen bir tavrı içeriyor.</p>

  <p class="indent">Bu tür iletişim alanları şimdiye değin mimari söylem ve pratik tarafından ya dışlandı ya da bastırıldı. Kırsal alanların mimarlıktaki (yeniden) kurgulanışı, ya biçimsel reçetelere dayanan ya da statükoyu sürdürmeye yarayan yıpranmış bir bölgeselciliğin kapsamından çıkmadı. Egemen mimarlık söylemi “kırsal” unsurunu bir estetik meşrulaştırma aracı olarak görüp “köy mimarisi”ni yapı formlarına indirgeyerek ehlileştirdi. Oysa mimarlık ve kültürel üretim alanları arasındaki geçişkenliğin ve mekânsal kullanım yapılarının mimari biçime indirgenemeyeceğinin kabulü, köy mimarisi söyleminin şimdiye değin barındıramadığı, bastırdığı ya da dışladığı olguları kavramlaştırmaya yarayacak açılımlara işaret ediyor. Bunları yazarken amacım ne tarihçi gözüyle modern Türk mimarlığının ayrıntılı bir eleştirisine girişmek, ne de yeni ve henüz araştırılmamış mimarlık ürünlerini gündeme getirerek konunun kapsamını genişletmek. Yapmak istediğim şimdiye değin pek tartışılmamış birkaç tarihi anı kültürel, mimari ve kentsel açılardan yeniden kurup varolan yazın ve yapı pratiklerine farklı bir boyut sunmak. Aşağıdaki kentsel ve kırsal kültürler arasındaki kesişme noktalarında olası bir iletişimi irdelemek üzere Ankara’nın mekânsal tarihinden üç kesiti tartışacağım. Bunların ortak yanı “köy” ve “kent” kültürlerini yekpare bütünler olarak gören anlayışları sorgulayacak özgün tarihsel durumları sergilemeleri.</p>

  <h2 class="section1 sigil_not_in_toc">İçeridekiler/Dışarıdakiler</h2>

  <p class="nonindent">Şehircilik tarihi açısından başkent Ankara’nın planlanması modern Türkiye’nin kuruluş sürecinin düğüm noktalarından birini oluşturur. Ankara’nın ilginç yanlarından biri, Türk modernleşmecilerinin kır ve kent arasında gördükleri kültürel çelişkileri aşmaya çalışırken elde ettikleri başarıların ve önceden kestiremedikleri başarısızlıkların odak noktası olmasından kaynaklanıyor. Küçük bir Anadolu kasabasından başkent Ankara’nın yaratılması destanı üzerine çok yazıldı.<sup><a class="hlink" href="../Text/10.htm#10not2" id="not10ref2">2</a></sup> Ben burada kuruluşunun ilk günlerinden başlayarak, eski (geleneksel, kırsal) ve yeni (modern, kentsel) Ankara’nın yüzleşmesinden doğan gerilimlerin üzerinde durmak istiyorum. Bu yüzleşmenin mimari ve kentsel mekânın karmaşık katmanları arasında silinmeye yüz tutmuş, resmi tarihlerin önemsemediği “farklı” öyküler dile getirdiğini düşünüyorum.</p>

  <p class="indent">Önce bilinenden başlamakta yarar var. Alman kent plancısı Herman Jansen modern başkentin planını Ulus Meydanı’nda anıtsal bir Atatürk heykeli önünde kesişen Gazi Bulvarı ve İstasyon Caddesi eksenleri üzerinde geliştirmişti. 19. yüzyıl Paris’inin plancısı Baron Haussmann’ın bulvarlarını anımsatan bu ana arterlerin, trafiği düzenleyici işlevlerinin hayli ötesinde simgesel anlamları vardı. Kuzey-güney eksenindeki Gazi Bulvarı yeni kentin gelişeceği yönü belirlerken, İstasyon Caddesi demiryolu istasyonunu bulvara bağlıyor, doğuya doğru giderek zayıflayarak Kale’nin dış mahallelerine uzanıyordu. İstasyon binası Kurtuluş Savaşı sırasında Mustafa Kemal’i ağırlayan tarihsel bir odak ve kentin simgesel “giriş kapısı”ydı. 1920’lerin sonlarına gelindiğinde, İstasyon Caddesi’nin her iki yanında Millet Meclisi, Ankara Palas Oteli ve memur evleri gibi dönemin önemli binaları sıralanıyordu. Asfalt caddenin yanları düzenli ağaç sıralarıyla bezenmiş, trafiğin gidiş-geliş yönleri yeşil bir orta şeritle ayrılmıştı. İstasyon’dan bakıldığında, yolcuları modern Ankara’ya götürecek Gazi Bulvarı’na bağlanan cadde etkili bir görünüme sahipti. Kale’nin mazgallı surlarının oluşturduğu arkaplana karşı, Atatürk heykeline kadar uzanan şeridi çeşitli açılardan resimleyen sayısız tarihi fotoğraf İstasyon Caddesi’yle duyulan övüncü apaçık yansıtıyor. Eski Ankara’ya gelince, Jansen “kale ve etrafındaki mozaik gibi olan ahşap iskeletli dolma duvarlı Türk evleri, daima hükümet merkezinin göz bebeği olarak kalmalıdırlar”<sup><a class="hlink" href="../Text/10.htm#10not3" id="not10ref3">3</a></sup> diyor, ancak şunları da ekliyordu:</p>

  <div class="block">
    <p class="bl_nonindent">Yeni şehircilikte yeni şehir kısımlarının kurulmasını eski kısmın yayılışından tamamen ayırmak lazımdır. Hatta nazari olarak eski şehir üzerine haddi zatında bir cam levhası kapamalıdır.<sup><a class="hlink" href="../Text/10.htm#10not4" id="not10ref4">4</a></sup></p>
  </div>

  <p class="indent">Bu ürkütücü “cam levha” metaforu, “öteki” öyküleri susturan modern Ankara’nın resmi öyküsünün niteliğini bir nefeste özetliyor.</p>

  <p class="indent">Ankara’nın resmi öyküsü, eski kentle yenisini ayıran bulvarların aynı zamanda aralarındaki akışı sağlayan bağlantılar olduğu gerçeğini çoğu zaman gözardı ediyor. Oysa eski ve yeni Ankara sakinlerinin bu kentsel mekânları nasıl anlamlandırdığına ilişkin ilginç örnekler var. Yakup Kadri Karaosmanoğlu’nun ünlü romanı Ankara'nın sık alıntılanan bir bölümünde kentin eski ve yeni sakinleri bir yılbaşı gecesi İstasyon Caddesi üzerindeki Ankara Palas Oteli’nin önünde buluşuyorlar. Elit tabakanın balo salonuna gelişini izlemek üzere otelin anıtsal giriş kapısının dışında toplanmış olan eski Ankara sakinleri arasında şu konuşmalar geçiyor:<sup><a class="hlink" href="../Text/10.htm#10not5" id="not10ref5">5</a></sup></p>

  <div class="block">
    <p class="bl_nonindent">— Sen, sanki buradan bir şey gördün mü sanıyorsun? He, he, he... Aklına şaşayım.</p>

    <p class="bl_nonindent">— İçeride, ne yaparlar bilirim emme, söylemem (...)</p>

    <p class="bl_nonindent">— Deyiver, be... Ne biliyon, daha deyiver (...)</p>

    <p class="bl_nonindent">— Deyemem (...)</p>

    <p class="bl_nonindent">— Ne var bunda bilmiyecek be? İşte, ben deyivereyim: İçerde <i>tango</i> var.</p>
  </div>

  <p class="indent">Modern Ankara, balo salonuna doğru akıp polis giriş kapısını kontrol etmeye çalışırken konuşmalar bu minval üzerinde sürüp gidiyor. Yakup Kadri’nin öyküsü ile Baudelaire’in 1830’lerin Paris’inde iki sevgilinin yeni açılmış bir bulvarın üzerindeki bir kafenin önünde yoksul bir aileyle karşılaşmasını anlatan “Yoksulların Gözleri” şiiri arasında şaşırtıcı bir benzerlik var.<sup><a class="hlink" href="../Text/10.htm#10not6" id="not10ref6">6</a></sup> İki anlatı karşılaştırıldığında İstasyon Caddesi, daha küçük ölçekte olsa da, kent halkının farklı katmanlarını bir araya getirmesi açısından Haussmann’ın bulvarlarına benzer bir işlev görüyor. Marshall Berman’a göre, bulvarlar modern kültürün bazı önemli yapısal çelişkilerini su yüzüne çıkarıyorlardı: Bir yandan, anonim kalabalıkları barındırarak yeni tür bireyselliklere, yoğun kendini keşfetme biçimlerine olanak vermeleri açısından daha önce benzeri görülmemiş türden bir özgürlüğü tattırıyorlar, diğer yandan da rahatsız edici toplumsal ve kültürel farkları öne çıkararak aşılması olanaksız iletişim uçurumlarını gözler önüne seriyorlardı. Berman’ın sözleriyle, Baudelaire’nin öyküsü “modern kent sokağına hayat veren çelişkilerin sokaktaki adamın iç dünyasında nasıl yankılandığını” gösteriyor.<sup><a class="hlink" href="../Text/10.htm#10not7" id="not10ref7">7</a></sup></p>

  <p class="indent">Kişi özgürlüğünün ulus özgürlüğüyle bir tutulduğu ve modern kültürün tepeden inme dayatıldığı karmaşık Türkiye koşullarında, Yakup Kadri’nin <i>Ankara</i>'sı görünürdeki sosyal/kültürel farklılıkları aşmak için milliyetçi bir sentez bulmaya çalışıyor. Ama ayrıntılı biçimde aktardığı olay hem İstasyon Caddesi’nin, hem de Ankara Palas Oteli’nin birden fazla öyküsü, birden fazla anlamı olduğunu gösteriyor. Bu ayrıntılar ortaya çıktığında, örneğin mimarlık tarihi açısından, Ankara Palas Oteli’ni sadece Birinci Ulusal Mimarlık Akımı’nın yetkin bir örneği olarak görmek zorlaşıyor. Binaya ilişkin herhangi bir tarih, iç mekânın kontrol mekanizmalarından, içeriye alınmayanların hayal gücüyle nasıl yeniden üretildiğinden söz edilmediği zaman tek boyutlu bir biçimler tarihine indirgeniyor. Binanın anıtsal kapısından içeri girince balo salonunu dolduran elitlerin dışarıdaki izleyicileri kadar karmaşık bir kültürel mekânı paylaştıklarını da eklemek gerek. Paris’ten en son haberleri aktaran yerel gazetelerin moda sayfalarını izleyerek edindikleri zarif kıyafetleriyle modern görgü kitaplarından öğrenilmiş davranış kurallarını uygulayan ayrıcalıklı Ankara sakinleri açısından, balo salonundaki dans karmaşık duygularla prova edilen bir gösterinin parçasıydı. Cumhuriyet’in yıldönümünü kutlamak için düzenlenen toplantılardan birinde, Mustafa Kemal dans etmek istemeyen kadınları piste “Arkadaşlar, dünyada subay üniforması giymiş bir Türk erkeğinin dans önerisini geri çevirebilecek bir kadının bulunabileceğini düşünemiyorum. Şimdi emrediyorum: Hemen salona dağılın! İleri! Marş! Dans edin!” komutuyla çağırıyordu.<sup><a class="hlink" href="../Text/10.htm#10not8" id="not10ref8">8</a></sup> Çağrının içeriğiyle askeri, milliyetçi ve kadınlar açısından ayırımcı tonu arasındaki umulmaz bağıntı, Cumhuriyet’in kurucularının düşlediği monolitik bir modern kültür yapısıyla var olan toplumun karmaşık kültürel yapısı arasındaki çelişkileri yansıtıyor. Bu tür yaşanan pratikler “cam levha” altında izole edilenin Ankara Kalesi mi yoksa Ankara Palas Oteli mi olduğu sorusunu akla getiriyor.</p>

  <p class="indent">Modern Türk mimarisi üzerine temel kaynaklardan biri, Ankara Palas’ı “ortasında balo salonu bulunan iki katlı dikdörtgen planlı bir yapı” olarak tasvir edip “iki kat boyunca otel odalarının çevrelediği orta avlusuyla geleneksel Osmanlı kervansaraylarını hatırlattığını” belirtiyor.<sup><a class="hlink" href="../Text/10.htm#10not9" id="not10ref9">9</a></sup> Bu tür bir biçimsel benzetme, kervansaraylarda bütün yolculara açık, işlevsel açıdan kapsayıcı bir mekânın Ankara Palas’ta kültürel açıdan dışlayıcı bir mekâna dönüşmesindeki çelişkiyi kolayca maskeleyiveriyor. Ankara Palas’ın merkezi balo salonunun çevresindeki daha küçük ölçekli mekânlarla akışkanlığı, bunlar arasında, sözgelimi cinsiyete dayalı, karmaşık kontrol ve sınır biçimlerinin oluşabileceğini düşündürtüyor. Ankara Palas’ı kolayca Birinci Ulusal Mimarlık akımı içine yerleştiren, yalnızca biçimsel kompozisyonu ve plan tipinin tarihsel kökeniyle ilgilenen mimari araştırmaların önemi yadsınamazsa da bu tür çalışmalar kullanıcılar arasındaki karmaşık tarihsel ilişkilerin mekânsal boyutunu hesaba katmaktan uzak kalıyor.</p>

  <p class="indent">Özetle, modern Ankara’nın sterilize edilmiş mimari ve kentsel mekânları yeni kentin “uygar” imajını koruma amacına dönüktü. Gel gelelim günlük yaşam pratikleri, kentin mimarlarınca titizlikle çizilen kültürel-mekânsal sınırlarda oluşan anlam ve değerleri su yüzüne çıkararak resmi hikâyeyi alttan alta sorguluyordu.</p>

  <h2 class="section1 sigil_not_in_toc">Benzeyen Sözler/Farklı Diller</h2>

  <p class="nonindent">Modern Türk mimarisi söyleminde “ideal kent” ve “ideal köy” imajlarının şaşılacak denli iç içe olduğu görülüyor. Kırsal formlara mimari açıdan sahip çıkılması ve Türk mimarlarının kırsal alanlardaki uygarlaştırma misyonu konusunda şimdiye değin çok şey yazıldı. “Geleneksel Türk evi” hakkında tipolojik araştırmalar, kentsel yapılarda kırsal formların özümsenişi 1930’lardan bu yana mimarlık çevrelerinde sık sık gündeme geldi. O yıllarda çeşitli coğrafi bölgelerin ev tipleri özenle araştırıldı, geniş çatı çıkmaları ve merkezi plan gibi özellikler kentsel yapılarda övünçle uygulandı. Bu çalışmaların büyük bir bölümü bölgeselcilik/modernizm ikilemi çerçevesinde yer aldı. Yani mimari söylem, “modern Türk kimliği” tasarısında kültür ve uygarlığın sentezini arayan daha geniş çaplı bir kültürel söylemin parçası oldu. Dönemin mimarlık dergilerinin sergilediği gibi, modern Türk mimarlığı söylemi, Türkiye’de modernizmin kaçınılmaz bir Türk damgası taşıması gerektiği ile yerel Türk mimarisinin temelde modern olduğu yönündeki tartışmalar arasında sallanıp kaldı.<sup><a class="hlink" href="../Text/10.htm#10not10" id="not10ref10">10</a></sup></p>

  <p class="indent">1930’lar ve 1940’ların başlarında, önde gelen Türk mimarları kırsal formlara ilgi duyunca hem kırsal olgular sistemli bir biçimde derlenmeye başladı, hem de birçok kırsal yerleşme Cumhuriyet’in uygarlaşma modelini hayata geçirmeye yönelik benzeri görülmemiş bir çabaya sahne oldu. Mimarların köy planlamalarından tek ev projelerine kadar uzanan “ideal tip” geliştirme çalışmaları 1920’lerin Alman <i>Siedlung</i>’ları ve e<i>xistenzminimum</i> konut ilkeleri türünden Batılı örneklerden esinleniyordu.<sup><a class="hlink" href="../Text/10.htm#10not11" id="not10ref11">11</a></sup> Örnek köyler 19. yüzyılın endüstriyel toplu konutlarını hatırlatan tekdüze sıralanmış bir örnek evlerden oluşuyordu. Planlama açısından tipik kır evleri kent apartmanlarının minyatür çeşitlemeleriydi. 1933’te Türk Tarih Kurumu’nun bir yayınına ek olarak verilen “İdeal Türk Köyü” planı şaşırtıcı, ama bu çerçevede yerinde bir örnek sergiliyordu.<sup><a class="hlink" href="../Text/10.htm#10not12" id="not10ref12">12</a></sup> Şaşmaz bir biçimde Ebenezer Howard’ın “Bahçe Kent”inden esinlenmiş olan bu ideal köyün merkezi planı spor, sağlık ve eğitim tesisleriyle alışveriş ve sanayi için ayrılmış kuşaklardan oluşuyordu.</p>

  <p class="indent">Bence kentsel çevrelerde kırsal biçimlerin kullanılmasıyla kırsal yerleşmelerde kentsel modellerin kullanılması aynı anlayışın ürünleriydi. Her iki tutumda da homojenleştirici bir yaklaşım, son tahlilde milliyetçi bir odak bulma arayışı ağır basıyordu çünkü. Böyle bir arayışta, yitip gitmiş köklere duyulan nostalji ile uygarlaşma emelleri aynı madalyonun iki yüzü olarak ortaya çıkıyordu. Tarih yazımı açısından bakınca kırsal/kentsel, geleneksel/modern, bölgesel/uluslararası gibi ikilemeler karmaşık farklılıkları basit karşıtlıklara indirgiyor, o zaman da acımasızca homojenleştirilen bir kırsal Türkiye kavramlaştırması, hayranlık ve küçümseme duyguları arasındaki uçurumda, tüm çeşitliliğini ve karmaşasını yitiriyordu. Böyle ikilemlere dayandırılan kavramlaştırmalarda pek çok tarihsel öykü anlatılamadan silinip gitmeye mahkûm kalıyordu.</p>

  <p class="indent">1930’larda sayısız köyü ziyaret edip belgeleyen hümanist projenin ürünlerinde bu öyküleri bulmak zor. Ancak Halkevleri’nin resmi yayın organı <i>Ülkü</i>’de çıkan iki makale genelde teksesli olan bu dergide alternatif bir görüşü dile getirmeleri açısından önemli görünüyor.<sup><a class="hlink" href="../Text/10.htm#10not13" id="not10ref13">13</a></sup> Makalelerin yazarı Nusret Köymen kırsal Türkiye’de uygarlaştırma misyonunu yerine getirirken karşılaşılan iki temel güçlüğe işaret ediyor. Birincisi pragmatik bir endişe: Köymen, son derece sınırlı kaynaklar göz önüne alındığında, eğitim, sağlık ve teknik yardım da dahil olmak üzere, reform çabalarından birçoğunun kaçınılmaz biçimde kısmi ve kısa ömürlü olacağını savunuyor. İkincisi (ve benim savını açısından daha önemli olanı) ise kırsal ve kentsel pratikler arasındaki bağdaşmazlık sorunu. Bir paragrafta Köymen şu gözlemi yapıyor:</p>

  <p class="indent">Köylü ile şehirli arasında çok derin bir psikoloji farkı vardır. Köylü “seziş”le hareket eder ve söyler, şehirli “düşünüş”le hareket eder ve söyler. Bu itibarla şehirli ve köylünün dilleri, kelimeler birbirine benzese bile, ayrıdır; o dereceye kadar ki şehirle hiç teması olmayan bir köyün köylüsüyle köyle teması olmamış bir şehirlinin ilk konuşmada birbirlerini anlamaları imkân[sız]a yakındır.<sup><a class="hlink" href="../Text/10.htm#10not14" id="not10ref14">14</a></sup></p>

  <p class="indent">Yazar daha sonra köyde iletişim olanağının olmadığını, köylünün “köycü”yle konuşmayı reddettiğini anlatıyor. Köylünün duydukları karşısında bir şey söylemeyip yalnızca “kafa salladığı”ndan söz ediyor. Köymen'in konumu köylülerle köycülerin söylemlerinin bağdaşmazlığını kavraması açısından çağdaşlarınınkinden temelden farklı. Köylü ile köyde iletişimin imkânsız olduğunu gözleyen Köymen, köylünün suskunluğunu kendi sesiyle bastırmak yerine, gözünü şehre gelen köylüye çevirmeyi yeğliyor. Şehre indiğinde, köylünün kendi merkezinden kopup kentsel merkezle karşı karşıya gelince “şahsiyetinin muvakkaten paralandığını” fark edip müdahale olanağının bu parçalanmayla ortaya çıkacağını savunuyor. Bu aşamada da mimari şaşılası bir rol oynuyor. Köymen geçici olarak şehre inen köylüler için “köylü hanları” yapılmasını öneriyor. Üstelik bunların “tamamıyla ora köylerinde kullanılan mahalli yapı malzemesiyle” yapılması ve köylünün “ruhuna uygun” olması gerektiğini belirtiyor. Köymen’e göre, kırsal yapıların aşina dış görünümünün taklit edilerek köylülere evlerini hatırlatması, buna karşılık iç mekânların “uygarlaşma ihtiyacını” uyandıracak rahat ve kullanışlı eşyalarla döşenmesi gerekiyor. Böylece genel kabul gören süreç tersine çevriliyor. Köycü köye gitmek yerine şehirde kalarak uygarlaştırma misyonunu yerine getirmiş oluyor. Bu misyon, bir mimarın biraz daha farklı bir bağlamda ortaya koyduğu gibi, “toprak üstünde bir arada yatanları köy karyolasına alıştırmak, yerde oturanlara iskemleyi öğretmek; yerde yemek yiyenlere masayı temin etmek ve yaşayış tarzlarında da bir inkılâp yaratmak”<sup><a class="hlink" href="../Text/10.htm#10not15" id="not10ref15">15</a></sup> şeklinde tanımlanıyor.</p>

  <p class="indent">Benim için Köymen’in mimari dil aracılığıyla uygarlaştırma misyonunu yürütmeye dayanan gündemine katılmak zor. İşin ilginç yanı, köylü hanları düşüncesinin hiçbir zaman gerçekleşmemesine karşın Köymen’in düşündüğü mimari dilin yıllar sonra tatil köylerinde ifadesini bulup kentsoylularca seve seve benimsenmiş olması. Köymen’in çözümlemesinde, köylü öznelliğine ilişkin yerinde saptamaların yanı sıra gözardı edilmemesi gereken önemli nokta, şehre gelen köylülerle ilgili bir eylemi öngörmesi. Bu önerinin gerisinde, köylünün bölünmüş kişiliğinin bilinmeyeni getireceği kaygısı yatıyor. Bu açıdan köylü hanları köylüyü uygarlaştırmanın yanı sıra, kenti bilinmeyenin tehlikesinden koruma işlevini de yükleniyor. Ama 1940’ların sonunda köylülerin şehre kısa süreli değil de temelli gelmeye başlamasıyla, Türk kentlerinin Köymen’in öngördüğü bu “tehlike”yle bambaşka biçimlerde uğraşmak zorunda kaldıkları görülüyor.</p>

  <h2 class="section1 sigil_not_in_toc">Hoşgörü(süzlük) Sınırları</h2>

  <p class="nonindent">1940’lann sonlarında Ankara ve diğer büyük kentlere yerleşmek üzere gelen köylüleri karşılayacak köylü hanları yoktu. Göçün ilk evreleri kentin çeşitli yerlerine dağılmış birkaç derme çatma yapının kondurulmasına sahne oldu. Daha sonra bunlar çoğaldı, 1937-1950 arasında Ankara’da sayıları 20 binden 100 bine çıktı.<sup><a class="hlink" href="../Text/10.htm#10not16" id="not10ref16">16</a></sup> Tansı Şenyapılı’nın belirttiği gibi, o sıralarda göçmenlerin işgücü ekonomide marjinal bir yer tutuyordu. Ankara ne onları istihdam edecek yaygın küçük işyerlerine ne de yeterli sanayi birikimine sahipti. Bu nedenle göçmenler iş merkezine uzak, heyelan ve sel tehdidi altındaki dik yamaçlar ve topografık eşik niteliğinde alanlara yerleşiyorlardı. Kentin bu yeni dinamikleri, kent yöneticilerini rahatsız etmekte gecikmedi. İçişleri bakanı, 1930’ların sonlarında Ankara’nın “manzarası çirkin, yolları fena yerlerini ebediyen bırakmak fikrinde değiliz”<sup><a class="hlink" href="../Text/10.htm#10not17" id="not10ref17">17</a></sup> diyerek kentin gecekondulardan “temizleneceğini” vaat ediyordu. Sonraki yıllarda “gecekondu sorunu” üzerine bir dizi ekonomik ve siyasal gündemin ortaya çıktığı görüldü. John Berger’in <i>A Seventh Man</i> adlı yapıtında göçmen işçiler üzerine söylediklerini bu bağlamda düşünmekte yarar var:</p>

  <div class="block">
    <p class="bl_nonindent">... O’nun göçü başkasınca düşlenmiş bir olay gibidir. Düşsel biri olarak özerk ve bazen beklenmedik biçimlerde hareket eder görünür: Ama yaptığı her şey –başkaldırmadığı sürece– düşü görenin ihtiyaçlarınca belirlenmiştir. Metaforu bir tarata bırakalım. Göçmen’in erekleri ne kendinin, ne de başkalarının farkında olduğu tarihsel zorunluluklarca belirlenmiştir. İşte bunun için yaşamı başkasınca düşlenmiş gibidir.<sup><a class="hlink" href="../Text/10.htm#10not18" id="not10ref18">18</a></sup></p>
  </div>

  <p class="indent">Berger'in sözünü ettiği “özerk ve beklenmedik” davranışlar üzerinde, gecekondu sakinleri açısından düşünmeye değer. Gecekondu yerleşmeleri, gerek Türk mimarlığının egemen tarihsel yorumlarına gerekse kanıksanmış yöresel mimari söylemlerine aykırı düşen özellikler gösteriyor. Her şeyden önce, mimarlık disiplininin temel varsayımlarının tersine, gecekondular kalıcılık ilkesiyle değil, her an yıkılma tehlikesini göğüsleyerek inşa ediliyorlardı. İlk gecekonduların ayakta kalmasını sağlayan, kent yöneticilerinin acımasız “strateji”lerine karşı gecekondu sahiplerinin başvurduğu “taktik”lerdi. Michel de Certeau’nun öngördüğü gibi,<sup><a class="hlink" href="../Text/10.htm#10not19" id="not10ref19">19</a></sup> stratejiler iktidar mevkilerinin kontrolü altında hesaplanabilir, rasyonelleştirilmiş ve yönlendirilebilir işlemlerdir. Stratejiler kendi alanlarının sınırlarını diğerlerinden ayırma kavgası verirler. Taktiklerin kendilerine ait yerleri yoktur, özneleri ayrıcalıksızdır ve başkalarına ait toprakları kullanırlar. Taktikler zamanın akıllıca kullanılmasını gerektirir. Taktikler güçsüz olanın olayları fırsatlara dönüştürmesini, güçlüden yararlanmasını ve “günlük pratiğe siyasal bir boyut katmasını” sağlayan dahice yollardır. Bu bağlamda ilk gecekonduların kararlı bir yerleşiklik çabasının dahice taktiklerini uyguladıklarını düşünüyorum.</p>

  <p class="indent">Burada ilk gecekonduları “çirkin” ve “pis” olarak niteleyen ve kentin düzenini bozan unsurlar olarak gören yaklaşımlardan ayrılan bir yorum sunmak istiyorum. Bu aşağılayıcı betimlemelere göre gecekondular kentin düzenini bozuyor, “güzel ve temiz bir kentin aynası” olarak betimlenen bulvarlarla bağdaşmayan bir görünüm sunuyorlardı. Gecekondu alanlarının yılankavi patika yolları modern Ankara’nın düz eksenleriyle utanç verici bir karşıtlık oluşturuyordu. Ankara’daki ilk gecekondu yerleşmelerinden biri olan Altındağ üzerine yazılmış 1949 tarihli bir gazete röportajı dizisinde Adviye Fenik yörenin yollarını “birbirine dolaşmış, iç içe geçmiş bir yün yumağı”na benzetiyor, yol bulmayı “hani çocuk gazetelerinde bulmacalar vardır. Onun gibi, karışık çizgiler arasından kaleminizi yürüteceksiniz, yürüteceksiniz de öteden çıkacaksınız” diye betimliyordu.<sup><a class="hlink" href="../Text/10.htm#10not20" id="not10ref20">20</a></sup></p>

  <p class="indent">Labirenti anımsatan patikalar bir yandan bulvarların kusursuz görüntüsünü tehdit ederken bir yandan da gecekondu sakinleri açısından bir tür karşı-kontrol mekanizması işlevini görüyorlardı. Labirentin karmaşası, tüm bir mahallenin görsel olmaktan çok ses ve hareketlere dayalı bir iletişim şebekesi kurmasına olanak veriyordu. Yıkıcıların geldiğine ilişkin bir haber, bu şebekenin harekete geçirilmesiyle birkaç dakika içinde Altındağ tepesinin zirvesine ulaşıyordu. Gecekondulu bir kadın bunu şöyle anlatıyor:</p>

  <div class="block">
    <p class="bl_nonindent">Yıkımcılar geldi diye haber aldık. Polis ile beraber. Ne yapacağımızı şaşırdık. Komşular akıl verdiler. Ufak bebelerimizi alıp eve kitledik, biz de saklandık. Polis eve geldi. “Boşaltın evi, yıkacağız” dedi. Bebeler içeride yalnız; korkuştu, ağlaşıp bağrışmaya başladı bebeler. Polis, polistir ama onun da bir yüreği var, o da yaratanın kulu be kardeşim. Bebelerin o halini görünce çekip gittiler. O günden bu yana ne zaman yıkımcılar geldiyse bebeleri eve kitleyip biz de saklanırız, yıkımcıların yüreği cız eder de biz de yıkımdan kurtuluruz diye. Bu sayede gördüğün şu ev hiç yıkılmadı yapıldığından beri.<sup><a class="hlink" href="../Text/10.htm#10not21" id="not10ref21">21</a></sup></p>
  </div>

  <p class="indent">1940’ların sonlarında Ankara’da gecekondu kurmanın yaygın yöntemlerinden biri şöyleydi: Sekiz ahşap direk ikişer ikişer tahta parçaları ve çıtalarla birleştirilip üstleri çamurla sıvanıyor, iki tanesinde kapı ve pencere yeri bırakılarak dört duvar panosu elde ediliyordu. Gece bu duvarların uçları yere çakılıp üzerleri tenekelerle kapatılıyor, sonra hazır bulunan kapı ve pencereler yerine takılıyordu.<sup><a class="hlink" href="../Text/10.htm#10not22" id="not10ref22">22</a></sup> Yıkma ekibi haber alıp geldiğinde tüm yapının çökmesi için duvarlardan birinin itilmesi yetiyordu. Ama haliyle yapıyı aynen yeniden dikmek de çok kolaydı. Bu tür gecekondulardan bazıları on kereden fazla yıkılıp yeniden dikilmişlerdi.<sup><a class="hlink" href="../Text/10.htm#10not23" id="not10ref23">23</a></sup> Bu sürecin ürkütücü tılsımını Latife Tekin <i>Berci Kristin Çöp Masalları</i> romanında çarpıcı biçimde yakalıyor. Günler boyu yıkımcılarca yerle bir edilip yeniden kurulan bir gecekondu mahallesini anlatan Tekin, yıkıntılar arasındaki küçük bir kızı anlatıyor:</p>

  <div class="block">
    <p class="bl_nonindent">Sırma usulca annesinin koynundan sıyrılıp çıktı. Koşa koşa evlerinin tepedeki yerine vardı. Sonra tepede döne dolana cam kırıkları, ufacık taşlar, düğmeler, şişe kapakları topladı. Soluğunu tutup saçlarını yolduğu yere oturdu. Topladığı kırık camlardan, iki dişi kalmış eski naylon taraktan, düğmelerden, şişe kapaklarından ufacık bir kondu kurdu. Sabah yıkımcılar yeniden geldiler. Tepe de ev yerine evcilik oynayan ufacık bir kız gördüler. Kızın etrafında dönüp dolanıp gittiler. O sabahtan sonra da bu tepeye hiç gelmediler.<sup><a class="hlink" href="../Text/10.htm#10not24" id="not10ref24">24</a></sup></p>
  </div>

  <p class="indent">Kente göçen köylüler yerleşme taktiklerini geliştirirken bölgeselcilerin hayran olduğu iklim ve topografya türü “doğal” koşullara değil, varlıklarını hem onaylayan hem de yadsıyan kent kurallarına göre hareket ediyorlardı. Böyle yaparken de kırsal çevrelerde uzun yıllar içinde birikmiş tecrübelerini bir tarafa atmaları gerekmiyordu. Bu konuda en ilginç örneği gene Adviye Fenik anlatıyor.<sup><a class="hlink" href="../Text/10.htm#10not25" id="not10ref25">25</a></sup> Fenik’in röportajları, bildiğim kadarıyla gecekondularla ilgili istatistikler, ekonomik ve idari analizler yığını arasında, günlük yaşantıyı anlatan tek kaynak olarak gecekondu yerleşimlerindeki taktikleri su yüzüne çıkarmaları açısından çok önemli. Yazarın Altındağ’da gözlediği en çarpıcı görüntülerden biri yol seviyeleri arasındaki farktan oluşan yamaçlarda oyulmuş evlerden oluşuyor. Fenik bunların üst yol seviyesindeki tek belirtisinin “hem baca hem pencere” işini gören dibi delinmiş küpler olduğunu anlatıyor. Bu küplerin birinin yakınına gittiğinde arkadaşlarının “dam üstünde” olduğunu ikaz etmesiyle “bir kabri çiğnemiş gibi eza içinde” geri yürüdüğünü söylüyor yazar.</p>

  <p class="indent">Fenik’in oyulmuş evlerle ilgili ürpertici mezar benzetmesi bana onun gözleminden yirmi yıl kadar önce yaşanan bir başka mimari “an”ı hatırlatıyor. 1933’te o zamanki Maarif Vekâleti’nde çalışan mimar Abdullah Ziya, Türk köyleriyle ilgili bir araştırmasında köyleri yerleşmelerine göre ova köyleri ve dağ köyleri olmak üzere iki ana sınıfa ayırıyordu.<sup><a class="hlink" href="../Text/10.htm#10not26" id="not10ref26">26</a></sup> Bunların arasında övgüye yer vermediği tek kategori, dağ köyleri kategorisinde yer alan, kayalar içine oyulmuş, “menfi (negatif) köyler”di. “Bu köyler Bedeviyet devrinden kalmadır,” diyordu Abdullah Ziya, “uzaktan köye baktığınız zaman dağın delik deşik oyukları arasında birçok insanın kaynaştığını görürsünüz... Negatif köylerin şekli ve bedii bir kıymeti olmadığından fazla bahse lüzum görmüyorum.” “Delik deşik oyuklar arasında kaynaşmak” deyişini insan bedenleriyle bağdaştırmak zor. Öyle görünüyor ki ister kentte ister kırda olsun, “negatif’ konutlar kabullenmesi güç bir kategori oluşturuyorlardı. Bunların sakinleri birinci örnekte ölü bedenleri (“bir kabri çiğnemiş gibi eza içinde”), ikinci örnekte de insan dışı varlıkları çağrıştırıyorlardı. İkinci örneğin yer aldığı Kapadokya bölgesinde negatif köyler tarihsel koşulların yanı sıra arazi yapısının özelliklerinden kaynaklanıyordu. Gelgelelim Abdullah Ziya’nın mimarlık disiplini içindeki konumu, mimarlığı üç boyutlu yapı temelinin dışında algılamasını engelliyordu. Öte yandan toprak altındaki gecekondular sakinlerine bir dizi hayati noktada hizmet veriyordu. Alışılagelmiş kent parseli düşüncesine alternatif olmanın yanı sıra inşaları ucuz, algılanmaları zor, her şeyden önemlisi yıkılmaları neredeyse olanaksızdı.</p>

  <p class="indent">Kente göçenlerin taktikleri mimari söylemlerle mimarlık dışı söylemlerin arasındaki akışkanlığı ortaya koyuyor. Gecekondu sakinlerini ne mimarlık söylemini belirleyen kültürel karşıtlıklar ne de mimari dillerin kapsamları ilgilendiriyordu. Bu bağlamda, mimarlıkla doğrudan ilgisi olmasa da gecekondularda yaşanan bir başka gündelik pratiği aktarmadan geçemeyeceğim. Gene Adviye Fenik’in yazılarından birinde gecekondu sakinlerinin sağlık koşulları konuşulurken bir gecekondulu “her hastalığı bir kere doktora gösteririz; ireçeteyi alırız” diyor.<sup><a class="hlink" href="../Text/10.htm#10not27" id="not10ref27">27</a></sup> Bunu izleyen konuşmalardan, ilaca para yetmediğinden reçetelerin duvardaki çivide asılı cüz kesesinde Kur’an içinde dikkatle “saklandığı”, “dünya yolculuğundan ahiret yolculuğuna çıkarken” pasaport vazifesi gördüğü, hastaların hocaya okutulduğu öğreniliyor. Gecekonduluların doktora gidip gitmediğine ilişkin resmi istatistikleri tersine döndürecek bu ve belki de benzeri birçok başka öykü, dil ve yaşanan pratikler arasında oluşan anlam kaymalarının çarpıcı bir örneği. Bunlara mimari açıdan bakınca başka örnekler akla geliyor. Örneğin gecekondu çevrelerinde iç ve dış, özel ve genel gibi sözcükler bilinen anlamlarının çok dışında işlev görüyorlar. Her şeyden önce gecekonduların büyüklüğü sürekli değişime uğradığından hiçbir zaman bitmiş bir plan yapmak söz konusu değil. Tek odalı ve dış tuvaletli bir birim, birkaç av içinde yedi-sekiz odalı bir eve dönüşebiliyor. Ama gecekondu birimlerine yapılan eklemelerde yavaş yavaş kent apartmanlarındaki öğelerin kapsanmaya başladığı gözlenince bu sürecin köylerdeki benzer eklemelerden çok daha karmaşık olabileceği ortaya çıkıyor. (Örneğin koridor gibi bir öğenin eklenmesiyle ev içi ilişkilerinde çıkabilecek olası değişiklikler üzerine bir çalışma bu tür bir karmaşıklığa ışık tutabilir.) Gecekondularda kent ve köyün dilleri çakışıyor, farklı, yepyeni ve beklenmedik diller doğuyor.</p>

  <p class="indent">Özetlemek gerekirse, köylü göçmen kentte hayatını sürdürebilmek için mimari söylemin bugüne değin pek de üzerinde durmadığı mekânsal ve mimari taktikler keşfediyordu. Varolan kentsel ve mimari düzenleri yerine göre özümser, değiştirir ya da taklit ederken hiçbir zaman katı bir gelenekçilikle kentin dilini yadsımıyordu. Bu bağlamda 1930’larda gecekondu sakinlerinin modern kent hizmetlerini talep etmek üzere örgütlenmeleri çok anlamlı bence.<sup><a class="hlink" href="../Text/10.htm#10not28" id="not10ref28">28</a></sup> Öte yandan kentin de fiziksel varlıklarına hoşgörü göstermeksizin gecekondulardan yararlandığını unutmamak gerek.</p>

  <p class="indent">Öte yandan, mimarlık söyleminin dışında kalsa da, 1960’lardan itibaren çeşitli meslek uzmanlarının gecekondu nüfusunu sık sık kültürel inceleme nesnesi olarak ele alıp gecekondu sorununu kentle bütünleşme sorunu olarak incelediklerini hatırlamakta yarar var. Örneğin, Sağlık ve Sosyal Hizmetler Bakanlığı’na bağlı Sosyal Hizmetler Genel Müdürlüğü’nün 1966 tarihli bir yayınında, gecekondu topluluklarını “henüz yerleşmiş, dengesini bulmuş, hallerinden memnun topluluklar olarak düşünmek yanlış olur. Bu ailelerin şehir topluluğu içinde tam olarak yerleşme ve kaynaşmaları uzun zamana ihtiyaç gösterecektir,” denilip gerekli tedbirlerin alınması için gecekondu topluluğuna “şimdilik şehrin geçiş yerlerinde yerleşmiş geçiş halinde topluluklar olarak bakmak” gerektiğine işaret ediliyordu.<sup><a class="hlink" href="../Text/10.htm#10not29" id="not10ref29">29</a></sup> Şehircilik uzmanları açısından “yerleşme ve kaynaşma” kentin verili dilini konuşmak anlamına geliyordu. Oysa gecekondu yapımının ilk evrelerinde kırsal göçmenler, oturmaya geldikleri kentin dilini olduğu gibi benimsemek yerine bu dili kendi amaçlarına göre kullanarak taktiklerini geliştiriyorlardı. Gecekondu olgusuyla ilgili planlama ve sosyoloji alanlarında sayısız yayın çıkmış olmasına karşın, mimari söylem bu konuda suskun görünüyor. Örneğin Cumhuriyet Mimarisi tarihi alanındaki hemen hiçbir çalışma gecekondu birimlerinin mekânsal analizine girişmiyor. Formların ve üslupların incelenmesi üzerine kurulu bir mimari yazın geleneği, bu analizlerin sosyokültürel olgularla desteklendiği durumlarda bile gecekondu olgusuna değinmekten uzak kalıyor.</p>

  <h2 class="section1 sigil_not_in_toc">Sonsöz</h2>

  <p class="nonindent">Mimarlık söylemi ve pratiğinde yerel mimarlık teması en azından 1930’lardan itibaren sık yer aldı. Kırsal mimarlık motifleri 1930’lar ve 1940’larda milliyetçi söylemle iç içe gelişerek, 1980’lerden sonra ise mimarlık pazarına egemen olan eklektik süslemeciliğin içine katılarak yeniden gündeme getirildi. İlk girişim kendinden emin ve ciddi olup Türk ulusunun oluşum sürecinde olduğu bir dönemde birleştirici, bütünleştirici mimari modeller bulma çabasındaydı. İkinci girişim ise şenlikli ve çoğulculuğu kutlayan bir havada “sattığı sürece her şeyin geçerli görüldüğü” bir kent kültürü içinde ifadesini bulmaktaydı. Her iki durumda da kırsal Türkiye’nin zengin karmaşıklığı birkaç mimari damgaya indirgeniyordu. Cumhuriyetin kurulduğu yıllardan itibaren yerel mimarlıklar, “mimari temsil” sorunsalı üzerinde hiç durmayan modernleşmeci stratejiler tarafından tekrar tekrar yeniden üretilerek susturuluyorlardı. Ben mimarlık söyleminin şimdiye kadar değinmeyi reddettiği (etnik kimlik ve cinsiyete ilişkin sorular işin içine girdiğinde daha da karmaşıklaşacak) bazı karmaşık mimari ve mekânsal olgulara ışık tutmaya çalıştım. Bu açıdan gecekondular mekânsal koşullarla ilgili davranış, söylem ve algılayışları ciddi biçimde sorguladıkları için önemli. Kent ile köyün, görülen ile algılananın kavramsal kesişme noktalarında yer alan gecekondular, mimari söylemde ve ideal kent anlayışlarında sözü edilmeyen kopuklukların önemli örneklerini oluşturuyorlar.</p>

  <p class="indent">Benim gecekondu çevrelerine olan ilgimin temelinde ne bir romantikleşme isteği ne de bu çevreleri var olan estetik söylemlerin içine alma amacı yatıyor. Bu tür yaklaşımlar kırsal mimarlığa ilişkin şimdiye değin geliştirilmiş söylemleri yeniden üretmekten öte bir işlev göremezlerdi. Bence önemli olan mimari ve kentsel söylemlerde çoğu kez “kentlerin köyleşmesi” olarak nitelendirilen gecekondu olgusunu ne kutlayan ne de kınayan bir söylem geliştirerek bu mekânların farklı boyutlarını tüm zenginliğiyle algılamayı sağlamak. Kentin “taktiksel” mekânları olan ilk gecekonduların mimari açıdan ilginç yanları akışkan ve çok yönlü olmaları, bütünselleştirmeye direnmeleri ve hiçbir zaman “bitmiş nesne” konumuna kavuşmamaları. Bu özelliklerinden dolayı ilk gecekondular mimarlık söylemini zorluyor, mekân ve mimarlık, yazım, tasarım ve inşanın farklı yolları üzerine sorular akla getiriyorlar. Gene bu özelliklerinden dolayı mimarlık pratiğinin hemen benimseyip sahip çıkacağı hazır biçimsel ipuçları sağlamıyorlar. Katkıları çok daha incelikli ve dolaylı. Gecekondu ortamları köy/kent ikilemi içinde çözümlenemeyecek “farklı” mekânları tanımanın gereğini ortaya koyarak mimarlığı düşünmenin alternatif yollarını sunmaları açısından önemli ve sorgulamaya değer çevreler oluşturuyorlar. ■</p>

  <div class="footnote">
    <p class="footnote" id="not10not1"><a class="hlink" href="../Text/10.htm#10ref1">1</a> Bu konunun daha geniş olarak işlendiği bir makale için bkz. Gülsüm Baydar Nalbantoğlu, "Between Civilization and Culture: Appropriation of Traditional Dwelling Forms in Early Rebuplican Turkey," <i>Journal of Architectural Education,</i> Kasım 1993, s. 66-74.</p>

    <p class="footnote" id="not10not2"><a class="hlink" href="../Text/10.htm#10ref2">2</a> Geniş kapsamlı bir inceleme için bkz. Erdal Yavuz (der.), <i>Tarih İçinde Ankara,</i> Ankara, Ortadoğu Teknik Üniversitesi, 1980.</p>

    <p class="footnote" id="not10not3"><a class="hlink" href="../Text/10.htm#10ref3">3</a> <i>Ankara İmar Planı,</i> İstanbul: Alaeddin Kıral Basımevi, 1937, s. 7. Bu yayındaki plan ve şemalar Jansen adını taşımakla birlikte yazar adı geçmiyor. Ancak aynı ifade, bu kez yazar adıyla şu kaynakta geçiyor: Herman Jansen, "Ankara Planı İzah Raporu", <i>Mimarlık</i>, c. V., 1948, s. 22.</p>

    <p class="footnote" id="not10not4"><a class="hlink" href="../Text/10.htm#10ref4">4</a> <i>Ankara İmar Planı</i>, s. 6; Jansen, "Ankara Planı İzah Raporu", s. 11.</p>

    <p class="footnote" id="not10not5"><a class="hlink" href="../Text/10.htm#10ref5">5</a> Yakup Kadri Karaosmanoğlu, <i>Ankara</i>, İstanbul, İletişim Yayınları, 1987 [1934], s. 107.</p>

    <p class="footnote" id="not10not6"><a class="hlink" href="../Text/10.htm#10ref6">6</a> Aktaran Marshall Berman, <i>All That is Solid Melts into the Air,</i> New York, Simon and Schuster, 1983, s. 148-55.</p>

    <p class="footnote" id="not10not7"><a class="hlink" href="../Text/10.htm#10ref7">7</a> <i>age</i>., s. 154.</p>

    <p class="footnote" id="not10not8"><a class="hlink" href="../Text/10.htm#10ref8">8</a> P. Gentizon'un <i>Ou l'Orient en Marche</i> (Paris, 1929) adlı yapıtından aktaran Nilüfer Göle, <i>Modern Mahrem,</i> İstanbul, Metis Yayınları, 1991, s. 53.</p>

    <p class="footnote" id="not10not9"><a class="hlink" href="../Text/10.htm#10ref9">9</a> Renata Holod ve Ahmet Evin (ed.), <i>Modern Turkish Architecture,</i> Philadelphia, University of Pennsylvania Press, 1956, s. 56.</p>

    <p class="footnote" id="not10not10"><a class="hlink" href="../Text/10.htm#10ref10">10</a> Bu noktaya ilişkin daha geniş bir inceleme için bkz. Sibel Bozdoğan ve Gülsüm Baydar Nalbantoğlu, "Images and Ideas of ‘The Modern House’ in Early Republican Turkey", Society of Architectural Historians yıllık toplantısına sunulan yayımlanmamış bildiri, Albuquerque, New Mexico, 1992.</p>

    <p class="footnote" id="not10not11"><a class="hlink" href="../Text/10.htm#10ref11">11</a> <i>Siedlung</i>'lar 1920'lerde modernleşmeci Alman mimarlarınca yapılan toplu konut projeleridir. Sanayi işçilerinin yaşam tarzlarına cevap vermesi için düşünülen bu yapılar, verimlilik, işlevsellik ve üretkenlik ilkelerine dayanıyordu.</p>

    <p class="footnote" id="not10not12"><a class="hlink" href="../Text/10.htm#10ref12">12</a> Afet İnan, <i>Devletçilik İlkesi ve Türkiye Cumhuriyetinin Birinci Sanayi Planı,</i> Ankara, Türk Tarih Kurumu, 1933.</p>

    <p class="footnote" id="not10not13"><a class="hlink" href="../Text/10.htm#10ref13">13</a> Nusret Köymen, "Köy Çalışmalarında Tek Müsbet Yol, Köylü Hanı," <i>Ülkü,</i> c. 7, s. 40, Haziran 1936, s. 299-302; Nusret Köymen, "Köycülüğün Daha Verimli Olması Hakkında Düşünceler", <i>Ülkü,</i> c. 13, s. 73, Mart 1939, s. 27-29.</p>

    <p class="footnote" id="not10not14"><a class="hlink" href="../Text/10.htm#10ref14">14</a> Köymen, "Köycülüğün Daha Verimli...", s. 27.</p>

    <p class="footnote" id="not10not15"><a class="hlink" href="../Text/10.htm#10ref15">15</a> Zeki Sayar, "İç Kolonizasyon," <i>Arkitekt</i>, c. 2, s. 2, 1936, s. 47.</p>

    <p class="footnote" id="not10not16"><a class="hlink" href="../Text/10.htm#10ref16">16</a> Tansı Şenyapılı, <i>Gecekondu: Çevre İşçilerin Mekânı,</i> Ankara, ODTÜ, 1981, s. 170.</p>

    <p class="footnote" id="not10not17"><a class="hlink" href="../Text/10.htm#10ref17">17</a> Şenyapılı, <i>Ankara Kentinde</i> s. 57-58. Şenyapılı, Dahiliye Vekili Şükrü Kayalı'nın gecekonduların konut sorununa kısmi bir çözüm getirdiğinin farkına vardığı için bu yerleşmelere en sempatik yaklaşan yöneticilerden biri olduğunu vurguluyor.</p>

    <p class="footnote" id="not10not18"><a class="hlink" href="../Text/10.htm#10ref18">18</a> John Berger ve Jean Mohr, <i>A Seventh Man,</i> New York, The Viking Press, 1975, s. 43.</p>

    <p class="footnote" id="not10not19"><a class="hlink" href="../Text/10.htm#10ref19">19</a> Michael de Certeau, <i>The Practice of Everyday Life,</i> Berkeley: University of California Press, 1984, s. xix, 34-39.</p>

    <p class="footnote" id="not10not20"><a class="hlink" href="../Text/10.htm#10ref20">20</a> Adviye Fenik, "Altındağ Röportajları", <i>Zafer,</i> 19 Mayıs 1949.</p>

    <p class="footnote" id="not10not21"><a class="hlink" href="../Text/10.htm#10ref21">21</a> Nursun Ertuğrul, "Gecekondu Yapım Süreci: Akdere'den bir Örnek," <i>Mimarlık,</i> n. 3, 1977, s.l05.</p>

    <p class="footnote" id="not10not22"><a class="hlink" href="../Text/10.htm#10ref22">22</a> İbrahim Öğretmen, <i>Ankara'da 158 Gecekondu Hakkında Monografi,</i> Ankara, ÜSBF Yayınları, n. 69-51, 1957, s. 25.</p>

    <p class="footnote" id="not10not23"><a class="hlink" href="../Text/10.htm#10ref23">23</a> <i>age</i>., s. 31.</p>

    <p class="footnote" id="not10not24"><a class="hlink" href="../Text/10.htm#10ref24">24</a> Latife Tekin, <i>Berci Kristin Çöp Masalları,</i> İstanbul, Metis Yayınları, 1990, s. 13.</p>

    <p class="footnote" id="not10not25"><a class="hlink" href="../Text/10.htm#10ref25">25</a> Adviye Fenik, <i>age</i>., 15 Mayıs 1949.</p>

    <p class="footnote" id="not10not26"><a class="hlink" href="../Text/10.htm#10ref26">26</a> Abdullah Ziya, "Köy Mimarisi," <i>Ülkü,</i> c. 1, no. 5. s. 370-374.</p>

    <p class="footnote" id="not10not27"><a class="hlink" href="../Text/10.htm#10ref27">27</a> Fenik, <i>age</i>., 22 Mayıs 1949.</p>

    <p class="footnote" id="not10not28"><a class="hlink" href="../Text/10.htm#10ref28">28</a> Şenyapılı, <i>age</i>., s. 135.</p>

    <p class="footnote" id="not10not29"><a class="hlink" href="../Text/10.htm#10ref29">29</a> İbrahim Yasa, <i>Ankara'da Gecekondu Aileleri,</i> Ankara, Sağlık ve Sosyal Yardım Bakanlığı Sosyal Hizmetler Genel Müdürlüğü Yayını, n. 46, 1966, s. 236.</p>
  </div>
</body>
</html>
