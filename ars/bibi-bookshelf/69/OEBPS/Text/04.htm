<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter">MODERN TÜRK SOSYAL BİLİMLERİ ÜZERİNE BAZI DÜŞÜNCELER</h1>

  <p class="center"><span class="small2">ŞERİF MARDİN</span></p>

  <div class="block1">
    <p class="bl_nonindent">J’étais convaincu qu’a leur insu ils avaient retenu de l’Ancien Régime la plupart des sentiments, des habitudes, des idées même a l’aide desquels ils avaient construits la révolution qui le détruisit, et que sans le vouloir, ils s’étainet servis de ces débris pour construire l’édifice de la société nouvelle.</p>

    <p class="bl_right">—<span class="small2">ALEXIS DE TOCQUEVILLE</span></p>
  </div>

  <p class="nonindent">Bu makalede, bir grup önde gelen modern Türk bilim adamının tevarüs edip Türk toplumunu analiz ederken hâlâ kullandığı bir kavrayış çerçevesinin etkisini incelemeye çalışacağım. Türkiye’de, kuruluş ilkelerine derin bir ilgi duyulur, bilim adamlarıyla gazetecilerin bu konudaki söylemi çakışır; bu yüzden de aklımdaki grubun kesin sınırlarını çizmek zor olacak. Bu grup içinde “Kemalistler”, yani 1923’te kurulan laik Türkiye Cumhuriyeti’nin ideolojisini destekleyenler, Cumhuriyet’in getirdiği “laisizm” ilkesini korumaya kararlı olan laikler, ve Türkiye’de eleştirel toplum araştırmalarına öncülük etmiş “Marksizan” bilim adamları yer alır.<sup><a class="hlink" href="../Text/04.htm#not04not1" id="not04ref1">1</a></sup> Bu grubun dünya görüşü, Türkiye’de sosyal bilimler alanında en yetenekli kişileri çevresinde toplayan ve aslında tam bir toplumsal araştırmalar dergisi olan <i>Toplum ve Bilim</i>’de çıkan yazılarda izlenebilir. Toplum araştırmasında aynı tutumun görülebileceği İngilizce bir kaynak, Irvin C. Schick ve E. Ahmet Tonak’ın yayıma hazırladığı <i>Turkey in Transition</i> adlı kitaptır.<sup><a class="hlink" href="../Text/04.htm#not04not2" id="not04ref2">2</a></sup> Benzer özellikler taşıyan seçkin bir çalışma da Mübeccel Kıray’ın <i>Ereğli</i> adlı yapıtıdır;<sup><a class="hlink" href="../Text/04.htm#not04not3" id="not04ref3">3</a></sup> Çağlar Keyder’in parlak ve derin araştırmaları yine benzer özellikleri yansıtır.<sup><a class="hlink" href="../Text/04.htm#not04not4" id="not04ref4">4</a></sup></p>

  <p class="indent">Analiz etmeye çalıştığım düşünce yapısını doğuran ideolojinin, Osmanlı bürokrasisinin, yani Osmanlı’nın <i>raison d’etat</i> versiyonunu geliştiren yönetici elitin ortaya koyduğu siyasal reçete olduğu kanısındayım.<sup><a class="hlink" href="../Text/04.htm#not04not5" id="not04ref5">5</a></sup> İlginçtir ki, Türkiye Cumhuriyeti’nin kurucusu Mustafa Kemal Atatürk Cumhuriyet elitine -aydınlarına- buna benzer bir işlev, Cumhuriyet’in bekçiliği görevini vermişti. Bu kadarını herkes bilir. Ama bu kadar iyi bilinmeyen bir konu bu görevin verildiği ortamdır ki <i>ci-devant</i> Osmanlı rejimindeki eski kapıkullarının oynadığı rolün tekrar yaratılmasını akla getirir. Burada aktarılan, Cumhuriyet’in kurucularının toplumdaki kilit mevkileri sürdürmesi, ayrıca devletin rolünün tanımlanması olarak algılanabilir. Ayrıca, sosyal değişimi <i>projeler</i> kanalıyla yürütülen bir olgu olarak görme eğiliminin sürdürülmesi olarak da görülebilir, yani bu kitaptaki bazı makalelerde bile sezebileceğimiz gibi değişim planlarını birbirine adeta yapışık bir grup sosyal “mühendis”in oluşturduğu düşünülmektedir. İçinde bir zemberek olup kendi kendini yönlendiren bir hareket olarak sosyal değişimin, altında “projeler” yatan bir yaklaşımda yeri yoktur; Aristotelesçi ya da Hegelci “açılım” kavramının da.</p>

  <p class="indent">Ama Türkiye Cumhuriyeti’nin laikleştirme politikası İslami bağlantılarını söküp atmıştı; Atatürk’ten sonra devletin yeni bekçileri eski Osmanlı yönetiminin zımni “sosyal bilim metodolojisi” olmadan, yani Osmanlı devlet adamlarının “sosyal mühendislik” eğilimleri olarak görülen yaklaşım olmadan görev yaptılar. Cumhuriyetçi reformların Batı, yani yabancı kaynaklı olması —yani taklit olması— cumhuriyet için daha derin kültürel bağlantılar, geçmişte bir tasavvur olarak İslamiyetin sağladığı bir temel gerektiriyordu. Reform hareketinin belirlenebilir bir felsefi temeli yoktu. Cumhuriyet Batı’dan eğitim kurumlarını ve kültürel alışkanlıkları (müzeler, resim/heykel, laiklik) alırken, bunların aslında anlamların, kavrayışların ve ontolojik tutumların oluşturduğu bir buzdağının suyun üstüne çıkan ucundan başka bir şey olmadığını kavramamıştı.</p>

  <p class="indent">Bu noktada Gramsci hakkında biraz sesli düşünmek uygun düşer: Eğer Gramsci organik aydınlar ve kültürü tanımlarken aklından üç katlı, bütün bir buzdağı geçirmiş olsaydı, düşüncelerinin epeyce evrensel geçerlilik taşıdığı söylenebilirdi.<sup><a class="hlink" href="../Text/04.htm#not04not6" id="not04ref6">6</a></sup> Bana göre, söylemek istediği bu değildir; kültür kuramı yüzünden kendini fazla beğeniyordu (ki bu kuram en başta kültürün bazen dar ya da muğlak biçimde tanımlanmış mekanizmalar aracılığıyla kendini yeniden üretmesiyle uğraşmışa benziyor). Türkiye’nin modernleşmesi Gramsci’nin teorilerinde temel bir sakatlık olduğunu göstermek için kullanılabilir, ayrıca düşüncelerini canlandırmak için koparılan gürültüye siyaset bilimcilerinin (ki ne de olsa kültür anlayışları biraz yavandır) dikkatle yaklaşması gerekir.</p>

  <p class="indent">Son zamanlarda yapılan araştırmalara göre, hegemonyacı sınıf-toplum ilişkileri aslında üç “iletişim ilmeği”nden oluşuyora benziyor: Birinci ilmek devlet aygıtıdır, ikincisi kültürel kurumlardır, üçüncüsü de, bir söylem olarak dil, benliğin kaynakları, kimlik işaretleri ve zımni anlayışlardan oluşarak diğer iki ilmeğin altında kendilerine özgü bir yapılaşma gücü olan karmaşık bir şemadır. Ben, birinci ilmeğin sabit kaldığı, ikinci ilmeğin yabancı bir kültürden alındığı ve üçüncü düzeyin eksik olduğu bir durumda olup bitenleri inceliyorum. Bu üçüncü ilmeğin olağanüstü geniş yelpazesi, müthiş karmaşıklığı ve gerçek “hegemonya”sı, çağdaş semiyotik ve iletişim araştırmalarıyla “yeni” düşünsel ve toplumsal tarihten gelmektedir.<sup><a class="hlink" href="../Text/04.htm#not04not7" id="not04ref7">7</a></sup></p>

  <p class="indent">Bu makalede, üzerinde durduğum bilim adamlarına yüklediğim ideolojik şekillenmeyi, toplumsal dinamiklerin “mikro” unsurunu belirlemedeki, projelerinin doğası gereği “makro” biçimde oluşundan kaynaklanan yetersizliklerini çözmeye çalışacağım. Daha kesin bir ifadeyle, toplumsal yaşamın iki ana yönünden birini sistematik biçimde ihmal etmeleri üzerinde duracağım. Eğer bu yönler “yüz yüze etkileşim içindeki insanlar” ile “bu etkinliklerin içinde gömülü olduğu (...) daha geniş çaptaki toplumsal ilişkiler”den<sup><a class="hlink" href="../Text/04.htm#not04not8" id="not04ref8">8</a></sup> oluşuyorsa, ele aldığım grup ikincisini “gerçek anlamda” tek önemli konu olarak görüyor. Yaklaşımları, toplumsal analizin “makro” boyutuna yönelik seçici bir ilgi olarak nitelendirilebilir; böyle bir bakış ayrıca tahakküm, iktidar ve zorlamanın getirdiği kısıtlamaları başlangıç döneminin bir özelliği sayar. Bu bilim adamları, tahakkümün zorunlu bir boyutu, yani tahakküm altındakilerin dayanaklarını ya da “söylemini” anlatmazlar.<sup><a class="hlink" href="../Text/04.htm#not04not9" id="not04ref9">9</a></sup> Böylece daha genel bir anlamda bütün mikro sosyoloji alanı güdük bırakılır. Dolayısıyla üzerinde durduğum düşünürler kimlik süreçlerini, dinin kurumsal olmayan temelini ve toplumsal süreçlere “renk” katan kişisel tarihleri bağımsız içerikten yoksun, boş ve yüzeysel olaylar sayıp göz ardı ederler. Bu özelliklerin birçoğunu bireysel işler olarak sınıflandırır ve “iş”in başlı başına bir toplumsal analiz kategorisi olduğuna dair modern görüşleri atlarlar.</p>

  <p class="indent">Bu yaklaşım yerli nüfusun yüzde 98’inin Müslüman olduğu Türkiye ortamında özellikle şaşırtıcıdır; çünkü Müslümanlar davranışları bakımından özellikle İslam’ın toplumsal söylemine ve dolayısıyla benliğin biçimlenmesi gibi mikro düzeydeki süreçleri öne çıkaran bir toplumsal dinamikler boyutuna bağlıdır.<sup><a class="hlink" href="../Text/04.htm#not04not10" id="not04ref10">10</a></sup> Grubun ilericiliğinin onları pozitivist bir doğrultuya yönelttiği düşünülebilir; ama bu onların metodolojisinin sadece bir yönünü açığa çıkarmaktadır. Soruna, kaynak belirtmeksizin aktarım perspektifinden bakılması başka unsurların ortaya çıkmasını sağlar. Söz konusu bilim adamları Batı toplum analizindeki en son değişiklikleri bulup çarçabuk benimsemişlerdir; yine de Batı toplum kuramının toplumun makro ve mikro unsurları arasındaki bağlantıya gösterdiği kapsamlı ilgiyi bütünüyle ihmal etmişlerdir.<sup><a class="hlink" href="../Text/04.htm#not04not11" id="not04ref11">11</a></sup> Açıklanması gereken de bu zıtlıktır.</p>

  <p class="indent">Mikro düzeydeki analiz üzerinde odaklanamamaktan doğan yetersizlik, hem belli başlı toplumsal süreçlerin karmaşıklığına duyarsız davranmaya yol açar, daha da önemli, hem de tabandaki dinamiklere dayandırılan açıklamaların daha uygun düşeceği yerlerde komplo teorilerine başvurma alışkanlığını geliştirir. Bunun iyi bir örneği, -yukarıda değinilen grup içinde yer almamakla birlikte tavırlarını temsil eden- tanınmış bir Türk siyaset bilimcisinin Mart 1994’teki belediye seçimlerinde muhafazakâr dinci partiyi zafere taşıyan İstanbul seçmenlerine “hilekârlık” yakıştırmasında bulunmasıdır. İddiasına göre, yurttaşlar seçimlerden önce anket görevlilerine “yalan söylemiş” ve böylece kamuoyu yoklaması mekanizmasını “kasıtlı olarak çıkmaza sokmuş”tur. Türkiye’deki yaygın sosyal bilim anlayışının analitik donanımındaki daha temel bir boşluk, İslam’ın gücünü, Türkiye’deki İslami canlanmanın ardından laik aydınlar arasında gelişen gereksiz korkuyu anlamada yetersiz kalmış olmasıdır.</p>

  <p class="indent">Soruna, zaman içinde dikkatimi yukarıda anlattığım boşluklar üzerinde toplamamı sağlayan ve kendi araştırmam açısından mikro süreçlerin önemini gösteren bir kişisel keşif çerçevesinde yaklaşmaya çalışacağım.</p>

  <h2 class="section1 sigil_not_in_toc">Başlangıçlar</h2>

  <p class="nonindent">Toplumu incelemeye yönelik ilk kavramsal çerçevem basitti. Türk öğretmenlerimin aktardığı resmi Kemalist ideolojinin, aslında her yerde hazır ve nazır özgürlükçü söylemle çelişen bir otoriterliği örttüğüne dair bir kuşkuya dayanıyordu. Bir süre sonra, Kemalizmin kökenlerini konu alan bir araştırma projesine giriştim ve Kemalizme Tanzimat olarak bilinen 19. yüzyıl Osmanlı reform hareketini temel alan bir gözlem noktasından baktım.<sup><a class="hlink" href="../Text/04.htm#not04not12" id="not04ref12">12</a></sup> Tanzimat’ın arkaplanını da anlamaya çalıştım. Projemin gerisindeki itici güç, farkına vardığım zıtlığın köklerini açığa kavuşturma çabasıydı.</p>

  <p class="indent">Araştırma bazı ilginç bulgular getirdi. Kendi çıkarlarını gözetmiş olsun ya da olmasınlar, imparatorluğun çeşitli gelişme aşamalarında Osmanlı yetkililerinin hep birlikte bir siyasal ilke olarak “devlet”i korumaya kilitlendikleri görülmekteydi.</p>

  <p class="indent">Devlet ideolojisi ve bununla bağlantılı pratik olmaksızın Osmanlı İmparatorluğu 19. yüzyıl emperyalizminin etkisine dayanamazdı, bugünkü Türkiye kurumlarını modernleştirmede elde ettiği başarıyı kolay kolay yakalayamazdı. Bu makalenin konusu Türk tarihinin bu başarılı boyutları değil, bugüne bıraktığı bazı olumsuz miraslardır.</p>

  <p class="indent">Tanzimat’tan önce de var olan devlet ideolojisi, bu ilk reform hareketinin bile temel hamlesine ait ipuçları sağlar. Tanzimat’ın mimarlarının reform planlarını neden kameralizm modeline göre tasarlamış olduklarını açıklamaktadır. Kameralizm 18. yüzyılda Batı Avrupa’da üniversite hocalarının ve siyaset yazarlarının geliştirdiği bir yönetim kuramıydı. Yönetimi teknisyenler ve idareciler tarafından uygulanacak bir devlet bilimi olarak gören kameralistler arasında Seckendorf (1629-92) ve Schlözer’in (1733-1817) yanı sıra Quesnay (1694-1774) de vardı.<sup><a class="hlink" href="../Text/04.htm#not04not13" id="not04ref13">13</a></sup> Aydın despotizminin kuramsal bir biçimini temsil eden bu kişiler demokrasiye ya da temsili kuramlara pek sempatiyle bakmıyordu. Devrimci değil, planlamacıydılar.</p>

  <p class="indent">Hangi kuşağa ya da dünya görüşüne bağlı olurlarsa olsunlar, 19. yüzyılın Osmanlı memurlarının ortak hedefi devleti kurtarmaktı, kafalarını bu ideale yordular. Kameralizm bu dünya görüşüne pek uygundu. Siyasal ideolojilerinin merkezinde devletin olması, baskın bir yurtseverliği öne çıkarmaktaydı; bunun izleri Sultan II. Mahmud’un (1808-1839) fermanlarında, reformcu Sadrazam Mustafa Reşid Paşa’nın (y. 1840-1856) düşüncelerinde, Tanzimat döneminin Genç Osmanlılar diye bilinen özgürlükçü kuramcılarında (y. 1865), amansız düşmanları Sultan II. Abdülhamid’de (1876-1908), Sultan Abdülhamid’e karşı amansız düşmanlık besleyen Jöntürkler’de (1895-1908, 1908-1918) ve Jöntürkler arasında yetişmekle birlikte onların amansız düşmanı haline gelen Türkiye Cumhuriyeti’nin kurucusu Mustafa Kemal’in kişiliğinde görülebilir.<sup><a class="hlink" href="../Text/04.htm#not04not14" id="not04ref14">14</a></sup> Aslında Osmanlı reformunun Mustafa Reşid’den Mustafa Kemal’e kadar uzanan seyri, Batı Avrupa toplum bilimi anlayışının Auguste Comte’un pozitivizminden 19. yüzyıl sonlarında Avrupa’nın parlamenter hükümete duyduğu hayal kırıklığına ve oradan da Emile Durkheim’ın dayanışmacılığına uzanan sarmalı izlemiştir.</p>

  <p class="indent">Bu süreç boyunca Osmanlı Türklerinin, yani yönetici bürokratik sınıfın anladığı biçimiyle temel görev, demokrasiyi ileriye götürmekten çok ülkenin idaresini ve devletin gücünü geliştirmekti. Meşrutiyet yanlısı Genç Osmanlılar temsil düşüncesini imparatorluğu dağılmaktan kurtarmanın aracı olarak ortaya atmışlardı; özgürlüğe düzdükleri methiyeler doğrudan yurtseverlikleriyle bağlantılıydı ve bu özellik 1890’lardaki daha az romantik olan Jöntürkler’in düşüncelerinde daha da açıktı. Bu dizide atılan son adım, 1924-1950 arasındaki tek parti döneminde, 1924 Anayasası’nda üstü örtülü ifade edilen ve eski devlet ideolojisiyle uyumu devam eden, ama Rousseau’cu/Jakoben bir “kamu iradesi” anlayışını oyuna sokarak radikalleştiren düşüncelerin uygulamaya konmasıydı.<sup><a class="hlink" href="../Text/04.htm#not04not15" id="not04ref15">15</a></sup> Böylece, Türkiye Cumhuriyeti’nin kurucuları bizzat Rousseau’nun dile getirdiği otoriter bir kuramı hayata geçirebildiler: “Her hükümranlık eylemi, bir başka deyişle kamu iradesinin her hakiki eylemi bütün yurttaşları aynı ölçüde bağlar ya da korur; yani hükümdar sadece tek vücut olarak ulusu tanır, onu oluşturan unsurları birbirinden ayırmaz.”<sup><a class="hlink" href="../Text/04.htm#not04not16" id="not04ref16">16</a></sup></p>

  <p class="indent">Tek parti ideolojisinin ilan edilmemiş, ama sistematik olmayan ve biraz dağınık önermesi buydu. Her şey buraya kadar yolundaydı. Yeniden kurmaya giriştiğim Türk tarihinin unsurlarından birini izleyebilmiştim. Gel gelelim karşıma yeni sorunlar çıkıp duruyordu. “Radikalizm”le gerçekten kastettiğim neydi? Osmanlı İmparatorluğu’ndan Cumhuriyet’e geçişte gerçekten de hiçbir değişiklik olmamış mıydı? Adil davranma dürtüsüyle önce ikinci soruya cevap bulmaya çalıştım. Ancak o zaman bir parça gecikmiş olarak Max Weber’in düşünceleriyle karşılaştım.</p>

  <h2 class="section1 sigil_not_in_toc">Patrimoniyalizm-Sultanizm</h2>

  <p class="nonindent">Benim kuşağımdan ABD’deki Türkler için, Weber’in “patrimoniyalizm-sultanizm” teriminin bir çekiciliği vardı.<sup><a class="hlink" href="../Text/04.htm#not04not17" id="not04ref17">17</a></sup> Kemalist akıl hocalarımızın Osmanlı İmparatorluğu’na atfettiği ayırt edici özellikleri bu terimde buluyorduk. 1960 dolaylarında bizden sonra gelen Türk aydınlar kuşağı için, Kemalizm’den kaynaklanan <i>déja-vu</i>’yu ete kemiğe büründürme açısından Marx benzer bir işlevi yerine getirdi. Kuşaklar arasındaki bu ayrılıkların nedenlerini ayrıca araştırmak gerekir, ama Türkiye’de 1965’ten sonra etkisi giderek artan Marx’ın düşünsel yapı iskelesi ile kaynağını Weber’den alan düşünsel yapı iskelesi arasındaki fark önemliydi. Weber devletin, bürokratik-rasyonel alanın ya da ekonominin dışında işleyen yapının bir yönüne kadar gitmeye olanak veriyordu.</p>

  <p class="indent">Türk ders kitaplarının ideolojik yavanlığıyla karşılaştırıldığında Weber’in patrimonyalizm-sultanizm kavramları bana adeta bir vahiy, Kemalist öğretmenlerimin Osmanlı tarihini basitleştirerek inceleme tarzına göre daha belirgin ve derin bir açıklama gibi göründü. Weber, okulda padişahlarımız ve imparatorluğumuz hakkında bize anlatılanları bir bütünlük içinde sunuyordu: Padişahın <i>oikos</i>’unun bir parçası olan toprak, padişahın örgütsel bakımdan merkezin etki alanını genişletememesi, Osmanlı idarecilerinin hantallığı ve düzensizliği. Türk edebiyatından aklımızda kalanlar bunu pekiştiriyordu; örneğin Ömer Seyfettin’in “Şeftali Bahçesi” adlı hikâyesi, atandığı küçük kasabada boğucu yaz günlerinde kolalı yakayı, kravatı, redingotu ve o dayanılmaz kuralcılığı bir yana atarak alacakaranlıkta gecelikle şeftali bahçesinde oturmanın keyfini çıkaran modernleşme yanlısı bir Osmanlı bürokratını anlatıyordu.<sup><a class="hlink" href="../Text/04.htm#not04not18" id="not04ref18">18</a></sup> Kültürel düzeydeki bu geriye gidişi, büyülü bir dünyanın zevklerine bu dönüşü anlatan başka modernist 20. yüzyıl başı Osmanlı yazarları da vardı.</p>

  <p class="indent">Weber, devletin iç zembereğine, işlemesini sağlayan yapı dışı inançlara, ideoloji ve fikirlere yeni bir gözle bakmamı sağladı. Weberci gözlükleri kullanarak vardığım ikinci sonuç Osmanlı İmparatorluğu’nda onun <i>The City</i> adlı eserinde anlattığı karmaşık gelişmelerin canlılığıyla karşılaştırılabilecek toplumsal güçlerin olmayışıydı.<sup><a class="hlink" href="../Text/04.htm#not04not19" id="not04ref19">19</a></sup> Erken dönem Batı patrimoniyalizmi hükümdarların kent topluluklarındaki değişim güçlerini göğüslemek zorunda olmalarından dolayı zayıflatılmış ve zamanla aşınmıştı. Bu bulgunun bir izdüşümü, Batı’da kök salmış haliyle özerk bir sivil toplumun Osmanlı İmparatorluğu’nda muhtemelen hiç varolmadığıydı.<sup><a class="hlink" href="../Text/04.htm#not04not20" id="not04ref20">20</a></sup> Böylece, devlet ve ideolojisinin sürdürülmesine dair vardığım sonuçlar doğrulanıyor, denk hale geliyordu: Şimdi devlet, onu oluşturan üç “çehre”siyle daha iyi anlaşılabilirdi: yapısı; patrimonyal-sultancı işlerine bakıldığında görülen sınırları; bir de örgütlü, rasyonel ve hukuki açıdan meşruiyet kazanmış, kendine özgü gördergeleri olan, aynı kuvvetle karşı koyan bir kent hareketinin varolmayışı. Bütün bunların altında ise başka bir temel, din temeli vardı.</p>

  <p class="indent">Yeni Türkiye Cumhuriyeti rejimi, bir siyasi ideoloji olarak devletin unsurlarını korurken, yeni değerler de getiriyordu. Patrimonyal-sultancı Osmanlı düzeni, devlet yönetimini hükümdarın halka adil bir idare sağlama göreviyle tanımlarken, Türkiye Cumhuriyeti hükümet etme idealini -yalnız bir ideal olarak kalsa bile- halkın halk tarafından yönetilmesi olarak kavramlaştırmaktaydı. Bu, Cumhuriyet açısından bir artıydı. Dosdoğru ifade etmemekle birlikte, yeni ilke üstü kapalı olarak çok daha radikal bir kavrayış değişimini anlatmaktaydı: Kendi kişisel tarihini yaratan insanoğlu artık tarihin yinelenen çevrimlerinin tutsağı da değildi. Bu 19. yüzyıl Osmanlı aydınlarında da görülebilen bir dünya tarihi tasavvurunun son biçimiydi; ama şimdi daha büyük bir inanç ve iyimserlikle öne sürülen bir ilkeydi.</p>

  <p class="indent">Weber’in din üzerine yazdıklarını okuyan herkesin üzerinde durduğu bir olumsuzluk da yeni cumhuriyetçi sistemin, bir söylem olarak, toplumun <i>temeli</i> olarak dini tanıma yoluyla eliti ve kitleleri birbirine bağlayan köprüler oluşturan eski Osmanlı pratiğinden ayrılmış olmasıydı. Yeni Cumhuriyet ideolojisi, bir söylem olarak İslamiyetin yerini ve toplumun “çimentosu” olma rolünü reddederek okumuş çevrelerle okumamışlar arasındaki mesafeyi derinleştirmişti. Eski sistem toplumsal sembiyozu kendi dayanağı olarak gerekli gördüğü için toplumsal heterojenliği hoşgörüyle karşılıyordu. Yeni sistem (nihai olarak) Jakobenliğin “<i>unu et indivisible”</i> [tek ve bölünmez] cumhuriyet ilkesi üzerine kuruluydu ve cumhuriyetçi ideologların “feodal kalıntılar”<sup><a class="hlink" href="../Text/04.htm#not04not21" id="not04ref21">21</a></sup> diye nitelendirdiği aykırı grupları özümleme politikasına dayanmaktaydı. Eski sistem varoluş sorunlarını ciddiye alırken, yeni sistem bunları “metafizik” ve skolastizm kalıntısı sorunlar saymaktaydı. İkinci yaklaşımı en iyi yansıtan yine lise öğretmenlerimizin düşünce tarzıydı; “bilim” ve “irtica” denen iki antagonist önermenin oluşturduğu indirgemeci diyalektiğe dayalı bir “pozitif” sisteme doğru karşı konulmaz bir ilerleme kavramı öğretmenlerimizin içine işlemişti.</p>

  <h2 class="section1 sigil_not_in_toc">Sultanizmden Osmanlı “Yaşam-Dünyası”na</h2>

  <p class="nonindent">Zamanla, eski sistemin ancak dinin sistem içindeki işlevinin ışığında anlaşılabileceğini açıkça gördüm. Bu sistemde İslamiyet, <i>asabiyye</i> diye bilinen bir tür dayanışmayı ve sosyopolitik kimliği geliştirdiği için ortakyaşama yönelmişti; ama bu anlayışta modern milliyetçiliğin vurguladığı türden bir dayanışmaya yer yoktu.<sup><a class="hlink" href="../Text/04.htm#not04not22" id="not04ref22">22</a></sup> Oldukça isabetli bir öngörüyle ulusal farklılıklar bir tür kabilecilik sayılmaktaydı. İslamiyetin toplumsal gruplar arasında köprü oluşturmasının nedeni üst ve alt sınıfların paylaştığı ortak bir dil işlevini görmesiydi. İslamiyet, doğası gereği varoluş sorunlarına cevap vermekteydi.</p>

  <p class="indent">Bir bütün olarak bakıldığında, eski sistemin önemli bir bileşeni olan İslamiyet, Cumhuriyet dönemindeki laik reformlar sonucunda halifeliğin kaldırılması, eğitimde devlet tekelinin kurulması, ulema kurumunun dağıtılması, İslam hukukundan vazgeçerek bazı küçük değişikliklerle İsviçre Medeni Kanunu’nun kabul edilmesi, Latin alfabesinin benimsenmesi ve 1924 tarihli Türk Anayasasından devletin dininin İslam olduğuna ilişkin hükmün çıkarılması (1928) yoluyla adım adım sahneden çekildi.<sup><a class="hlink" href="../Text/04.htm#not04not23" id="not04ref23">23</a></sup> Eskide kalmış konularla uğraşarak zaman kaybettiğimi düşünen (buna rağmen Türkiye’deki kötülüklerin çoğunu Müslüman din adamlarına yükleyen) meslektaşlarımın feryatlarına karşın, bu olağanüstü kapsamlı kültürel değişimin toplumsal sonuçları açısından araştırılması gerektiği görüşündeydim. Bu kuşkuyu dile getiren kişiler, üstü kapalı da olsa, mikro yapıların en önemlisinin, yani inanç ve “yaşam-dünyası” olarak dinin rolünü yadsımaktaydı; bu da bir keşifti, Weber ve tarihin, Schutz’un Weber eleştirisinden daha uygun düştüğü bir keşif.<sup><a class="hlink" href="../Text/04.htm#not04not24" id="not04ref24">24</a></sup></p>

  <p class="indent">İslam’a toplumsal bir veri olarak bakmaya başladığımda, daha önce kendi çalışmalarımda esas olarak “devlet” üzerinde yoğunlaşmış olduğunun farkına vardım. Bunu fark edişim ve yöneldiğim araştırmalardan doğan sonuç, dinin yalnız bir <i>kurum</i> (ulema sınıfı, medreseler, vakıflar ve tarikatlar) işlevini görmediğiydi; aynı zamanda “devlet” ile sıradan halk arasında kurumsal olmayan bağlantıların söylemini de oluşturuyordu. 19. yüzyılın muhafazakâr tarihçisi Cevdet Paşa, Müslüman cenaze törenlerinde İslami kamuoyunun işleyişini ayrıntılarıyla anlatırken, bize bu sistemin nasıl işlediğinin ipuçlarını da vermişti.<sup><a class="hlink" href="../Text/04.htm#not04not25" id="not04ref25">25</a></sup></p>

  <p class="indent">Söylem olarak İslam’a bakarken keşfettiğim şey, devlet gücünün tesisi ya da kullanılmasının kapsamadığı bir toplumsal faaliyet alanıydı. Bir başka deyişle Osmanlı toplumsal düzenlemeleri içine sinmiş, gücünü İslami kültürün katmanlarından alan bir dizi gizli “işleyen” vardı. “İşleyen”ler üzerine kurulu bu günlük yaşam kavramını ortaya atan, “yaşam-dünyası”yla ilgisi “son zamanlarındaki” Wittgenstein, Jürgen Habermas, Norbert Elias ve Anthony Giddens gibi bilim adamlarının ilgileriyle örtüşen Michel de Certeau’dür.<sup><a class="hlink" href="../Text/04.htm#not04not26" id="not04ref26">26</a></sup> Hepsi de yaşam-dünyasının ve kültürel temellerinin toplumun bileşiminde nasıl bir etken olabileceğini bulmakla ilgilenmişlerdir.</p>

  <p class="indent">Özellikle Giddens, aktörlerin günlük davranışlarını koordine ederken kullandığı karmaşık becerilerin modernleşme sürecinde gittikçe önem kazandığına işaret etmiştir.<sup><a class="hlink" href="../Text/04.htm#not04not27" id="not04ref27">27</a></sup> Bu anlayış modern Türk toplumunu kavramada hayati önem taşımaktadır. Genel eğitim, kitle iletişim araçları, çok partili siyasal hayata geçiş ve kamuoyu alanının genişlemesi, Türk halkını elli yıl öncesine oranla çok daha geniş bir “izleme” rolü oynadığı bir ortama taşımıştır. Bir zamanlar “dinsel kurumların oluşturduğu özel bir alan ya da öteki temel kamu kurumları aracılığıyla”<sup><a class="hlink" href="../Text/04.htm#not04not28" id="not04ref28">28</a></sup> dolaylı olarak ilgilenilen din, şimdi son derece hareketli olan Türk toplumunun organik bir parçası haline gelmiştir ve “gündelik” çatlaklardan yararlanarak işlemektedir. Kemalist/Marksizan aydınların izlemekte güçlük çektikleri bu dönüşümdür; bir düşünce tarzı olarak o güçlü “devlet” damgasının yanlışa düştüğü yer de burasıdır.</p>

  <p class="indent">Kısacası, bu yeni “mikro” toplumsal ilişkiler görüşünün avantajlarından biri, yurttaşların yaşam faaliyetleri üzerinde yoğunlaşmamı sağlamasıydı. Burada incelediğim Türk grubu, fenomenolojik analize kadar giden ve mikrososyoloji başlığı altında toplayabileceğimiz bu hususlardan hiçbirini yakalayabilmiş değildir. Oysa tek parti yönetiminin sona ermesi ve sıradan halkın siyasete daha geniş çapta katılımı sonucunda, bir analitik araç olarak 1950’lerde bile işe yaramayan “devlet,” 1950 sonrası toplum güçlerinin çok katlı dokusunu artık anlatamaz hale gelmiştir.<sup><a class="hlink" href="../Text/04.htm#not04not29" id="not04ref29">29</a></sup></p>

  <p class="indent">Devlet ideolojisinin değişikliğe uğramış biçimiyle kullanılmasının ilginç bir izdüşümü, Türkiye’de modern muhafazakâr Müslüman liderlerinin ve yandaş çevresinin bile İslam’ı merkezci ve hegemonik olarak, yani İslami toplumlarda elit tabaka ve halk kültürü arasında görülen incelikli düzenlemeleri karartan bir başka devlet biçiminde algılamasıdır. Bu bakımdan, “yaşam-dünyası” kavramının, daha incelikli bir toplumsal analizin çeşitli boyutlarını yakalamak açısından, Osmanlı İmparatorluğu’nun işleyişine ve bugünkü Türk toplumuna makro yapılardan daha iyi ışık tuttuğuna inanıyorum. Böyle bir anlayışın, Türkiye’deki laik çevrelerin içinde bulundukları toplumda ortaya yeni çıkan din güçleri karşısında şaşkınlığa uğramadan günlük yaşamlarını sürdürmelerine olanak verecek gözlükleri sağlayacağı kanısındayım.</p>

  <p class="indent">Türkiye araştırmalarına yeni bir yaklaşıma dair aklımdan geçenleri Osmanlı araştırmaları için ne anlama geleceği üzerine kaba bir taslak çizerek anlatabilirim. İşe önce Osmanlı elitinde varolan düşünce yapısının “devlet” dünyasında yansıma biçimine ve bu “devlet” dünyasının, halk yaşamının benzer ve mütekabil dünyasına –İslam’la bir arada işleyen bir başka “yaşam dünyası” düzeyine– nasıl bağlandığına bakmakla başlamalı. Halk bu popüler kültür katmanı sayesinde hayata tutunuyordu; ayrı bir elit kültürü katmanı içinde yaşamakla birlikte Osmanlı bürokratları da kendilerini kuşatan bu popüler kültürden etkileniyor, bu davranışlarını “yeniçeri davranışı”, “sufi aşırılığı”, “tarikat düzeni” ve “Osmanlı kadını” (yani güçlü kadın) diye adlandırıyorlardı. Böyle bir sözcük dağarcığı yönetici sınıfı Osmanlı İmparatorluğu’nun mikrososyolojisine duyarlı kılıyordu.</p>

  <p class="indent">Bu organik bağlantı, Cumhuriyet döneminde dil “reform”uyla ortadan kalktı. Yeni toplumsal sözcük dağarcığı 19. yüzyıl sonlarında Fransa’da dayanışmacılık yandaşlarının getirdiği toplumsal analiz terimlerine dayanmaktaydı. O halde dil —bize hatırlatılıyor— bütün bir İslami “etkiler” dizisinin anahtar bileşeniydi; dolayısıyla yeni rejimin, payandalarından biri olan Türkçe’nin kullanımında devrim yapması doğruydu.<sup><a class="hlink" href="../Text/04.htm#not04not30" id="not04ref30">30</a></sup> Ama bu devrim, ikinci düzeyde bir halk kültürü yarattı; bu kültürde, eski kavramların bazıları aşırı kabaran İslami kültürle bütünleşmeyen bir tortu olarak kaldı.</p>

  <p class="indent">“Yaşam dünyası” perspektifinden Türk toplumuna bir bakışın modern Türk tarihi için ne kadar aydınlatıcı olabileceğini en iyi gösteren olgu, Cumhuriyet dönemi Türk aydınlarının kendilerini geçmişlerinden tamamen koparınca karşılaştıkları sorunlardır. Cumhuriyet’in ilk yıllarında aydınlar iki alanda yönlerini şaşırıyorlardı; bunlardan biri yeni “devlet”te, yani cumhuriyetçi devlette üstlendikleri roldü. Bu alanda karşılaştıkları güçlükler aşılamaz değildi, çünkü yeni “devlet” daha önceki devlet ideolojisini geniş anahatlarını koruyarak devralmıştı. Ama Osmanlı aydınının “günlük” dünyasının parçalanması daha ciddi sorunlar çıkarmış gibiydi. Bu ikinci alan İslam kültürü evreniyle iplerin koparılması ve buna bağlı olan kişiliğin tanımlanmasıyla ilgili sorunları kapsamaktaydı. Aydının toplumsal kimliğine ilişkin sorunlar da bu bağlamda ortaya çıktı. Bu sorunları, seçkin bir modernist Türk şairi olan Necip Fazıl Kısakürek’in yaşamıyla bağlantılı olarak incelemeyi öneriyorum.</p>

  <p class="indent">Aşağıda anlatacaklarımın bir özeti olarak şunu söyleyebilirim: Necip Fazıl, kendini yeni devletin çerçevesine uydurabilirdi, ama, biraz değiştirilmiş bir Gramsci deyişiyle, Osmanlı devlet pratiğinin kültürel <i>organizması</i> yüzünden, yani sadece eğitim ve kültür kurumları değil, daha derindeki kültür süreci yüzünden dengesini yitirmişti. Eski Osmanlı aydınlar sınıfı hem mekanizmayla, hem de organizmayla bütünleşmişti. 1930 ve 40’ların geçiş sürecindeki yeni aydınında ise bu çerçevelerden yalnız biri, yani “devlet” vardı. Zamanla yeni aydınlar bir parça güven kazandılar, ama Osmanlı aydınlarının sahip olduğu, daha az göze çarpan kültürel unsurlardan mahrum olmanın sıkıntısını hep yaşadılar. Bu da kişisel olarak tedirginliğe, kavrayışlarında da sığlığa yol açtı. Zaman zaman nasıl şaşkınlığa düştüklerini Necip Fazıl Kısakürek’in yaşamında izleyebiliriz.</p>

  <p class="indent">Necip Fazıl Kısakürek (1905-83) modern Türk edebiyatının muammalarından biridir. Üslubu tamamen moderndir, ama dini muhafazakârların ikonu olmuştur. Kişisel olarak da Türkiye’nin modern laik kültürüne sistematik biçimde saldıran bir tutumu benimsemiştir.<sup><a class="hlink" href="../Text/04.htm#not04not31" id="not04ref31">31</a></sup></p>

  <p class="indent">Necip Fazıl medresede değil, Heybeliada’daki Bahriye Mektebi dahil bir dizi modern okulda eğitim gördü. Paris’te edebiyat okudu. Batı’nın şiir kuramlarını anlayabilmiş nadir Türk edebiyatçılarından biriydi. Kullandığı dil 20. yüzyılın doğrudan ve yalın “modern” Türkçe’sidir. Ancak, 1934’te Nakşibendi şeyhi Abdülhakim Arvasi’yle tanışması hayatını değiştirdi. Şeyhin etkisiyle 1943’te <i>Büyük Doğu</i> adlı dergiyi yayımlamaya başladı. Dergisinde genelde “Doğu”yu, özelde Osmanlı İslam kültürünü savunan bir çizgi izledi. Bu yüzden 1943’ten ölümüne kadar birçok kez hapse atıldı.</p>

  <p class="indent">Necip Fazıl’ın neden muhafazakâr Müslümanlarca bu kadar tutulduğu hakkında insanın aklına gelen açıklamalardan biri, belki de tavrının geniş bir okur kitlesi kazanmak için bir manivela olması ve okuryazarlığın arttığı bir ülkede böyle bir manivelanın güç sağlamasıdır. Ama önceleri laik aydınlar arasında yeterince popüler olduğu ve bu popülerliğin Cumhuriyet yönetiminin 1938’de kendisinden ulusal marşı yeniden yazmasını istemesine kadar vardığı göz önüne alındığında, bu tür bir açıklama işe yaramaz oluyor. Dostlarını kendisinden uzaklaştıracak ve üzerine Türk devletinin gazabını çekecek bir sırada “saf değiştirme” girişimine de açıklama getirmiyor. Bu tehlikeli işe atıldığı dönemde örgütlü bir İslami hareket yoktu. Kısakürek’in ayrıntılı olarak incelenmesi, Türkiye Cumhuriyeti ideolojisinin ana akımlarına yabancılaşmasında daha derindeki bir dizi mikro sürecin etkili olduğunu gösteriyor. Saf değiştirmesini oportünizme bağlamak yerine, dikkatimizi daha ilk zamanlardan başlayarak eserlerine yayılan “öfke” üzerinde toplamamız gerekir.</p>

  <p class="indent">Kısaca ifade edebilmek için “katlar” kavramını kullanırsak, Necip Fazıl’ın düşkırıklığı ve tekrar İslama dönmesindeki iki düzeyi fark edebiliriz. Bunlardan ilki olan benlik gelişiminin de iki boyutu vardır: Bir yandan çocukluğundaki belirli değerlerin “içe işlemişliği”ni yeniden yakalama çabası, öte yandan kendi kişisel ve toplumsal hafızası için öyküsel bir arkaplan geliştirme çabası. İkinci düzey ise Türkiye’de aydınlara ayrılan alanın kırılganlığı ve dağılmışlığı yüzünden duyduğu hayal kırıklığıdır. Başka bir yerde şairimizin bu boşlukları hangi yollardan kapattığını aktarmaya çalışmıştım.<sup><a class="hlink" href="../Text/04.htm#not04not32" id="not04ref32">32</a></sup> Aşağıda anahatlarını özetleyeceğim.</p>

  <p class="indent">Kısakürek’in eserleri modern Türkiye’nin “mekân” düzenlemelerindeki değişimleri anlatır. (En ünlü şiirlerinden birinin adı “Kaldırımlar”dır.) Bu mekânlar onun için bomboştur; çünkü çocukluğunu geçirdiği ata ocağı konaktaki şefkat, muhabbet gibi değerlerden yoksundur. Konakta bile bu değerler solmaya yüz tutmuştur; çocukken onu en çok etkileyenlerden biri olan ninesi bütünüyle modernisttir; yani şairimiz tam bir “Osmanlı” ilişkileri düzeninin yalnızca bir gölgesini görebilmiştir. Şairin sonraki hayatında sadece bir tutamı kavranmış bir bütünü yeniden kurabilmek için hiç durmadan çabalamaktadır. Konak hayatının ve çapraşık karşılıklı ilişkilerinin yok oluşuyla, hem onu çok etkileyen geçmiş yitip gitmiş, hem de bu geçmişin konağın içinde ve dışındaki Türk toplumunun çapraşık algı katmanlarıyla bağlanma biçimi de yok olmuştur.</p>

  <p class="indent">Kısakürek’in yabancılaşmasındaki ikinci unsur, kendi benliğinin gelişimiyle kendi ailesinin tarihini, ailenin Maraş’taki şanlı başarılarını ve Osmanlı İmparatorluğu’nun tarihini bütünleştirecek tutarlı bir kişisel öykü kuramamasıydı. Ona göre, böyle hatırlanabilecek bir bilgi çerçevesinin yokluğu bütün modern Türk edebiyatında yüzeyselliğe yol açmıştı; bu edebiyat Batı’nın <i>biçimini</i> taklit etmiş, ama ona asla <i>içerik</i> kazandıramamıştı. Bana kalırsa, Kısakürek’in açıklaması, Arap dünyasında Seyyid Kutb gibi Müslüman köktencilerin ortaya attığı, modern Müslümanlarda kişiliğin dağınık olduğuna dair görüşlerin bazılarını daha anlaşılır kılıyor.<sup><a class="hlink" href="../Text/04.htm#not04not33" id="not04ref33">33</a></sup> Jerome Bruner’in (ve öykülemecilerin) “gerçekliğin öyküsel yorumu” kavramı Necip Fazıl’ın Baudelairevari “melankoli”sine belki de daha çok açıklık getiriyor.<sup><a class="hlink" href="../Text/04.htm#not04not34" id="not04ref34">34</a></sup> Öyküsel bir ölçütün yokluğu, bir zaman-çerçevesinin kullanılmasını ve tutarlı bir bellek elde edilmesini engelleyerek Necip Fazıl’ı acı ve umutsuzluk içinde bırakmıştı.</p>

  <p class="indent">Son bir nokta, Necip Fazıl bir aydın olarak kendi duruşunu belirlemede zorluk çekmişti. Rönesans’ta Batı’da aydınlar için “Bilgi Cumhuriyeti” yoluyla böyle bir çerçeve geliştirilmişti; aydınlar arasındaki bu ilişki ağı onları hem birbirleriyle hem de Avrupa’nın kitap ve broşür okuyan kesiminin oluşturduğu hayali bir okur kitlesine bağlamaktaydı. Bu toplumsal ağın fikir çerçevesi Gellner’in ortak entelektüel geçerlilik<sup><a class="hlink" href="../Text/04.htm#not04not35" id="not04ref35">35</a></sup> diye adlandırdığıydı ve bu, gittikçe Newton fiziğinin Hobbesvari eşdeğeri olan mekanik atomizm biçimini aldı. Ayrıca yerkürenin çeşitli yerlerindeki kültürlerin eşit olduğu düşüncesi üzerinde de duruyorlardı. O sırada Montaigne’de de görülebilen bu son fikir 18. yüzyılda Avrupa’da iyice belirginleşti.</p>

  <p class="indent">Osmanlı İmparatorluğu'ndaki aydınların grup kimliğinden çok farklıydı bu. Osmanlı aydınları basılı kitaba ancak 19. yüzyılda kavuştular, geleneksel kültür kalıpları 1850’lere değin ağır bastı, felsefe ise esas olarak tasavvuf geleneğine dayanıyordu. Müslümanların düşüncesine göre, kültürler en başta İslami kültür olmak üzere hiyerarşik bir sıralama içinde düzenlenmişti. Cizvitlerin Çin kültürünü üstün bir kültür olarak meşru kılma çabaları herhalde Osmanlılara bir hayli yakışıksız görünecekti. Ayrıca Osmanlı aydınları ve onların modern Türk ardılları “devlet” ideolojisine rahatça yaslanmışlar, keseleriyle de bağlanmışlardı. Dolayısıyla çoğu “bağımsız” olamıyordu. Oysa “Bilgi Cumhuriyeti”nin ilk mensuplarının bile bağımsız olabilmesi, Avrupa’da kitapların olağanüstü bir yaygınlık kazanmasının ardından kitap okurlarının gerçek birer müşteri haline gelmesiydi. Türkiye’de ise henüz bu durum gerçekleşmemişti.</p>

  <p class="indent">Walter Andrews Osmanlı edebiyatına bir yakınlık ve tanışıklık ideolojisinin renk verdiğini söyler; bu betimleme, modern Türk aydınının yeni anonimlik çerçevesine ayak uyduramayışını anlamak için gündeme getirilmesi gereken bir başka unsurdur.<sup><a class="hlink" href="../Text/04.htm#not04not36" id="not04ref36">36</a></sup> Türkiye Cumhuriyeti toplumsal yaşamın bir unsuru olarak İslam’ı reddetme tutumunda diretmekle entelektüel üretim ortamında ve pratiğinde bir boşluk yarattı, insanın kendi kendini tanımlayış ve karşılıklı öznellik mikro tabakalarını zayıflattı. Özetle, grup kimliği içinde güvenle yaşayan bir aydınlar sınıfının yerini, aydın olarak taşıdığı kimlik konusunda kafası karışık bir sınıf aldı. Birçok modern Türk aydınının Osmanlı İmparatorluğu’ndaki seçkin ulemadan epey farklı olarak yeni “devlet”e kaba bir dalkavuklukla yaklaşmasının nedeni pekâlâ bu olabilir. Marksizm 1960’ların aydınlarına mücadeleci bir rol vererek bu ikilemi çözen bir çerçeveydi. Ama İslamiyet kişinin bir insan ve bir aydın olarak korkularını dağıtabileceği daha doğal bir alandı ve Necip Fazıl’ın da seçtiği yol buydu.</p>

  <p class="indent">Benim araştırmalarımdan çıkarılması gereken metodolojik ders, devlet geleneğini tevarüs edenlerce kullanılan sadece Batı’ya özgü mekanik-pozitivist ya da işlevselci toplum görüşlerinin yaşam-dünyasını ve “günlük” olanı hesaba katarak zenginleştirilebileceğidir. Günümüzde Türkiye araştırmaları açısından, Durkheim ya da Marx’a oranla, dialojik unsurları betimlemesi ve ritüel hiyerarşi altüstlüklerini açıklaması bakımından Mihail Bahtin’in daha uygun olduğu söylenebilir; ama Türk araştırmacıların Bahtin’in kültürel tarih düzeyiyle bağlantı kurması biraz zaman alacaktır.<sup><a class="hlink" href="../Text/04.htm#not04not37" id="not04ref37">37</a></sup></p>

  <p class="indent">1980 ve 1990’ların Türk aydınları, Osmanlının toplum anlayışının çok katlı derinliğinden yoksun, yüzeysel bir toplumsal analizi iyi öğrenmiş olmakla birlikte, kültürel verilerin, yani İslam’ın yeni bir güç kazandığı bir toplumdaki dinamikleri analizde güçlük çekiyorlar. ■</p>

  <div class="footnote">
    <p class="footnote" id="not04not1"><a class="hlink" href="../Text/04.htm#not04ref1">1</a> Kemalizm için bkz. Erik J. Zurcher, <i>Turkey: A Modern History,</i> Londra ve New York, B. Tauris, 1993, s. 189 vd.; Türkiye'deki laisizm için bkz. <i>age.</i> ve <i>Cogito</i>'nun laisizm konulu sayısı (İstanbul, 1(1), Yaz 1994. Bu sayıdaki laisizm cumhuriyetçi görüşü ileri sürer. Marksizan bilim adamlarına gelince, 1970'ler ve 1980'lerde Marksizmin moda versiyonlarına ayak uydurmaya çalışırken Vigotski ve Bahtin gibi Sovyet toplum bilimcilerinin katkıları fark edemediler. Bkz. L. S. Vygotsky, <i>Mind in Society</i>; Cambridge, Mass., Harvard University Press, 1978; Katerina Clarke ve Michael Holquist, <i>Mikhail Bakhtin,</i> Cambridge, Mass., Belknap Press, 1984.</p>

    <p class="footnote" id="not04not2"><a class="hlink" href="../Text/04.htm#not04ref2">2</a> Irvin C. Schick ve E. Ahmet Tonak (ed.), <i>Turkey in Transition,</i> New York, Oxford University Press, 1987.</p>

    <p class="footnote" id="not04not3"><a class="hlink" href="../Text/04.htm#not04ref3">3</a> Mübeccel Kıray, <i>Ereğli: Ağır Sanayiden Önce Bir Sahil Kasabası</i>, Ankara, Başbakanlık Devlet Planlama Teşkilatı, 1964.</p>

    <p class="footnote" id="not04not4"><a class="hlink" href="../Text/04.htm#not04ref4">4</a> Çağlar Keyder, <i>State and Class in Turkey: A Study in Capitalist Development,</i> Londra, Verso, 1987.</p>

    <p class="footnote" id="not04not5"><a class="hlink" href="../Text/04.htm#not04ref5">5</a> Bkz. Metin Heper, "Extremely Strong State and Democracy: The Turkish Case in Comparative and Historical Perspective", S. N. Eisenstadt (ed.), <i>Democracy and Modernity,</i> Leiden, Brill, 1992.</p>

    <p class="footnote" id="not04not6"><a class="hlink" href="../Text/04.htm#not04ref6">6</a> Bkz. Antonio Gramsci, <i>Selections From the Prison Notebooks,</i> Londra, Lawrence &amp; Wishart, 1971; N. Babbio, "Gramsci and the Concept of Civil Society", John Keane (ed.), <i>Civil Society and the State,</i> Londra, Verso, 1988, s. 73-99.</p>

    <p class="footnote" id="not04not7"><a class="hlink" href="../Text/04.htm#not04ref7">7</a> Bkz. Anthony Giddens, <i>The Constitution of Society</i>, Berkeley ve Los Angeles, University of California Press, 1986; kültürel tarih için bkz. Dominick LaCapra ve Steven L. Kaplan (ed.), <i>Modern European Intellectual History</i>, Ithaca, Cornell University Press, 1982; Lynn Hunt (ed.). <i>The New Cultural History</i>, Berkeley, University of California Press, 1989.</p>

    <p class="footnote" id="not04not8"><a class="hlink" href="../Text/04.htm#not04ref8">8</a> Derek Layder, <i>Understanding Social Theory,</i> Londra, Sage Publications, 1994, s. 5.</p>

    <p class="footnote" id="not04not9"><a class="hlink" href="../Text/04.htm#not04ref9">9</a> Bkz. James C. Scott, <i>Domination and the Arts of Resistance,</i> New Haven, Yale University Press, 1990.</p>

    <p class="footnote" id="not04not10"><a class="hlink" href="../Text/04.htm#not04ref10">10</a> Bkz. Anthony Giddens, <i>Modernity and Self-Identity,</i> Stanford, Cal., Stanford University Press, 1991.</p>

    <p class="footnote" id="not04not11"><a class="hlink" href="../Text/04.htm#not04ref11">11</a> Bu sorun için bkz. George Ritzer, <i>Contemporary Sociological Theory,</i> New York, McGraw-Hill, 1992, s. 81-82, 397-398, 428-429.</p>

    <p class="footnote" id="not04not12"><a class="hlink" href="../Text/04.htm#not04ref12">12</a> Tanzimat ve dönemini konu alan yapıtlar için bkz. Roderic H. Davison, "Western Publications on the Tanzimat", Hakkı Dursun Yıldız (ed.), <i>150. Yılında Tanzimat,</i> Ankara, Türk Tarih Kurumu, 1992, s. 511-532.</p>

    <p class="footnote" id="not04not13"><a class="hlink" href="../Text/04.htm#not04ref13">13</a> Kameralizm için bkz. William Doyle, <i>The Old European Order, 1660-1800,</i> Oxford, Oxford University Press, 1990, s. 235.</p>

    <p class="footnote" id="not04not14"><a class="hlink" href="../Text/04.htm#not04ref14">14</a> Sultan II. Mahmud için bkz. Ahmed Cevdet, <i>Tarih</i> ... <i>Tertib-i Cedid,</i> İstanbul, Matbaa-i Osmaniye, 1309AH/1893-94, s. 300; Mustafa Reşid için bkz. Bayram Kodaman, "Mustafa Reşid Paşa'nın Paris Sefirlikleri Esnasında Takip Ettiği Genel Politika", <i>Mustafa Reşid Paşa ve Dönemi Semineri: Bildiriler</i>, Ankara, Türk Tarih Kurumu, 1927, s. 73; Genç Osmanlılar ve Jöntürkler için bkz. Şerif Mardin, <i>Genesis of Young Ottoman Thought,</i> New Jersey, Princeton University Press, 1962, çeşitli yerler; yine Şerif Mardin, <i>Jön Türklerin Siyasi Fikirleri,</i> İstanbul, İletişim, 1985; Mustafa Kemal için bkz. Şevket Süreyya Aydemir, <i>Tek Adam: Mustafa Kemal 1881-1919,</i> 3 cilt, İstanbul, Remzi, 1976.</p>

    <p class="footnote" id="not04not15"><a class="hlink" href="../Text/04.htm#not04ref15">15</a> Bu fikirlerle devlet ideolojisi arasındaki bağlantı için bkz. Levent Köker, <i>Modernleşme, Kemalizm ve Demokrasi,</i> İstanbul, İletişim, 1990, s. 71, 81, 96.</p>

    <p class="footnote" id="not04not16"><a class="hlink" href="../Text/04.htm#not04ref16">16</a> Jean Jacques Rousseau, <i>The Social Contract and the Discourses on the Origin of Inequality,</i> Lester G. Crocker (ed.), New York, Pocket Books, 1967, s. 167.</p>

    <p class="footnote" id="not04not17"><a class="hlink" href="../Text/04.htm#not04ref17">17</a> Weber "patrimonyalizm"i bir krallık hanedanının doğrudan uzantısı olarak örgütlenmiş herhangi bir hükümet için, "sultanizm"i de kişisel despotizmin aşırı biçimlerini tarif etmek için kullanmıştı. Weber'e göre, "patrimonializm/sultanizm" birlikte olunca "Doğu'da olabilecek en iyi hükümet tipini tarif ediyordu, oysa patrimoniyalizm/feodalizm" Batı için daha uygundu: bkz. Reinhard Bendix, <i>Max Weber: An Intellectual Portrait,</i> Berkeley, University of California Press, 1977, s. 344-60.</p>

    <p class="footnote" id="not04not18"><a class="hlink" href="../Text/04.htm#not04ref18">18</a> Refik Halit Karay, <i>Memleket Hikâyeleri,</i> İstanbul, Semih Lütfi Kitabevi, 1939.</p>

    <p class="footnote" id="not04not19"><a class="hlink" href="../Text/04.htm#not04ref19">19</a> Max Weber, <i>The City,</i> New York, The Free Press, 1958.</p>

    <p class="footnote" id="not04not20"><a class="hlink" href="../Text/04.htm#not04ref20">20</a> Bkz. Şerif Mardin, "Civil Society and Islam," John Hall (ed.), <i>Civil Society: Theory, History, Comparison,</i> Cambridge, Polity Press, 1995, s. 278-300.</p>

    <p class="footnote" id="not04not21"><a class="hlink" href="../Text/04.htm#not04ref21">21</a> Naşit Hakkı (Uluğ), <i>Derebeyi ve Dersim,</i> Ankara, Hakimiyeti Milliye Matbaası, 1932.</p>

    <p class="footnote" id="not04not22"><a class="hlink" href="../Text/04.htm#not04ref22">22</a> "Asabiye" için bkz. Ira H. Lapidus, <i>A History of Islamic Societies,</i> Cambridge, Cambridge University Press, 1988, s. 14. Boğaziçi Üniversitesi'nden meslektaşım Faruk Birtek terimin önemini bana hatırlattı.</p>

    <p class="footnote" id="not04not23"><a class="hlink" href="../Text/04.htm#not04ref23">23</a> Zurcher, <i>age</i>., s. 194.</p>

    <p class="footnote" id="not04not24"><a class="hlink" href="../Text/04.htm#not04ref24">24</a> A. Schutz, <i>The Phenomology of the Social World,</i> Evanston, III., Northwestern University Press, 1967.</p>

    <p class="footnote" id="not04not25"><a class="hlink" href="../Text/04.htm#not04ref25">25</a> Ahmed Cevdet, <i>Tezakir 40-Tetimme,</i> Cavid Baysun (ed.), Ankara, Türk Tarih Kurumu, 1967, s. 212.</p>

    <p class="footnote" id="not04not26"><a class="hlink" href="../Text/04.htm#not04ref26">26</a> Michel de Certeau, <i>The Practice of Everyday Life,</i> Berkeley, University of California Press, 1984. Ayrıca bkz. Layder, <i>age.:</i> Habermas s. 186 vd, Elias s. 114-126, Giddens s. 125-149.</p>

    <p class="footnote" id="not04not27"><a class="hlink" href="../Text/04.htm#not04ref27">27</a> Anthony Giddens, <i>The Constitution of Society,</i> Berkeley, University of California Press, 1984, s. 285.</p>

    <p class="footnote" id="not04not28"><a class="hlink" href="../Text/04.htm#not04ref28">28</a> Thomas Luckmann, <i>The Invisible Religion,</i> New York, Macmillan, 1967, s. 103.</p>

    <p class="footnote" id="not04not29"><a class="hlink" href="../Text/04.htm#not04ref29">29</a> Türk Marksistleri, örneğin E. P. Thompson'un zengin sosyal doku analizine yaklaşamadılar.</p>

    <p class="footnote" id="not04not30"><a class="hlink" href="../Text/04.htm#not04ref30">30</a> Dil ve toplumsal katlar arasındaki karmaşık ve karşılıklı ilişkileri hatırlatma açısından bkz. Emile Benveniste, <i>Indo-European Language and Society,</i> Coral Gables, Florida University of Miami Press, 1969, s. 225-239. Bu konu hâlâ modern Türkiye bağlamında araştırılmayı bekliyor.</p>

    <p class="footnote" id="not04not31"><a class="hlink" href="../Text/04.htm#not04ref31">31</a> Yazarın bir biyografisi için bkz. M. Orhan Okay, <i>Necip Fazıl Kısakürek,</i> Ankara, Kültür ve Turizm Bakanlığı, 1987.</p>

    <p class="footnote" id="not04not32"><a class="hlink" href="../Text/04.htm#not04ref32">32</a> Şerif Mardin, "Culture Change and the Intellectual, a Study of the Effects of Secularization in Turkey: Necip Fazıl and the Nakşibendi," Şerif Mardin (ed.), <i>Cultural Transitions in the Middle East,</i> Leiden, Brill, 1994, s. 190-213.</p>

    <p class="footnote" id="not04not33"><a class="hlink" href="../Text/04.htm#not04ref33">33</a> Seyyid Kutb için bkz. William E. Shepard, "Islam as a 'System' in the Later Writings of Sayyid Qutb", <i>Middle Eastern Studies,</i> 25 (1989), s. 31-50.</p>

    <p class="footnote" id="not04not34"><a class="hlink" href="../Text/04.htm#not04ref34">34</a> Bkz. Jerome Bruner, "The Narrative Construction of Reality", <i>Critical Inquiry,</i> 18 (1990), s. 1-21.</p>

    <p class="footnote" id="not04not35"><a class="hlink" href="../Text/04.htm#not04ref35">35</a> Bkz. Ernest Gellner, <i>Nation and Nationalism,</i> Ithaca, Cornell University Press, 1983, s. 21.</p>

    <p class="footnote" id="not04not36"><a class="hlink" href="../Text/04.htm#not04ref36">36</a> Walter Andrews, <i>Poetry's Voice, Society's Song: Ottoman Lyric Poetry,</i> Seattle, University of Washington Press, 1985.</p>

    <p class="footnote" id="not04not37"><a class="hlink" href="../Text/04.htm#not04ref37">37</a> Orta Doğu Teknik Üniversitesi Sosyoloji Bölümü'nden Ayşe Saktanber'in çalışmaları ender rastlanan bir istisnadır. Bkz. "Islamic Revitalization in Turkey: An Urban Model of a 'Counter Society,'" Yayımlanmamış Doktora Tezi, ODTÜ, Ankara, 1995.</p>
  </div>
</body>
</html>
