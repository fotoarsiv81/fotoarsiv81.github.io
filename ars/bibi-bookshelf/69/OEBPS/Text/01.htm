<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter">ESKİ İLE YENİ ARASINDA KEMALİZM VE MODERNİZM</h1>

  <p class="center"><span class="small2">REŞAT KASABA</span></p>

  <h2 class="section1 sigil_not_in_toc">Geçmişe Yeniden Bakış</h2>

  <p class="nonindent">Türkiye’de üç yıl başta kalan askeri yönetimin liderleri 1983’te, aynı yılın sonlarında yapılacak seçimlerin sonuçlarını etkilemek için bir kampanya açtılar. Bunu yaparken başlıca hedefleri darbe öncesi dönemde etkin olan partilerin ve siyasetçilerin iktidara dönmesini önlemekti. Bu amaçla çok sayıda kişinin ve temsil ettikleri örgütlerin çalışmalarına kısıtlamalar ve doğrudan yasaklar getirildi, önceki yılların siyasetçileri ve partileri eski bir düzenin acı dolu kalıntıları olarak damgalandı. Askerler halkı tekrar tekrar uyararak eski liderler seçilirse ülkenin darbe sayesinde kurtulduğu uçurumun eşiğine yeniden geleceğini söylüyorlardı. Türkiye’deki insanlar “denenmiş ve başarısız olmuş” bu partilere ve düşüncelere yeniden dönmek ya da Kenan Evren’in renkli diliyle “bitpazarında alışveriş yapmak” yerine, “yeni partilerin yeni liderlerinin projektörleriyle aydınlatılan yeni yolda yürüme”ye özendiriliyorlardı.<sup><a class="hlink" href="../Text/01.htm#not01not1" id="not01ref1">1</a></sup></p>

  <p class="indent">Askeri liderler, seçimleri “eski” ile “yeni” arasında katı bir tercih olarak nitelendirmekle, 20. yüzyılın büyük bölümünde Türkiye siyasi söyleminin ana temasını tekrarlamaktaydılar. Bu temaya göre, Osmanlı İmparatorluğu ve Türkiye’nin toplumsal, ekonomik ve siyasal sorunlarının sebebi halkın eski kurum ve alışkanlıklardan kopmadaki isteksizliğidir. Modern dünyada rekabet etmek için Türk ulusu kendini yakın geçmişinden, özellikle Osmanlı tarihiden koparmalıdır. 1925 tasfiyesinden sonra Atatürk’ün çevresinde toplanan çekirdek kadro, yeni ulaşılan, elde edilen, benimsenen ya da yaratılanların geçmişten devralınan ve “eski” olarak tanımlanan her şeyden mutlaka daha üstün ve makbul olduğu kanısındaydı.<sup><a class="hlink" href="../Text/01.htm#not01not2" id="not01ref2">2</a></sup></p>

  <p class="indent">20. yüzyılın ilk onyıllarında Anadolu’nun yenik ve bitkin halkı Atatürk’ün radikal mesajını benimsemeye yatkındı, hatta bu halkın bir bölümü, ulusal önderin Türk devletini yeniden yapılandırma kararlılığını içten bir coşkuyla destekledi. Ama 1980’lere gelindiğinde, büyük çoğunluğu Cumhuriyet’in ilk yıllarına ilişkin kişisel deneyimden yoksun olan Türk halkı “aydınlık ve müreffeh yarınlar”a ilişkin bütün söylemden bıkmış, hatta bu türlü vaatlere karşı kuşkucu ve alaycı bir tavır almıştı. Türk halkı, sürekli ertelenen bir gelecek uğruna fedakârlığa katlanmak yerine, tarihini, geçmiş kurumları, inançları, kimlik ve kültürünü sorgulamaya koyuldu. Başlangıçta en çok yeni kentleşmiş nüfusta belirgin olan bu eğilim, kısa sürede toplumun öteki kesimlerine yayılarak giyim kuşam, popüler müzik, mimari stil ve modern Türkiye tarihine ilişkin düşünceleri de etkilemeye başladı.</p>

  <p class="indent">1980’lerde Türkiye’nin nerede durduğuna ve bu konuma nasıl geldiğine ilişkin bu yeniden değerlendirmenin bir parçası olarak, Kemalist modernleşme programı da eleştirilmeye başladı. Bu eleştiriler başta laiklik esasları ve Türk ulusunun etnik kökenleri olmak üzere milliyetçi tarihin tüm temel mitlerinin ısrarla sorgulanmasını gündeme getirdi. Ortaya atılan soruların gittikçe inandırıcı bulunması, İslamcılar gibi anti-Kemalist muhalefet gruplarının siyasal yaşam içindeki etkinliklerini artırdı. Öte yandan ülkenin Türk olmayan en büyük etnik topluluğunu oluşturan Kültler, Cumhuriyet öncesi (ve dolayısıyla Türklük dışındaki) kimliklerine açıkça sahip çıkarak, bunu siyasal hareketlerinin temeli haline getirdiler.</p>

  <p class="indent">Beğenilerdeki nostaljik dönüş, laikliğin gerileyişi ve ulusal birliğin tehlikeye düşüşü birlikte ele alındığında, Türk modernleşme projesinin 1980’lerin başlarında önemli bir dönüm noktasına vardığı izlenimine kapılmamak gerçekten zordur. Reformcular, özellikle de Mustafa Kemal, Türkiye’de yaşayan herkesin düzgün ve çizgisel bir modernleşme sürecinden geçmesini öngörmüştü. Bu sürecin sonunda Batı’nın uygar uluslarıyla eşit düzeyde laik, etnik açıdan da homojen bir cumhuriyet ortaya çıkacaktı. Oysa 1980’lerin başında Türkiye’nin tecrübesi ekonomik gerilik ve toplumsal çalkantıyla sonuçlanmış gibi görünüyordu; laik ile Müslümanın, Türk ile Kürtün, akıl ile inancın, kırsal ile kentselin, kısacası eski ile yeninin birbiriyle çekişerek ve çoğu zaman birbirini pekiştirerek iç içe yaşadığı bir çalkantıydı bu.</p>

  <p class="indent">Türkiye siyasetini ideolojik yelpazenin karşıt uçlarından inceleyen yazarların bu duruma ilişkin oldukça basit açıklamaları vardır. Kemalistlere göre, ülke Türk toplumunda dinin önceliğini yeniden egemen kılmaya çalışan güçlerce daha önceki idealist yolundan bilinçli olarak saptırılmıştır. Buna göre, geriye dönüş özlemi içindeki gruplar 1950’den sonraki demokratik ortamda halkı kandırmak ve Kemalist hareketin ilerici hedeflerini tahrip etmek için çeşitli fırsatlar elde etmişlerdi.<sup><a class="hlink" href="../Text/01.htm#not01not3" id="not01ref3">3</a></sup> Buna karşılık Müslüman aydınlar açısından sorunun kaynağı Kemalizmden kopmak değil, tersine ona çok sıkı sarılmaktır. Onlara göre, Atatürk’ün yönetimi altında Türkiye’deki Müslümanlar dinsel geleneklerinden zorla koparıldılar. İslamcılar Kemalist modernleşme hedeflerini, Müslüman kültürün temel niteliklerine aykırı bulmaktadır. Onlara göre Kemalist ideolojinin sınırlayıcı paravanı kaldırıldığında, Türkler İslam dünyasıyla yeniden birleşecek, hem teknik anlamda modern hem de Kemalist elitin Batı imajı doğrultusunda yarattığına oranla daha haktanır ve “adil” bir toplum yaratmayı başaracaktır.<sup><a class="hlink" href="../Text/01.htm#not01not4" id="not01ref4">4</a></sup></p>

  <p class="indent">Konu etnik temele dayalı toplumsal hareketlere, özellikle de Kürt ayrılıkçılığına geldiğinde, Kemalistler ile onlara karşı çıkan çevrelerin görüşleri aynı ölçüde ve belki de daha aşırı bir kutuplaşmayı yansıtıyor. Bu konuda Kemalistler bir “Kürt sorunu”nun varlığını yadsıyor, güneydoğuyu anlatırken terörizm ile geri kalmışlık gibi dolaylı tabirler kullanıyorlar. Silahlı ayaklanmanın yaygınlığını “dış” güçlerin kışkırtma ve yardımına bağlayan aynı kesim, sorunun 19. yüzyıldan beri yapıldığı gibi zor kullanılarak çözülebileceğini savunuyor. Öte yandan Kürtler de aynı derecede müsamahasız olabiliyor, hareketlerini sonradan gelişen karmaşık kimlikler yerine önceden var olan (<i>primordial</i>) özelliklere dayandırabiliyorlar. Böylesine bir yaklaşım ya yüzyıllar boyunca bir arada yaşamanın getirdiği karmaşıklıkları göz ardı ediyor ya da bunların silahlı mücadele ile ayrıştırılabileceğine inanıyor ki her iki durum birtakım hayali senaryolar üretmekten ileri gitmiyor.<sup><a class="hlink" href="../Text/01.htm#not01not5" id="not01ref5">5</a></sup></p>

  <p class="indent">Türkiye’deki Kemalistlerin hem İslamcılara, hem de Kürt milliyetçilerine karşı sergilediği derin uzlaşmazlığa benzer biçimde, sözü edilen iki akım da ortak düşmana ayrı ayrı cephe açtıklarından, ötekinin kendi alanına girmesini önlemekte son derece duyarlı davranıyor. Üç bakış açısının ortak bir yönü varsa bu da her birinin mutlak ve tam doğrunun kendi tekelinde olduğuna inanmasıdır. Bu köktenci düşünce tarzı, hem kendilerinin hem de hasımlarının aklındaki her türlü belirsizliği reddeder.</p>

  <p class="indent">Aslında bu tip tartışmaların güncellik kazanması, Türk toplumunu ve zihniyetini biçimlendirmeye çalışan monolitik bir güç olarak Kemalizmin Türkiye’deki denetimini yitirmeye başladığını göstermektedir.<sup><a class="hlink" href="../Text/01.htm#not01not6" id="not01ref6">6</a></sup> Ama kısıtlayıcı bir öğretiden kurtulduktan sonra, Türkiye halkının ister İslamcı, ister etnik olsun başka bir mutlak noktaya doğru sürüklenmesi kaçınılmaz bir kader sayılmamalıdır. Kemalizme eleştiri olarak ortaya atılan ideolojilerin çizdiği tablolar, 1950’lerden bu yana hızla modernleşen Türkiye için hiç de uygun bir çerçeve sağlamamaktadır; bu açıdan Türkiye koşullarında en az Kemalizm kadar yetersiz oldukları söylenebilir.</p>

  <p class="indent">Bu makalede “mutlak doğru”nun bir başka biçimini onaylamaktan çok, son yıllarda ortaya çıkan kuşkuculuğu bütün mutlakçı ideolojilerin tarihüstü iddialarını sorgulayabilmek için bir fırsat olarak ele alacağız. Osmanlı/Türk modernleşmesinin tarihini, bu tarihe daha sonra eklenen dar kalıplardan kurtararak inceleyeceğiz. Böylece modernleşmenin özünde taşıdığı zenginliği ve olanakları yeniden canlandırmaya çalışacağız. Burada şunu hatırlamakta da yarar var: Modernist düşünür, yazar ve eylemcilere esin veren, onları harekete geçiren olgu modernleşmenin sonradan uydurulmuş katı kesinlikleri değil, tarihsel sürecin ortaya çıkardığı belirsizlikler ve bu belirsizliklerin yarattığı sonsuz olanaklardır.</p>

  <h2 class="section1 sigil_not_in_toc">Osmanlı/Türk Modernleşmesi: Yaşanan Tecrübe ve Yorumu</h2>

  <p class="nonindent">Bu yazıda kullanılan biçimiyle “modernleşme”yi, piyasa toplumunun ve ulus-devletin doğuşuna eşlik eden “toplumsal yaşamdaki çeşitli dönüşümleri özetleyen genelleştirilmiş imajlar” şeklinde tanımlıyoruz.<sup><a class="hlink" href="../Text/01.htm#not01not7" id="not01ref7">7</a></sup> Terimin klasik atıflarıyla uygunluk içinde olan bu kullanım biçimi, modernliği tipik değişkenlerle tarif eden daha yakın dönemdeki çözümlemelerden önemli ölçüde farklıdır.</p>

  <p class="indent">Tarihsel babından modernleşme bireylerin ve toplulukların genişleyen piyasa toplumunda yer edinmek için bazı geleneksel yükümlülüklerinden kurtulmalarını gerektirmiştir. Erken dönemin modern Avrupa’sında piyasa toplumunun serpilmesi kendiliğinden olmamış, hem piyasanın düzenli işlemesini hem de sisteme katılan bireyleri korumaya yönelik bir dizi kurum ve uygulamanın gelişmesi, bu sürece eşlik etmiştir. Sözü edilen bu ikinci süreç kimi yerde ailelerin güçlenmesine, kimi yerde yerel, ulusal ve uluslarüstü kimliklerin yeniden biçimlenmesine, kimi yerde de yeni ulusal ve uluslararası kurumların yaratılmasına yol açmıştır. 20. yüzyılın son çeyreğinden bu tarafa baktığımızda, ulus-devletin modern çağdaki bu korumacı hareketin en tipik ve yaygın organı ve bir bakıma doruk noktası olduğu açıkça görülmektedir.</p>

  <p class="indent">Piyasaların günümüzde de süren genişlemesi, buna koşut olarak yayılan korumacı ideolojiler ile hareketlere ek olarak, modern dünyada halk ile yöneticiler arasındaki ilişkileri düzenleyen üçüncü bir alan daha vardır ki burada çeşitli düşünce sistemlerini, bunlarla bağlantılı uygulamaları ve kurumları görüyoruz. Bu alan, yalnız Batı Avrupa’da değil dünyanın diğer yerlerindeki birçok toplumsal hareket ve düşünce sistemi için de çekici olan insan haklarını, yurttaşlık haklarını ve halk egemenliğini savunan güçlü ilke ve söylemleri içerir. Belirli bir toplumda piyasa ilişkilerinin gelişme tarzı, korumacı ilişkilerin kesin biçimi ile özgürlük ve katılım söylemleri, içinde bulunulan koşullara göre değişiklik gösterebilir, ama bu üç sürecin özü, hepsini evrensel bir dönüşümün parçası saymamıza yetecek kadar geneldir.</p>

  <p class="indent">18. ve 19. yüzyılların değişim ve dönüşümlerinden geçerken, Osmanlı İmparatorluğu (ve sonradan Türkiye) modernliğin esasını oluşturan her üç güçten de etkilendi. Osmanlı ekonomisi ve piyasaları esas olarak liman kentlerinden iç kesimlere doğru kollara ayrılan yol ağı aracılığıyla Avrupa piyasalarına bağlandı, bunların egemenliği altına girdi. Korumaya dönük karşı hareket, kurumsal reformlar ve Balkanlar’da milliyetçi grupların giriştiklerine benzer yerel ayaklanmalar biçimini aldı. Özgürlük ve haklar söylemi, daha 19. yüzyıldaki ilk evrelerinden başlayarak Osmanlı İmparatorluğu’ndaki siyasal muhalefetin temel öğesini oluşturdu. Bu güçlerin aynı anda gelişmesi Osmanlı/Türk modernleşme tarihinin birçok belirsizlikle, zaman zaman ortaya çıkan geriye dönüşlerle, hız ve öncelikler bakımından dönemsel değişikliklerle beneklenmesine yol açtı. Burada saptamamız gereken önemli bir nokta, bütün bunları sapmalar ya da aykırılıklar değil, bizzat modernleşme sürecinin ayrılmaz parçaları olarak görmemiz gerektiğidir.</p>

  <p class="indent">Gelgelelim sosyal bilimlerin elindeki araçlar ve paradigmalar bu tarihi bütün karmaşıklığıyla ortaya koymada yetersiz kaldı. Batılı sosyal bilimciler dikkatlerini Türkiye’ye çevirdiğinde bu literatürün kendisi değişim geçirmişti. Modernleşmeye ve sanayileşmeye ilişkin ilk araştırmalardan bazılarının biçimlendirmiş olduğu belirsizlikler, daha düzgün ve çizgisel bir yorum lehine terk edilmişti.<sup><a class="hlink" href="../Text/01.htm#not01not8" id="not01ref8">8</a></sup> Özellikle iş genelleştirme ve kuramlaştırmaya geldiğinde, bu yazarlar sonuçlara varmak için tarihsel verilere dayanmak yerine, bu verileri modernliğin nasıl olması gerektiğine ilişkin önceden tasarlanmış kalıplara sıkıştırmaya çalışıyorlardı. Bu girişimlerin sonucunda etnografik, sosyolojik ya da tarihsel ayrıntılar bakımından zengin, ama çerçevelerini sınırlayan kısmi açıklamalar nedeniyle yanıltıcı olabilecek bir dizi kitap ortaya çıktı. Bernard Lewis’in klasik çalışması <i>The Emergence of Modern Turkey</i> bu tür kitapların iyi bir örneğini oluşturur.</p>

  <p class="indent">Osmanlı/Türk reformunun candan bir destekçisi olarak, Lewis işe Batı toplumunun ve Türk kültürünün demokratik idealleri arasındaki “derin yakınlıkları” vurgulamakla başlar.<sup><a class="hlink" href="../Text/01.htm#not01not9" id="not01ref9">9</a></sup> Ona göre Türkler tarihlerinde kendilerini Batı’dan ayıran coğrafi ve kültürel uçurumun kapanmasında katkısı bulunan iki önemli tercihte bulunmuşlardır. Bu tercihlerden ilki ortaçağda Asya’dan kopup Batı’ya yönelmeleridir. Lewis bu temel üzerinde çizgisel ve sürekli ilerleyen uzun vadeli bir Türk modernleşmesi tarihi kurar. Bu sürekliliğin Osmanlı İmparatorluğu’nun kurumlarına ve uygulamalarına sinen Arap ve İslam etkisiyle kesintiye uğradığını belirtir.<sup><a class="hlink" href="../Text/01.htm#not01not10" id="not01ref10">10</a></sup> Osmanlı reformcularının 18. yüzyılda bir model ve esin kaynağı olarak Batı’ya dönmeleri ikinci önemli tercihi oluşturur. Lewis’e göre, Osmanlı reformu imparatorluğun yıkılışı ve laik cumhuriyetin kuruluşu Türklerin Batı’nın yanında haklı yerlerini edinmelerini önlemiş olan ezici bir yükten kurtulmalarına yol açmıştır.<sup><a class="hlink" href="../Text/01.htm#not01not11" id="not01ref11">11</a></sup></p>

  <p class="indent">Bununla birlikte <i>The Emergence</i> ileriye doğru bu uzun yürüyüşün temelinde yatan karmaşıklığa ilişkin geniş bilgiler içerir. Örneğin, yukarıda özetlenen düzgün panoramayı Lewis’in ilginç bir gözlem yaparak “genelde [İslami] tarikatların Anadolu’daki milliyetçileri destekler göründüğü”nü<sup><a class="hlink" href="../Text/01.htm#not01not12" id="not01ref12">12</a></sup> söylemesiyle nasıl bağdaştıracağız? Özellikle Lewis’in tarihindeki asıl aktörler olan Osmanlı eliti içinde, Batı’nın bazı yönleri ya da önerilen modernleşme programı ve doğrultusu konusunda kararsız kalmamış birini bulmak zordur. Örneğin, Lewis III. Selim’in Avrupa’da olup bitenleri yakından izlediğini ve özellikle Fransa’da devrim sonrasındaki yeniliklerden bazılarına ilgi duyduğunu anlatır.<sup><a class="hlink" href="../Text/01.htm#not01not13" id="not01ref13">13</a></sup> Ana çevresini kuşatan nüfuzlu danışmanlara göre, Fransızların getirdikleri değişiklikler “akıllarındaki fesadı” açığa çıkarmaktadır; yeni ilkeler koymakla ve yeni yasalar çıkarmakla Fransızlar “Şeytan’ın fısıldadığı"nı yapmaktadırlar.<sup><a class="hlink" href="../Text/01.htm#not01not14" id="not01ref14">14</a></sup></p>

  <p class="indent">Cevdet Paşa, bakış açısı ve ideolojisi önceden tasarlanmış kalıplara pek uymayan bir başka tanınmış kimsedir. Bir tarihçi ve adliye nazırı olarak, 19. yüzyıldaki Osmanlı hukuk reformuna öncülük etmiştir. Lewis onun 1870-76 arasında derlediği <i>Mecelle'</i>nin “biçim ve sunuş bakımından modern” olduğunu, ama aynı zamanda “sıkı sıkıya şeriata dayandığı”nı söyler. Çalışmasının sonucunu bir yandan “şeriat ile Hanefi fıkhının içtihat derlemesi,” bir yandan da “Türk hukuk biliminin en önemli başarılarından biri” olarak nitelendirir.<sup><a class="hlink" href="../Text/01.htm#not01not15" id="not01ref15">15</a></sup> Kestirme bir sınıflandırmaya kolay kolay girmeyen bir diğer kişi, Lewis’in “sarıklı devrimci”<sup><a class="hlink" href="../Text/01.htm#not01not16" id="not01ref16">16</a></sup> diye nitelendirdiği Ali Suavi’dir. Medrese eğitimi gören Ali Süavi, Avrupa’da sürgündeyken Türk milliyetçiliğinin İslami içeriği hakkındaki düşüncelerini geliştirir. Geçmişi, yönelimi, ateşli hitabeti ve padişahlık otokrasisine karşı uzlaşmaz tavrı onu 19. yüzyıldaki liberal muhalefetin en özgün ve en zor anlaşılır düşünürlerinden biri haline getirmiştir. Bunların dışındaki bir örnek ise “umumi dini ve milli ahlak ile maneviyatı korumak” ve “Osmanlı İmparatorluğu’nun kalkınması için Batı medeniyetinin sağladığı ilerleme ve ürünlerden yararlanmak” gibi ikili bir amaçla 1911’de kurulan “Hizb-i Cedid”dir.<sup><a class="hlink" href="../Text/01.htm#not01not17" id="not01ref17">17</a></sup></p>

  <p class="indent">Görüldüğü gibi, elit tabakanın düşünce ve güdüleri düzeyinde bile, Türk modernleşmesinin izlediği yolu modernleşme literatürünün kesin çizgili tek yanlı kategorilerine sığdırmak epeyce zordur. Elit düzeyinin ötesine geçerek Osmanlı/Türk modernleşmesinin toplumsal dayanaklarını incelediğimizde, genel tablo büsbütün karmaşık hale gelmektedir. Örneğin, Lewis 19. yüzyılın ilk yarısında Osmanlı tahtına danışmanlık yapan İngiliz asıllı Slade’in Osmanlı reformlarının halk üzerinde olumlu bir etki yarattığına pek inanmadığını, eski düzenin o kadar da kötü olmadığını savunur:<sup><a class="hlink" href="../Text/01.htm#not01not18" id="not01ref18">18</a></sup></p>

  <div class="block">
    <p class="bl_nonindent">Şimdiye değin Osmanlı, özgür insanlara tanınan ve Hıristiyan ulusların uğruna uzun mücadeleler verdiği en değerli ayrıcalıkların bazılarından gelenek uyarınca yararlandı. Devlete sınırlı bir toprak vergisi dışında hiçbir şey ödemedi. (...) Dilediği yerlere pasaportsuz yolculuk yaptı; hiçbir gümrük görevlisi gözleriyle ve kirli elleriyle eşyalarını izinsiz karıştırmadı; polis hareketlerini gözlemedi ya da sözlerine kulak kabartmadı. (...)</p>
  </div>

  <p class="indent">1962’de, yani Osmanlı reformunun başlamasından neredeyse iki yüz yıl sonra, Bernard Lewis “Son yıllarda Türkiye’deki dinsel canlanma birçok yazarın ilgisini çekmiştir” demekte, kanıt olarak da 1947’den 1958’e kadar uzanan bir dizi makale ve kitap zikretmektedir.<sup><a class="hlink" href="../Text/01.htm#not01not19" id="not01ref19">19</a></sup></p>

  <p class="indent">Türk toplumunu modernleşme sürecinde etkileyen belirsizliklerin başka örneklerini bulmak için, bir başka klasik metne, Daniel Lerner’in <i>Passing of Traditional Society</i> kitabına da bakabiliriz. Tıpkı Lewis’in ilk Osmanlı reformcularının hedeflerini biçimlendiren farklı etkileri kendi anlatımıyla bütünleştirmemesi gibi, Lerner da “önüne geçilemez” diye tanımladığı modernleşmenin Türk toplumunda yarattığı çelişkileri sunar, ama modeline tam oturtamaz. Bir örnek vermek gerekirse, Lerner modernleştirici bir olgu olarak kenti şöyle anlatır:</p>

  <div class="block">
    <p class="bl_nonindent">[Kent] birçok değişik kişiliği barındırıyor. Bazı göçmenler hiçbir zaman kentsel perdenin ötesine geçmiyor ve perişan yaşamlarını adeta her gün ölerek sürdürüyor. Bazıları ise çalışma disiplinini doyurucu bir yaşam olarak görüyor. Başkaları yeni hülyalara ve şan şöhret rüyalarına kapılıyor; bunlar kendilerini kudretli çevrelere meydan okuyan (...) bir İslami tarikatın ya da proletaryanın başında hayal edebiliyor. Birçoğu, hatta belki de çoğunluğu sadece biraz daha fazla şey öğrenme, kazanma ya da edinme çabası içinde.<sup><a class="hlink" href="../Text/01.htm#not01not20" id="not01ref20">20</a></sup></p>
  </div>

  <p class="indent">Lerner, kendi etnografyasından çıkan bu verileri modernleşmenin doğal bir sonucu olarak görmek yerine bunların geleneksellikle modernlik arasında üçüncü bir kategori oluşturduklarını söyler ve bütün bu karışıklığa rağmen Türklerin Ortadoğu’nun en mutlu halkı olduğunu savunur.<sup><a class="hlink" href="../Text/01.htm#not01not21" id="not01ref21">21</a></sup></p>

  <h2 class="section1 sigil_not_in_toc">Türk Modernleşmesi ve Modernleştirici Elit</h2>

  <p class="nonindent">20. yüzyıl yazarlarının analizlerini sınırlayan yalnız toplumsal değişim kuramlarının katı modelleri ve dar kategorileri değildi. Bu yazarlar modernleşmeyi disiplinli ve belirsizlikten uzak bir süreç olarak betimlemeye çalışırken, 19. yüzyıldaki ve 20. yüzyıl başlarındaki siyasal liderlerin söz ve eylemlerinde kendilerininkine benzeyen bir bakış açısı bulurlar. Bürokrat elit Osmanlı/Türk modernleşmesini denetlenebilir boyutlara indirgemek ve kendilerini de ilerlemenin vazgeçilmez liderleri olarak sunabilmek için “eski” ve “yeni” ya da “geleneksel” ve “Batılı” gibi kategorileri yaygın biçimde kullanmaktaydı. Osmanlı/Türk eliti hem siyasal, hem de ideolojik bakımdan reformu tepeden tabana inen bir süreç olarak kavramaktaydı. Dolayısıyla çabaları önemli ölçüde Osmanlı kurumlarını değiştirmeye ve içinde bulunulan koşulların maddi ve formel yönlerini yeniden biçimlendirmeye yönelikti; güdülen amaç daha çok bunların Avrupa’daki karşılıklarına benzemesini sağlamaktı. Temelde yatan varsayım ortamın ve kuramların değişmesi halinde, bireylerin davranışlarının kolayca biçimlendirilebileceğiydi.</p>

  <p class="indent">Her ne kadar reform konusundaki bu yaklaşımın kökleri Rus çarı Büyük Petro’ya ve Avrupa’nın 18. yüzyıl sonlarıyla 19. yüzyıldaki aydınlanma mutlakıyetçiliğine kadar götürülebilirse de, Osmanlı ve Cumhuriyet reformcularının en doğrudan esin kaynakları Fransız Devrimi’ne dayanıyordu. Özellikle de 1793-94 yıllarında Fransız devletine egemen olan Jakobenler ile Osmanlı/Türk reformcuları arasında, devleti ve toplumu yeniden biçimlendirmeye yaklaşımlarındaki sofuca coşku bakımından birçok benzerlik vardır. Jakobenler için devrim her şeyi kapsayan ve Fransa’daki yaşamın bütün yönlerini etkileyen bir girişimdi. Bu nedenle Fransız tarihinin 1792’de başladığını ilan etmişler, rasyonel ve onluk birimlere göre takvimi yeniden düzenlemişler, günlere, aylara ve bayramlara yeni adlar vermişlerdi. Fransa’nın idari haritası yeniden çizilmiş, sokak ve caddelerin adları değiştirilmiş, hatta adları eski rejimle, kraliyet ailesiyle ya da ruhban sınıfla bağlantılı kişiler yeni adlar almaya özendirilmişti. “Pantolon, yakasız gömlek, kısa ceket, potin ve özgürlük şapkası”ndan oluşan özgün bir giyim “örnek devrimci” tarzıyla ilişkilendirilmiş, Jakobenlerin gözünde, dar pantolon, yelek ve pudralı peruğun oluşturduğu eski üniformalardan daha üstün tutulmuştu.<sup><a class="hlink" href="../Text/01.htm#not01not22" id="not01ref22">22</a></sup></p>

  <p class="indent">Birçok Osmanlı, Jöntürk ve Kemalist liderin kafasında da insanların dış görünümü, caddelerin temizliği, kurumların türü ve niteliği gibi biçimsel değişim unsurları modernleşmeyle eşanlamlıydı. Örneğin, 1829’da siviller için uygun ve zorunlu başlık olarak sarığın yerine fes benimsendi, “cüppe ve yemeni yerini setre-pantolon ve siyah deri potine bıraktı."<sup><a class="hlink" href="../Text/01.htm#not01not23" id="not01ref23">23</a></sup> Mehmed Kâmil Efendi 1859’da deyim yerindeyse Osmanlı reformunun gastronomik temellerini atarak ilk Osmanlı yemek kitaplarından birini yayımladı. <i>Melcetü’l-Tabbâhin</i> adlı bu kitabın önsözünde hayat şartlarının değişmesi yüzünden artık eski yemeklerin yetmediğinden, yeni hayata göre Batılılardan yeni bir mutfak tarzı almamız gerektiğinden<sup><a class="hlink" href="../Text/01.htm#not01not24" id="not01ref24">24</a></sup> söz ediliyordu. Yüz yıl kadar sonra, Cumhuriyet’in ilk yıllarında bu kez fes tutuculuğun simgesi haline geldi ve 1925’te meşhur “Şapka Kanunu”yla yasaklandı. Mustafa Kemal bu girişimin gerekçesini, fes “milletimizin başında cehil, gaflet ve taassubun, ve terakki ve temeddün düşmanlığının alameti farikası gibi telakki” olunuyordu<sup><a class="hlink" href="../Text/01.htm#not01not25" id="not01ref25">25</a></sup> sözleriyle ifade ediyordu. Bir konuşmasını dinleyen kişiler arasında bulunan ve anlaşıldığı kadarıyla yeni kıyafet kanunuyla başa çıkmak için beyhude bir çaba gösteren bir adamı şöyle tasvir ediyordu:<sup><a class="hlink" href="../Text/01.htm#not01not26" id="not01ref26">26</a></sup></p>

  <div class="block">
    <p class="bl_nonindent">Karşımda kalabalığın içinde bir zat görüyorum. Başında fes, fesin üstünde yeşil bir sarık, sırtında bir mintan, onun üstünde benim sırtımdaki gibi bir caket var, daha alt tarafını göremiyorum. Şimdi, bu kıyafet nedir? Medeni bir insan bu alelacaip kıyafete girip dünyayı kendine güldürür mü?</p>
  </div>

  <p class="indent">Bir başka örnek de Türk hükümetinin İslam dininde reform ve modernleşme sorununu incelemek üzere 1928’de bir kurulu görevlendirmesidir. Kurul, hazırladığı raporda “Ahlak ve iktisadi hayat gibi, dini hayatın da ilmi esaslara göre ıslah edilmesi gerektiği” görüşünü bildiriyordu. Ayrıca sıraların ve vestiyerlerin bulunduğu temiz ve düzgün camilere gerek olduğu ve insanların camilere temiz ayakkabılarla girmesinin sağlanması gibi tavsiyelerde bulunuyordu.<sup><a class="hlink" href="../Text/01.htm#not01not27" id="not01ref27">27</a></sup> 1960 gibi yakın bir tarihte, 27 Mayıs darbesinin ardından İstanbul’un askeri valisi “Batılı turistler arasında kötü bir izlenim yaratabileceği” gerekçesiyle halka açık yerlerde yüksek sesle konuşulmasını yasaklayan bir emir çıkarmıştı.<sup><a class="hlink" href="../Text/01.htm#not01not28" id="not01ref28">28</a></sup></p>

  <p class="indent">Kendi başlarına alındığında bu ve benzeri önlemler oldukça eğlenceli sayılabilir, ama bunların ardında yatan bakış açısı son derece ciddiydi. Osmanlı ve Türk reformcuları Türkiye’de bilim ve akıl yoluyla ilerleme için gerekli koşulları yaratmaya kararlıydılar. Fransızların bilinçli olarak ve tasarlayarak Fransa’da ve Avrupa’da hayata geçirmeye çalıştığı bu Aydınlanma idealleri ve özellikle ilerleme düşüncesine aşırı bağlılık, Jakobenler ile Osmanlı/Türk reformcularının birbirine benzeştiği bir başka alanı oluşturmaktadır. Osmanlı muhalefetinin liberal kişiliklerinden biri olan Sadullah Paşa’nın “Ondokuzuncu Asır” adlı kasidesinden alınma şu parça, bu duyguları bir parça yansıtmaktadır:<sup><a class="hlink" href="../Text/01.htm#not01not29" id="not01ref29">29</a></sup></p>

  <div class="block">
    <p class="bl_nonindent">Münevver eyledi ezhânı intişâr-ı ulûm<br />
    Mükemmel eyledi noksân-ı feyzi matbuat<br />
    Megârib oldu dirigaa metâli-i irfan<br />
    Ne kaldı şöhret i Rûm ü Arap ne Mısr u Herât<br />
    Zaman zamân-ı terakki cihan cihân-ı ulûm<br />
    Olur mu cehl ile kaabil bekaa-yı cemiyyât</p>
  </div>

  <p class="indent">Ziya Gökalp gibi önde gelen aydınların yazılarında ilerleme düşüncesi öylesine kilit bir yer tutar ki, bazen zamanın geçişi bile yeterince hızlı bulunmaz: “İlerlemeye azimle sarılacağız; beş yüz yılı sıçrayarak aşacak ve yerimizde durmayacağız” der Gökalp.<sup><a class="hlink" href="../Text/01.htm#not01not30" id="not01ref30">30</a></sup> Mustafa Kemal’e göre de, ilerlemeyi ölçerken standartlarımız “geçmiş asırların gevşetici zihniyetine göre değil, asrımızın sürat ve hareket mefhumuna göre düşünülmelidir.”<sup><a class="hlink" href="../Text/01.htm#not01not31" id="not01ref31">31</a></sup> Yine Mustafa Kemal 1925’te uygarlıktan sanki tapınılması gereken doğaüstü bir güç olarak söz eder:<sup><a class="hlink" href="../Text/01.htm#not01not32" id="not01ref32">32</a></sup></p>

  <div class="block">
    <p class="bl_nonindent">Medeniyetin coşkun seli karşısında mukavemet beyhudedir ve o, gafil ve itaatsizler hakkında çok bîamandır. Dağları delen, semalarda pervaz eden, göze görünmeyen zeraatten yıldızlara kadar her şeyi gören, tenvir eden, tetkik eden medeniyetin muvacehe-i kudret ve ulviyetinde kurûn-ı vustâ zihniyetlerle, iptidai hurafelerle yürümeğe çalışan milletler mahvolmağa ve hiç olmazsa esir ve zelil olmağa mahkûmdurlar.</p>
  </div>

  <p class="indent">Başlangıçta, Avrupa Aydınlanması sırasında ilerleme düşüncesi herhangi bir kültür, halk ya da coğrafyaya özgü bir şey olarak görülmüyordu. Önüne engeller çıkarmamayı öğrendikleri sürece, bütün insanlık için ulaşılabilir bir şeydi. Ama 19. yüzyılın sonuna gelindiğinde, Avrupa’daki ilerleme tartışmaları evrensel iddiasının çoğunu kaybetmiş durumdaydı. Beklentileri boşa çıkmış bazı siyasal ve düşünsel liderlerin elinde bu birleştirici ideal kendi karşıtına dönüştü. İlerleme artık toplumu ileri ve geri olarak bölmenin ve geri diye belirlenmiş grubu suçlamanın bir aracı olarak bile kullanılıyordu. Bir başka deyişle kültürler arası bir insanlık ideali olarak doğan ilerleme seçkinci liberal ideolojilerden hoşlanmayan ve belirsizliklere hoşgörüyle bakamayan etnik ve resmi milliyetçiliklerin etkili bir silahı haline gelmişti.<sup><a class="hlink" href="../Text/01.htm#not01not33" id="not01ref33">33</a></sup></p>

  <p class="indent">19. yüzyılın sonunda gittikçe artan siyasal güçlükler, askeri yenilgiler ve ekonomik sorunlarla karşı karşıya gelen Osmanlı bürokrat eliti içindeki güçlü gruplar da bu doğrultuda hareket etmeye koyuldular.<sup><a class="hlink" href="../Text/01.htm#not01not34" id="not01ref34">34</a></sup> Devletin ve ülkenin bekasıyla eşanlamlı gördükleri kendi varlıklarını sürdürmenin, ancak homojen ve kaynaşmış bir topluluğun tanımlanmasıyla sağlanabileceğine inanmaya başladılar.<sup><a class="hlink" href="../Text/01.htm#not01not35" id="not01ref35">35</a></sup> İlk Cumhuriyetçi elit, onların ideologları ve dönemin tarihçilerine göre, bir yandan Türkler ulusal bir topluluk olarak gelişip olgunlaşırken, bir yandan da bu topluluğun Batı uygarlığının ana mecrasında haklı yerini alması yönünde adımlar atılıyordu. İlk reform önlemlerinden bazılarında gördüğümüz Batı’ya, gayrimüslimlere, İslam dinine ve imparatorluk geçmişine liberal yaklaşımlar artık ortadan kalkmıştı. Şimdi tercihler eskiyle yeni, gerilikle uygarlık ve gericilikle ilerleme arasında kesin ifadelerle belirtilmekteydi. Daha sonraki konuşmalarında Mustafa Kemal “Acılar gördük” diyerek Osmanlı devletinin 19. yüzyılda içine düştüğü zor durumu ilk reform hareketindeki tereddüte bağlamıştı:<sup><a class="hlink" href="../Text/01.htm#not01not36" id="not01ref36">36</a></sup></p>

  <div class="block">
    <p class="bl_nonindent">Bunun sebebi dünyanın vaziyetini anlamadığımız içindir. Fikrimiz, zihniyetimiz medeni olacaktır. Şunun bunun sözüne ehemmiyet vermeyeceğiz. Medeni olacağız. Bununla iftihar edeceğiz. Bütün Türk ve İslam âlemine bakınız. Zihinleri medeniyetin emrettiği şümul ve tealiye uyamadıklarından ne büyük felaketler, ne ıstıraplar içindedirler... Artık duramayız. Behemehal ileriye gideceğiz... Medeniyet öyle bir kuvvetli ateştir ki ona bigâne olanları yakar ve mahveder.</p>
  </div>

  <p class="indent">Bu antiliberal sapmanın aşamaları ve pratik sonuçları çok iyi bilinmektedir. Önce 1914-15 Ermeni tehciri, ardından 1923-30 Yunanistan’la nüfus mübadelesi, 1942’de gayrimüslim işadamlarının mallarına yüzde 75’e kadar varan özel bir varlık vergisinin konması ve son olarak da İstanbul’da 6-7 Eylül 1955 olayları sırasında Rumlar ile öteki gayrimüslimlere ait işyerlerinin yağmalanması Türkiye’deki orta sınıfın zorla İslamileştirilmesi ve ulusallaştırılmasının belli başlı dönüm noktalarını oluşturur.</p>

  <p class="indent">Oysa resmi söylemde bu tarihsel dönüşümler yeterince incelenip açıklanmaz. Bertaraf edilen grupların yanı sıra bu girişimlerden yarar görmesi öngörülen çevreler bile yeterince dikkate alınmaz. Aslında popülist görünmelerine rağmen, Osmanlı ve Türk devlet adamları bireysel inisiyatifle, yurttaşlık haklarıyla ve kişi özgürlükleriyle ilintili olgulara her zaman derin bir kuşkuyla bakmışlardır. Bu nedenle, reform hareketinin ilk evrelerinde geniş biçimde temsil edilen, hatta örgütlenen tüm liberal düşünceler zamanla marjinal bir konuma itilmiş ve sürekli muhalefette bırakılmıştır. İktidardaki elitin ve onun düzenlemelerinin dışında kalan bütün düşünce ve kurumlar kuşkuyla karşılanmış, ancak eldeki siyasal programın gereklerine göre biçimlendirilip güdülebilecekleri oranda ilgi görmüşlerdir.<sup><a class="hlink" href="../Text/01.htm#not01not37" id="not01ref37">37</a></sup> Kısacası, reformcu elit Osmanlı/Türk toplumunu yeniden örgütleme arayışı içinde toplumdan kopuk, dışa kapalı ve içe dönük bir yönetici sınıf haline gelmiştir.<sup><a class="hlink" href="../Text/01.htm#not01not38" id="not01ref38">38</a></sup></p>

  <p class="indent">“II. Mahmud’dan (1784-1839) İsmet İnönü’ye (1884-1973) kadar”<sup><a class="hlink" href="../Text/01.htm#not01not39" id="not01ref39">39</a></sup> bütün Osmanlı/Türk liderlerinin hemen hepsinin ortak özelliği olan antiliberalizm, Türk modernleşmesinin önde gelen tarihçilerini rahatsız etmez. 1950 ve 60’larda, bu yazarların büyük bölümü geleneksel bağları kırmayı öylesine acil bir görev sayıyordu ki, bu hedefe ulaşmak için ne tür yöntemlerin kullanıldığına pek önem vermiyorlardı. Söz konusu yöntemlerin çoğu ilerlemeye karşıt olarak gösterilen kurum ve uygulamaları hedef aldığı için haklı görülmüşlerdi. Lewis’in “Jöntürkler belki Türkiye’ye anayasal yönetimi getiremediler, ama hiç olmazsa İstanbul’un su şebekesini ve lağımlarını tamir ettiler”<sup><a class="hlink" href="../Text/01.htm#not01not40" id="not01ref40">40</a></sup> sözleri, 19. yüzyıl Türk siyasetine ilişkin yaygın düşünce tarzını çok iyi yansıtmaktadır. Özellikle 1945’te çok partili demokrasiye geçilmesiyle birlikte, Türkiye komünizmin hızlı toplumsal ve ekonomik dönüşümü sağlayacak tek geçerli yöntem olmadığını gösteren bir vitrin haline de getirildi. Daniel Lerner’e göre, “yeni Türklerin yaratılması artık yalnız atom savaşı gibi büyük bir felaketin etkisiyle durdurulabilir”di.<sup><a class="hlink" href="../Text/01.htm#not01not41" id="not01ref41">41</a></sup></p>

  <h2 class="section1 sigil_not_in_toc">Geçmişte ve Günümüzde Modernleşen Toplum</h2>

  <p class="nonindent">Hem kuram, hem de uygulama düzeyinde kurumsal reforma ve dış görünüme bu denli ağırlık verilmesine bakarak, bu politikaların Osmanlı ve Türk toplumunun sadece küçük bir kesimini etkilediğini unutamayız. Ayrıcalıklı siyasal elitin dışında kaldıkları için görüşlerine dikkat edilmeyen birçok kişi vardı. Başkentin ötesinde olup bitenler hakkında bir fikir edinmek için yararlanabileceğimiz bir kaynak, köylülerin bakış açısından Birinci Dünya Savaşı ve sonrasının zor yıllarını anlatan hikâyelerdir. Bu tür hikâyeler savaş ve sıkıntı döneminden kaynaklanan sefil yoksulluğun yanı sıra derin bir kimlik bunalımını da ortaya koymaktadır. Örneğin, bu hikâyelerin ve manzum destanların kahramanları zor duruma girdiklerinde, son çare olarak sabit bir kimliği olmayan bir varlığa bağlılıklarını bildirme yoluna giderler. Konuşmalarında halife-padişah, Jöntürk liderleri, Mustafa Kemal, Hz. Muhammed ve yeğeni Hz. Ali birbiriyle kaynaşır ve şekilsiz bir yaratık haline gelir.<sup><a class="hlink" href="../Text/01.htm#not01not42" id="not01ref42">42</a></sup></p>

  <p class="indent">Devlet güçleri ile devlet dışı arena arasındaki bağlantılar, 1950’deki seçimlerde Mustafa Kemal’in partisinin ağır bir yenilgiye uğrayarak iktidardan düşmesiyle Türk siyaset sahnesinin ön saflarına çıktı. 1950 seçimleriyle “daha önceleri modernleşmeden hemen hiç etkilenmemiş” olarak nitelendirilen kırsal kesim birçok gözlemciyi şaşkınlığa uğratan bir gelişmeyle, dünyadaki en gelişkin ve en yaygın siyasal örgütlenme ve katılım sistemlerinden birine damgasını vurdu.<sup><a class="hlink" href="../Text/01.htm#not01not43" id="not01ref43">43</a></sup> Türkiye’deki bu siyasallaşmanın derecesinden etkilenen Daniel Lerner 1954’te, “köylüler demokratik siyasetin temel dersini öğrenmiş bulunuyorlar” diye yazıyordu. Bu olayda, köylüler ona büyük partiler arasında sadece küçük bir oy farkı olmasının daha iyi olduğunu, çünkü o zaman liderlerin kendilerini dinlediğini açıklamışlardı.<sup><a class="hlink" href="../Text/01.htm#not01not44" id="not01ref44">44</a></sup></p>

  <p class="indent">Günümüzde de Kemalist kısıtlamalara dayalı nüfuzun öteki devlet merkezli ideolojilerle birlikte gerilemesiyle, Türkiye’de yaşayan insanların yalnız tarihsel bir tecrübenin nesneleri değil, modernleşmenin özneleri de olarak önemli bir rol oynadıklarını görebilmekteyiz; Marshal Berman’ın deyişiyle “Kendilerini değiştirmekte olan dünyayı değiştirme, girdapta yollarını bulma ve buna sahip çıkma güçleri” vardır.<sup><a class="hlink" href="../Text/01.htm#not01not45" id="not01ref45">45</a></sup> Bu insanlar Lerner’ın sürekli “yayılıp genişleyen, (...) farklı ve alışılmamış şeylerle ve fantezilerle dolu” diye tanımladığı modern bir dünyada yaşamaktadır.<sup><a class="hlink" href="../Text/01.htm#not01not46" id="not01ref46">46</a></sup></p>

  <p class="indent">Bazılarına göreyse, son onyıl ya da buna yakın bir süre içinde Türk sahnesine egemen olan ve birbiriyle çatışan fikir ve vizyonların büyük bir bölümü yalnız bir geriye dönüşü değil, Türk modernlik tecrübesinin tam bir çöküşünü haber vermektedir. Bu bakış açısına göre, Türkiye’deki ilerlemenin yarattığı sonuç rasyonel ve evrensel anlamda ilerici bir orta sınıf toplumu değil, ekonomik bakımdan kutuplaşmış, siyasal kavga içinde ve etnik olarak bölünmüş bir halktır. Yükselen okuryazarlık düzeyi ve kitle iletişim araçları, gelişmelerden haberdar ve siyasal bilince sahip aktörler yerine, modernliğin meyvelerine alışkın, ama bunları yönlendirecek bilgi ve araçlardan yoksun genç, sürekli artan bir nüfus yaratmıştır.</p>

  <p class="indent">Bu tür nitelendirmelerden birçoğunun temelinde yatan umutsuzluğun ve alaycı yaklaşımın tersine, 1980 ve 90’ların yekparelikten ve merkeze bağlılıktan kurtulmuş dünyasında olanakların çoğalışını görmeye eğilimli insanlar da vardır. Ama bu noktada sarkacı ters yöne çok fazla çekme, her tutumu kendi doğrusuna sahipmiş gibi sunma ve –ne kadar dar, sınırlı ya da özel olduğuna bakmaksızın– her hareketi anlamlı bir intibak, protesto ya da baskı hareketi olarak yorumlama konusunda dikkatli olmak gerekir. Böylesine yerelleşmiş bir bakış insanların bu ayrım çizgilerini aşarak iletişim kurabilme ve kendileri için en dolaysız ve kişisel tecrübenin ötesinde ortak bir bağlam hayal etme olasılığını yadsır. Böyle bir tutumdan kaynaklanan ve Ernest Gellner’in son kitaplarından birinde şiddetle eleştirdiği aşırı görelilik dünyasından kaçınmak için, dünya çapında tarihsel bir süreç olarak modernleşmenin evrensel öğretilerini hatırlamamız gerekir.<sup><a class="hlink" href="../Text/01.htm#not01not47" id="not01ref47">47</a></sup> Piyasa toplumunun genişlemesi ve derinleşmesi, insanların kendilerini koruma güdüleri, insan ve yurttaşlık haklarına önem verilmesi diye özetlediğimiz ilkeler modernleşmenin çeşitli yönleri olarak görülmeli, sadece bir gruba, bakış açısına, geleneğe ya da kültüre özgü sayılmamalıdır. Biz, modernleşmenin nesneleri ve özneleri olarak bu unsurların evrenselliğinde direttiğimizde, bizi çevreleyen ve çoğalmakta olan bakış, tavır ve protestoları birbirleriyle karşılaştırma, bazılarını takdir edip bazılarını yerme ve değerlendirmenin bir yolunu bulabilmeliyiz. Böyle bir tutumun en inandırıcı açıklamalarından birini veren Weber’e göre, “modern kültürde kusursuz cevap” diye bir şey yoktu; insan tarihsel dünyayı yaşandığı gibi kabul ederek ve anlamaya çalışarak, içe dönüklüğün ve öznelciliğin ayartmalarına karşı koyabilir, böylece de umut dolu geleceklerin doğuşunu mümkün hale getirebilirdi.<sup><a class="hlink" href="../Text/01.htm#not01not48" id="not01ref48">48</a></sup></p>

  <p class="indent">21. yüzyıla doğru gidilirken ve İkinci Dünya Savaşı sonrası düzenlemeler ortadan kalkarken, Türkiye yeni dünya düzeninin bir ekseni ve modernleşmenin başarılı bir örneği olarak bir kez daha ilgi odağı haline gelmektedir. <i>The Economist,</i> Türkiye’yi “İslam’ın Yıldızı” olarak nitelendirmekte, Huntington ise Türkiye’yi kendi içinde bölünmüş ve dolayısıyla “Batı ile geri kalan kesim arasında” belirmekte olan çatışmanın belirleyici alanlarından biri olmaya aday bir ülke olarak görmektedir:<sup><a class="hlink" href="../Text/01.htm#not01not49" id="not01ref49">49</a></sup></p>

  <div class="block">
    <p class="bl_nonindent">Mekke’yi reddeden ve Brüksel tarafından reddedilen Türkiye’nin gözü nerededir? Bunun cevabı Taşkent olabilir. Sovyetler Birliği’nin yıkılması Türkiye’ye yeniden canlanan ve Yunanistan sınırından Çin sınırına kadar yedi ülkeyi kapsayan Türk uygarlığının önderi olma fırsatını vermektedir.</p>
  </div>

  <p class="indent">Robert Kaplan önümüzdeki yüzyılda Üçüncü Dünya’nın yıkıcı bir sarsıntı geçirebilecek bölgesinde bulunması açısından “Türk Müslüman kültürünün sağlam dokusu”na hayranlığını belirtmekte ve şöyle devanı etmektedir: “Bu kadar güçlü bir kültürün bir kez daha Ortadoğu’ya egemen olma potansiyeli vardır. (...) Yaygın bir gecekondu hayatını çözülmeye uğramaksızın barındırabilen bir kültüre sahip bu insanlar, göreli olarak ifade etmek gerekirse geleceğin galipleri olacaktır.”<sup><a class="hlink" href="../Text/01.htm#not01not50" id="not01ref50">50</a></sup></p>

  <p class="indent">Huntington’ın kendi “uygarlıklar çatışması”nda Türkiye’yi merkeze yerleştirmesi ya da Kaplan’ın çözülmeye uğramadan gecekondularda yaşayabildikleri için Türkler hakkında olumlu bir izlenim edinmesi bazılarına rahatlatıcı gelebilir. Ama bu tür genellemelere bel bağlamak yanlış olacaktır. Her şeyden önce, 1980 ve 90’larda “modern kamuoyunun kıyas kabul etmez özel diller konuşan çok sayıda parçaya ayrıldığı ve modernliğin insanların hayatına anlam katma gücünü yitirdiği”<sup><a class="hlink" href="../Text/01.htm#not01not51" id="not01ref51">51</a></sup> sonucuna varmamalıyız. Çünkü devlet merkezli modernleşme modellerinin çöküşünü bizzat modernliğin çöküşüyle denk saymak, tarihimizi hâlâ çok sınırlayıcı bir modelin merceğinden okuduğumuz anlamına gelir. Bu modellerin gittikçe sahneden çekilmesi beraberinde modernlik umudunu götürmemekte, tam tersine modernleşmenin kurtarıcı ve güç verici dinamiklerini serbest bırakmaktadır. Geçmişin yapay kesinliklerinden ve tekörnekliklerinden kurtulduğumuzda, bu dünyayı kaotik ve güvensiz değil, olanaklarla dolu görebiliriz; yani “farklı ve alışılmamış her şeye özlem içindeki hayallerin ve fantezilerin daha etkin olarak doldurduğu”<sup><a class="hlink" href="../Text/01.htm#not01not52" id="not01ref52">52</a></sup> bir dünya olarak... Lerner’ın çok iyi bilinen etnografyasında, Balgatlı bakkal Amerikan filmlerini daha heyecanlı oldukları için tercih ettiğini söyler: “İnsanın kafasında daha sonra ne olacağı sorusunu uyandırıyorlar” der.<sup><a class="hlink" href="../Text/01.htm#not01not53" id="not01ref53">53</a></sup> Belki de film hâlâ devam ediyor ve biz de ne olacağını merakla bekliyoruz. ■</p>

  <div class="footnote">
    <p class="footnote" id="not01not1"><a class="hlink" href="../Text/01.htm#not01ref1">1</a> Hasan Cemal, <i>12 Eylül Günlüğü: Demokrasi Korkusu,</i> Ankara, Bilgi, 1986, s. 267.</p>

    <p class="footnote" id="not01not2"><a class="hlink" href="../Text/01.htm#not01ref2">2</a> 1925 ve sonrası için bkz. Erik Zürcher, <i>Turkey: A Modern History,</i> Londra, I. B. Tauris, 1993, s. 180-92.</p>

    <p class="footnote" id="not01not3"><a class="hlink" href="../Text/01.htm#not01ref3">3</a> A. Taner Kışlalı, <i>Atatürk'e Saldırmanın Dayanılmaz Hafifliği</i>, İmge, 1993.</p>

    <p class="footnote" id="not01not4"><a class="hlink" href="../Text/01.htm#not01ref4">4</a> Ali Bulaç, <i>Din ve Modernizm</i>, İstanbul, Beyan, 1992. Ayrıca bkz. M. Meeker, "The New Muslim Intellectuals in the Republic of Turkey", Richard Tapper, <i>Islam in Modern Turkey</i>, Londra, I. B. Tauris, 1991, s. 189-222.</p>

    <p class="footnote" id="not01not5"><a class="hlink" href="../Text/01.htm#not01ref5">5</a> Örneğin bkz. Amir Hassanpour, "The Kurdish Experience", <i>Middle East Report,</i> no: 189, Temmuz-Ağustos 1994, s. 2-7.</p>

    <p class="footnote" id="not01not6"><a class="hlink" href="../Text/01.htm#not01ref6">6</a> 1980'lerin iyimser bir değerlendirmesi için bkz. M. Heper ve A. Evin (ed.), <i>Politics in the Third Turkish Republic,</i> Boulder, Westview, 1994.</p>

    <p class="footnote" id="not01not7"><a class="hlink" href="../Text/01.htm#not01ref7">7</a> Bu kesimdeki değerlendirme ve tanımlamalar büyük ölçüde şu yapıtlara dayanmaktadır: Karl Polanyi, <i>The Great Transformation,</i> New York, Beacon Press, 1956; Reinhard Bendix, <i>Nation Building and Citizenship,</i> Berkeley, University of California Press, 1977; Dean Tipps, "Modernization Theory and the Comparative Study of Sociétés", <i>Comparative Study of Societies and History,</i> Mart 1973, s. 196-226; Liah Greenfeld, <i>Nationalism,</i> Cambridge, Harvard University Press, 1992; Marshall Berman, <i>All That is Solid Melts Into Air,</i> Londra, Penguin, 1992; Chantai Mouffe (ed.), <i>Dimensions of Radical Democracy,</i> Londra, Verso, 1992.</p>

    <p class="footnote" id="not01not8"><a class="hlink" href="../Text/01.htm#not01ref8">8</a> Tipps, <i>age</i>., Ayrıca bkz. S. N. Eisenstadt, "The Kemalist Regime and the Modernisation: Some Comparative and Analytical Remarks", J. Landau (ed.), <i>Atatürk and the Modernisation of Turkey,</i> Boulder, Westview, 1984, s. 3-16.</p>

    <p class="footnote" id="not01not9"><a class="hlink" href="../Text/01.htm#not01ref9">9</a> Bernard Lewis, <i>The Emergence of Modern Turkey,</i> New York, Oxford University Press, 1962, s. 17.</p>

    <p class="footnote" id="not01not10"><a class="hlink" href="../Text/01.htm#not01ref10">10</a> Bülent Ecevit'in yakın dönemdeki bir yazısında aynı noktaya işaret etmesi ilginçtir: B. Ecevit, "Prospects and Difficultes of Democratization in the Middle East", E. Golberg, R. Kasaba, J. Migdal (ed.), <i>Rules and Rights in the Middle East,</i> Seattle, University of Washington Press, 1993, s. 141-63.</p>

    <p class="footnote" id="not01not11"><a class="hlink" href="../Text/01.htm#not01ref11">11</a> Lewis, <i>age</i>., s. 353.</p>

    <p class="footnote" id="not01not12"><a class="hlink" href="../Text/01.htm#not01ref12">12</a> <i>age</i>., s. 409.</p>

    <p class="footnote" id="not01not13"><a class="hlink" href="../Text/01.htm#not01ref13">13</a> <i>age</i>., s. 57. Ayrıca bkz. Bernard Lewis, "The Impact of the French Revolution on Turkey", <i>Journal of World History,</i> 1953, s. 105-25.</p>

    <p class="footnote" id="not01not14"><a class="hlink" href="../Text/01.htm#not01ref14">14</a> Lewis, <i>The Emergence, s.</i> 130.</p>

    <p class="footnote" id="not01not15"><a class="hlink" href="../Text/01.htm#not01ref15">15</a> <i>age</i>., s. 23.</p>

    <p class="footnote" id="not01not16"><a class="hlink" href="../Text/01.htm#not01ref16">16</a> <i>age</i>., s. 154.</p>

    <p class="footnote" id="not01not17"><a class="hlink" href="../Text/01.htm#not01ref17">17</a> <i>age</i>., s. 220.</p>

    <p class="footnote" id="not01not18"><a class="hlink" href="../Text/01.htm#not01ref18">18</a> <i>age</i>., s. 125-26.</p>

    <p class="footnote" id="not01not19"><a class="hlink" href="../Text/01.htm#not01ref19">19</a> <i>age</i>., s. 416, dipnot 32.</p>

    <p class="footnote" id="not01not20"><a class="hlink" href="../Text/01.htm#not01ref20">20</a> Daniel Lerner, <i>The Passing of Traditional Society,</i> New York, The Free Press, 1958, s. 77.</p>

    <p class="footnote" id="not01not21"><a class="hlink" href="../Text/01.htm#not01ref21">21</a> <i>age</i>., s. 101. Elbette Türkiye kesin çizgilerle ayrılan ideal gelenek ve modernlik tiplerine pek uymayan çatışmalı bir durumun görüldüğü tek ülke değildi. Karmaşıklığın gittikçe artması üzerine, modernleşme literatürü "gelenek-sonrası" (ama modernlik-öncesi) toplumlara ilişkin kuramlar geliştirmeye başladı. Örnek olarak bkz. <i>Daedalus</i>‘taki yazılar, c. 120, no: 1, Kış 1973. Bu, basitleştirilmiş düzenlerin getirdiği güçlükleri kavramada önemli bir adımdır. Ama bazı durumlarda bu adım bir başka ideal tip yaratma noktasına varmış ve böylece bir toplumun geleneksel düzeyden gelenek-sonrasına ya da geçiş aşamalarına nasıl geçtiği konusuna bir aydınlık getirmemiştir. Örneğin bkz. Joseph Gusfield, "Tradition and Modernity: Misplaced Polarities in the Study of Social Change", J. Finkle ve R. Gable (ed.), <i>Political Development and Social Change,</i> New York, John Wiley, 1966, 15-26.</p>

    <p class="footnote" id="not01not22"><a class="hlink" href="../Text/01.htm#not01ref22">22</a> Robert Darnton, <i>The Kiss of the Lamourette,</i> New york, Norton, 1990, s. 9.</p>

    <p class="footnote" id="not01not23"><a class="hlink" href="../Text/01.htm#not01ref23">23</a> Lewis, <i>The Emergence</i>, s. 102.</p>

    <p class="footnote" id="not01not24"><a class="hlink" href="../Text/01.htm#not01ref24">24</a> Hilmi Ziya Ülken, <i>Türkiye'de Çağdaş Düşünce Tarihi,</i> İstanbul, Ülken, 1966, s. 40.</p>

    <p class="footnote" id="not01not25"><a class="hlink" href="../Text/01.htm#not01ref25">25</a> Kemal Atatürk, <i>Nutuk,</i> II, İstanbul, Milli Eğitim Basımevi, 1962, s. 895.</p>

    <p class="footnote" id="not01not26"><a class="hlink" href="../Text/01.htm#not01ref26">26</a> <i>Atatürk'ün Söylev ve Demeçleri,</i> II, Ankara, TTK, 1959, s. 216.</p>

    <p class="footnote" id="not01not27"><a class="hlink" href="../Text/01.htm#not01ref27">27</a> <i>age.</i> s. 414.</p>

    <p class="footnote" id="not01not28"><a class="hlink" href="../Text/01.htm#not01ref28">28</a> <i>Cumhuriyet</i>, 25 Temmuz 1961.</p>

    <p class="footnote" id="not01not29"><a class="hlink" href="../Text/01.htm#not01ref29">29</a> Kenan Akyüz, <i>Batı Tesirinde Türk Şiiri Antolojisi,</i> İstanbul, İnkılap, 1986, s. 78-79.</p>

    <p class="footnote" id="not01not30"><a class="hlink" href="../Text/01.htm#not01ref30">30</a> Aktaran Lerner, <i>Traditional Socicty,</i> s. 136.</p>

    <p class="footnote" id="not01not31"><a class="hlink" href="../Text/01.htm#not01ref31">31</a> <i>Atatürk'ün Söylev ve Demeçleri,</i> II, Ankara, Türk Tarih Kurumu, 1959, s. 275.</p>

    <p class="footnote" id="not01not32"><a class="hlink" href="../Text/01.htm#not01ref32">32</a> age. s. 212.</p>

    <p class="footnote" id="not01not33"><a class="hlink" href="../Text/01.htm#not01ref33">33</a> Greenfeld, <i>Nationalism,</i> s. 1-26, 189-274, 222-34; Benedict Anderson, <i>The Imagined Communities,</i> Londra, Verso, 1991.</p>

    <p class="footnote" id="not01not34"><a class="hlink" href="../Text/01.htm#not01ref34">34</a> Eski Osmanlı topraklarında, özellikle de Balkanlar'da koşut bir gelişmenin yaşandığına işaret etmek gerekir. Bkz. Fikret Adanır, "The National Question and the Genesis and Development of Socialism in the Ottoman Empire", M. Tuncay ve E. Zurcher (ed.), <i>Socialism and Nationalism in the Ottoman Empire, 1876-1923,</i> Londra, British Academic Press, 1994, s. 27-48.</p>

    <p class="footnote" id="not01not35"><a class="hlink" href="../Text/01.htm#not01ref35">35</a> Abdülhak Adnan Adıvar Cumhuriyet dönemindeki eğitim normlarını, daha önceki islami normlar kadar dogmatik bulmuş, yeni rejimin reformlarıyla "Türkiye'nin pozitivist bir mozole haline geldiği"ni söylemiştir. A. Adıvar, "Interaction of Islamic and Western Thought in Turkey", T. C. Young (ed.), <i>Near Eastern Culture and Society,</i> Princeton, Princeton University Press, 1951, s. 128.</p>

    <p class="footnote" id="not01not36"><a class="hlink" href="../Text/01.htm#not01ref36">36</a> <i>Atatürk'ün Söylev ve Demeçleri,</i> II, s. 207.</p>

    <p class="footnote" id="not01not37"><a class="hlink" href="../Text/01.htm#not01ref37">37</a> Bkz. Zurcher, <i>Turkey: A Modern History,</i> s. 115-16, 175-76.</p>

    <p class="footnote" id="not01not38"><a class="hlink" href="../Text/01.htm#not01ref38">38</a> Şerif Mardin, "Just and Unjust", <i>Daedalus,</i> 120, no: 3, Yaz 1991, s. 117-29. Ayrıca bkz. Ergun Özbudun, "State Elites and Democratic Political Culture in Turkey", L. Diamond (ed.), <i>Political Culture and Democracy in Developing Countries,</i> Boulder, Lynne Reiner, 1993, s. 247-68.</p>

    <p class="footnote" id="not01not39"><a class="hlink" href="../Text/01.htm#not01ref39">39</a> Lewis, <i>The Emergence,</i> s. 369.</p>

    <p class="footnote" id="not01not40"><a class="hlink" href="../Text/01.htm#not01ref40">40</a> <i>age.</i> s. 228.</p>

    <p class="footnote" id="not01not41"><a class="hlink" href="../Text/01.htm#not01ref41">41</a> Lerner, <i>Traditional Society,</i> s. 128.</p>

    <p class="footnote" id="not01not42"><a class="hlink" href="../Text/01.htm#not01ref42">42</a> Nazım Hikmet'in destansı şiiri "Memleketimden İnsan Manzaraları"nda keskin hatlarla çizdiği bir dizi Anadolu karakterinde bu özelliklerin birçoğu görülür.</p>

    <p class="footnote" id="not01not43"><a class="hlink" href="../Text/01.htm#not01ref43">43</a> Cyril Black, <i>The Dynamics of Modernization</i>, New York, Harper and Row, 1966, s. 121; Ward and Rustow, <i>Political Modernization in Japan and Turkey</i>, s. 456.</p>

    <p class="footnote" id="not01not44"><a class="hlink" href="../Text/01.htm#not01ref44">44</a> Lerner, <i>Traditional Society,</i> s. 41.</p>

    <p class="footnote" id="not01not45"><a class="hlink" href="../Text/01.htm#not01ref45">45</a> Berman, <i>All That Is Solid,</i> s. 16.</p>

    <p class="footnote" id="not01not46"><a class="hlink" href="../Text/01.htm#not01ref46">46</a> Lerner, <i>Traditional Society,</i> s. 23.</p>

    <p class="footnote" id="not01not47"><a class="hlink" href="../Text/01.htm#not01ref47">47</a> Ernest Gellner, <i>Postmodernism, Reason and Religion,</i> Londra, Routledge, 1992.</p>

    <p class="footnote" id="not01not48"><a class="hlink" href="../Text/01.htm#not01ref48">48</a> Weber'den aktaran Gordon Craig, "Demonic Democracy", <i>The New York Review of Books,</i> 13 Şubat 1992, s. 21. Ayrıca bkz. David Harvey, "Class Relations, Social Justice and the Politics of Difference", M. Keith ve S. Pile (ed.), <i>Place and Politics of Identity,</i> New York, Routledge, 1993, s. 41-66.</p>

    <p class="footnote" id="not01not49"><a class="hlink" href="../Text/01.htm#not01ref49">49</a> Samuel Huntington, "The Clash of Civilizations", <i>Foreign Affairs,</i> Yaz 1993, s. 22-49.</p>

    <p class="footnote" id="not01not50"><a class="hlink" href="../Text/01.htm#not01ref50">50</a> Robert Kaplan, "The Coming Anarchy", <i>Atlantic Monthly,</i> Şubat 1994, s. 44-76.</p>

    <p class="footnote" id="not01not51"><a class="hlink" href="../Text/01.htm#not01ref51">51</a> Berman, <i>All That is Solid,</i> s. 17.</p>

    <p class="footnote" id="not01not52"><a class="hlink" href="../Text/01.htm#not01ref52">52</a> Lerner, <i>Traditional Society,</i> s. 23.</p>

    <p class="footnote" id="not01not53"><a class="hlink" href="../Text/01.htm#not01ref53">53</a> <i>age.</i> s. 28.</p>
  </div>
</body>
</html>
