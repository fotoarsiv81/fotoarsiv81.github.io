<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter">1990'LARDA TÜRKİYE'DE MODERNLEŞMENİN DOĞRULTUSU</h1>

  <p class="center"><span class="small2">ÇAĞLAR KEYDER</span></p>

  <p class="nonindent"><span class="big">T</span>ürkiye toplumu, 20. yüzyılın son onyılında derin bir huzursuzluk duygusuna kapıldı. Elit ve aydın kesimler hatanın nerede olduğunu, daha doğrusu kendilerinin nerede hataya düştüklerini sorgularken, halk da bu yön bulamayışa, artan toplumsal düzensizliğe, kurumların çürüyüşüne ve yasatanımazlığa uyum sağlamaya çalıştı. Kalkınmacı idealin terk edildiğini görünce ulus-devletin vaatlerini daha bir kuşkuyla karşılar oldular. Devlet gücünü silah olarak kullanan modernleşmecilerin bilinçli olarak modernleşmeyi dayattığı bir ortamda, devletin bunalımı sanki bütün projenin iflasını haber veriyordu. Türkiye gerçekliğinin doğurduğu karamsarlık, küresel modernleşme projesinin tükendiği korkusuyla birleşerek şiddetlendi: Batının kültürel başarılarının artık yinelenemeyeceği, Türkiye’nin modernleşmesinin ayrılmaz bir bileşenini oluşturan Avrupa lehindeki jeokültürel tercihin terk edilmesi gerekeceği korkusuydu bu.</p>

  <p class="indent">Modernleştirmeci Türkler modernleşmeyi Batılılaşmayla, Avrupa uygarlığında bir yer edinmekle özdeşleştirmişlerdi.<sup><a class="hlink" href="../Text/02.htm#not02not1" id="not02ref1">1</a></sup> Modernlik onların kavrayışında bütünsel bir projeydi; Avrupa’yı modern kılan kültürel boyutların tümünü kucaklayıp içselleştiren bir proje. Onlar sadece akılcılığı, bürokratikleşmeyi ve örgütsel etkinliği artırmakla yetinmiyor, laikliği, bireyin özerkliğini ve kadın-erkek eşitliğini sağlamak için bir toplumsal dönüşüme de ihtiyaç duyuyorlardı. Bu proje yerel kültüre ancak folklor çerçevesine sığabilecek kadar bir yer tanıyor, modernlik kavramının saflığının “İslami” ya da “Türk” gibi bir niteleyici sıfatla bozulmasını kabul etmiyordu.<sup><a class="hlink" href="../Text/02.htm#not02not2" id="not02ref2">2</a></sup></p>

  <p class="indent">Yukarıda sözü edilen karamsarlığa yol açan, modernleşmeyi Batılılaşmayla tamamen bir tutan bu modernlik kavramıydı. Oysa örgütsel etkinlik ve akılcılığa doğru fiili dönüşüm süreci anlamında bir başka modernleşme kavramı daha vardır; bu kavramda Aydınlanmayla ilgili hiçbir normatif yükümlülük yoktur. Bu “Batılı olmayan modernleşme” yaklaşımı, Türkiye’de pek çok taraftar kazandı. Bu yaklaşımı savunanlar, postmodernizmin melezi yüceltmesini andıran bir tutumla, toplumsal bağların çözülmesinde ve modernleşmenin emellerini tehdit eden inançların yükselmesinde olumlu bir yan görüyorlar; belki de Batılılaşma yanlıları bir zamanlar uğraştıkları kesimle bir müzakere masasına oturabilecekler. Modernleşmeyi tehdit edenlerde bir kültürel kimlik arayışı gözleniyor; insanlar, şimdiye kadar tanımlamalarına izin verilmemiş yaşam dünyaları üzerinde hak iddia ediyorlar.</p>

  <p class="indent">Kalıptan sapmalardan nefret eden Batılılaşma yanlılarının tersine, iyimserler yerel ile moderni birleştirmeyi öneriyorlar. Çerçevesi belirtilmemekle birlikte, bileşim genellikle “İslami ve modern” başlığı altında betimleniyor.<sup><a class="hlink" href="../Text/02.htm#not02not3" id="not02ref3">3</a></sup> Bu anlayışı savunanlar Aydınlanma ideallerinin normatif ithali olarak tanımlanan modernleşmenin öldüğünü ilan ediyor, modernliği yerel (dolayısıyla bazılarına göre otantik) bir düzeyde elde etme olanağını sevinçle karşılıyorlar.</p>

  <p class="indent">Modernleşmenin ancak bütünsel olabileceği ve Aydınlanma ideallerini gerçekleştirmeyi amaçlaması gerektiği konusunda Batılılaşma yanlılarının tutumunu normatif açıdan paylaşıyorum. Tepeden inme modernleştirme ve ulus-devletin başarılarının temsil ettiği momentin tükendiği teşhisi doğru olabilir; ama buradan hareketle modernlik projesinin artık tamamen tıkandığı sonucuna varmak gerekmez. Modernleştirmeyi tepeden inme getiren toplum yönetimi daha başlangıcında sakattı; dolayısıyla bireylerin özgür ve eşit olduğu bir toplum idealine ulaşılabilmesi için aşılması gerekir. Bu ancak modernleşme çizgisinin toplumun kendisine kayması ve bireylerin yurttaş statüsüne kavuşmasına olanak verecek yeni bir siyasal ve yasal çerçevenin oluşmasıyla sağlanabilir. Yani, modernleşmeye normatif olarak bağlılık duyan kişiler için durumun doğru teşhis edilmesi çok önemlidir: Geçmişte devletin sağladığı modernleşme momentini yeniden elde etmenin bir yolu var mıdır? Modernleşme dinamiği bundan böyle toplumdan çıkacaksa başlıca temsilcileri kimler olacaktır ve başarıya ulaşmaları için gerekli siyasal koşullar nelerdir? Köklü cerrahi müdahaleye ihtiyacımız olduğu doğru, ama modernleşme öldü diye resmi bir soruşturma başlatmak için vakit erken.</p>

  <h2 class="section1 sigil_not_in_toc">Tepeden İnmeci Bir Modernleşme</h2>

  <p class="nonindent">“Modern” kökünden türetilmiş bütün sözcükler içinde Türkiye’nin deneyimine en uygun düşeni, “modernleştirmek”tir. Fiilin ardındaki özne modernleştirici elit, bu elitin hedefi ise kendi modernlik anlayışına uygun kurum, inanç ve davranışları seçilmiş nesneye, yani Türkiye halkına kabul ettirmekti.</p>

  <p class="indent">Tepeden inmeci modernleştirme ile kendi kendini oluşturan toplumsal bir süreç halindeki modernleşme arasındaki en önemli ayrım, modernleştiricilerin devlet gücünü ellerinde tutmaları ve kendi çıkarlarına göre davranmalarıdır. Bu nedenle Batılılaşmayı savunsalar bile modernliğin bütün boyutlarına bağlı olmayabilirler. “Tepeden inmeci modernleştirme” formülündeki başlıca sorun da modernliğin tam açılımıyla modernleştirmecilerin gerçekleşmesini istedikleri sınırlanmış biçimi arasındaki bu olası çatışmadır. Modernliğin bölünmez bir proje olduğu ve modernleştiricilerin bu projeyi yapay olarak güdükleştirmelerinin genellikle bunalıma yol açtığı kabul edilir; bu görüşün en tanınmış savunucusu da Barrington Moore’dur.<sup><a class="hlink" href="../Text/02.htm#not02not4" id="not02ref4">4</a></sup> Moore modernliğin şu ya da bu yanının, mönüden yemek ısmarlarcasına isteğe göre seçilip alınamayacağını ileri sürmüştür. Moore’a göre, siyasal modernleşmenin –eski düzenin egemen sınıfı gücünü koruduğu için– eksik kalması, faşizme doğru giden bunalımlı bir yörüngenin belirleyicisidir. Bence Türkiye’de devlet geleneğinin tarihsel oluşumu, modernleştiricilerin modernliğin kapsamını sınırlandırmaya çalışırken yaptıkları seçimleri belirlemiş, böylelikle ilan ettikleri Batılılaşma hedeflerine zarar vermiştir. İzleyen sayfalarda bu görüş savunulacaktır.</p>

  <p class="indent">Türkiye örneğini inceleyenlerin çoğu, Osmanlı modernleştiricileriyle Türkiye Cumhuriyeti’nin kurucuları arasında bir süreklilik olduğunu kabul ederler.<sup><a class="hlink" href="../Text/02.htm#not02not5" id="not02ref5">5</a></sup> I. Dünya Savaşı’ndan sonra Osmanlı devlet yapısı ortadan kaldırılmadı; yeni Türkiye devleti sadece birkaç farklı kadroyla onun yerini aldı. Üstelik imparatorluğun etnik yapısı ve Kurtuluş Savaşı’ndan sonra Hıristiyan nüfusun sınırdışı edilmesiyle, devlet eliti güçlü bir burjuva sınıfının işbirliği yapıp yapmayacağını düşünmek zorunda kalmadı. Türkiye Cumhuriyeti doğduğunda imparatorluk dönemindeki tüccar, banker ve sanayicilerin çoğu artık ortalıkta yoktu.<sup><a class="hlink" href="../Text/02.htm#not02not6" id="not02ref6">6</a></sup> Hatta, ulusal modernleşme sürecinde devlet politikaları sayesinde yeni bir burjuvazi yaratıldı.</p>

  <p class="indent">İmparatorluk elitiyle Cumhuriyetçi elit arasındaki sürekliliğin Osmanlı toplum yapısının temel bir özelliğine, yani büyük toprak sahiplerinin bulunmamasına (ya da bürokrasinin göreli bağımsızlığına) dayandığı söylenebilir.<sup><a class="hlink" href="../Text/02.htm#not02not7" id="not02ref7">7</a></sup> Büyük toprak sahiplerinin olmaması nedeniyle eski düzenin koruyuculuğu bürokrasinin reformcu olmayan kanadına düştü; milliyetçi aydınlar ciddi bir muhalefeti göğüslemek zorunda kalmadılar. Latin Amerika oligarşileri ya da 1920’lerde Mısır’daki Vafd hareketinin çıkar çevreleri gibi, kendi dar tabanı için ekonomik liberalizm ve medeni-siyasal haklar talep edebilecek güçlü bir toprak sahibi sınıfın olmaması yüzünden, toplumda hiçbir grup devletin mutlakıyetçiliğine karşı çıkma olanağını bulamadı.</p>

  <p class="indent">Devletin sınıfsal temelinde devrimci bir değişiklik olmayınca devlet sınıfı ile kitleler arasındaki temel ayrım pekişti. Cumhuriyet devletinin, kuruluşuna yol açan savaş sırasında edindiği maddi kaynaklar da konumunu güçlendirdi. I. Dünya Savaşı ve Yunanistan’la savaş boyunca Müslüman olmayan nüfusun saf dışı bırakılması ve dışarıya sürülmesiyle, onlardan kalan mülklerin yanı sıra boşalan mevkiler de yeni devletin, geri kalan nüfusa dağıtabileceği çeyizine katıldı. Bu dağıtım hem yerli bir burjuvazinin yaratılmasını hızlandırmaya, hem de onları devlete borçlu kılmaya yaradı. Yeni devletin kuruluşundan kısa bir süre sonra dünya ekonomik koşulları ve dönemin ideolojik ortamı antiliberalizme ve ekonomide devlet güdümüne elverecek yönde değişti. 1930’larda ve II. Dünya Savaşı döneminde kapitalist birikim süreci tümüyle devletin denetimi altına girdi.</p>

  <p class="indent">Savaştan sonra Türkiye’nin devlet eliti –Amerikan hegemonyasındaki blok içinde yer alma çabalarının da etkisiyle– ekonomik liberalizmi benimseye razı edildi. Ama birkaç yıl içinde hem Amerikalılar hem de devlet eliti, kalkınmanın ekonomik liberalizmle değil planlı bir ithal ikameciliği aracılığıyla sağlanabileceğini gördüler. Böylece devlet yeni idari yetkiler kullanacağı geniş ayrıcalıklarla donatıldı. Ekonomik kalkınma sürecinde uğranacak kaybın da arttığı bu yeni ortamda işadamları için devlete meydan okumanın bedeli son derece ağırdı.<sup><a class="hlink" href="../Text/02.htm#not02not8" id="not02ref8">8</a></sup> Bürokratlar neredeyse bir dokunulmazlık zırhı altında bağımsız karar alabiliyorlar, hızlı kalkınma adına hesap vermekten kurtuluyorlardı. Devletin toplumsal ve ekonomik politikası da toplumdaki karşı çıkışları etkili biçimde önleyebilmesinde rol oynadı.<sup><a class="hlink" href="../Text/02.htm#not02not9" id="not02ref9">9</a></sup> Dönem ulusal kalkınmacılık dönemiydi; dünya koşulları devletin ekonomiyi göreli bir kapalılık içinde düzenlemesine olanak veriyordu. Büyük Bunalım sırasında devletçilik, sonra da Amerikan politikalarına ve dönemin dünya ekonomik koşullarına uygun ithal ikameciliği, devletin ihtiyacı olan politika paketlerini sağlamıştı.</p>

  <p class="indent">Ulusal kalkınmacılık ekonomik vaatlerini başarıyla gerçekleştirdi. 1980’lere kadar çevrel ekonomilerin çoğunda olduğu gibi, Türkiye’de de dikkate değer bir kalkınma, ulusal ekonomik bütünleşme, kentleşme ve refah düzeyi artışı görüldü. Bu kazanımlar popülist söylemi besleyen toplumsal haklar reçetesi çerçevesinde halka aktarıldı. Ne var ki, maddi ilerleme bireysel özerkliğin ya da yasal hakların gelişmesini getirmedi. Tam tersine, denebilir ki, sosyal hakların başarıyla uygulanması yüzünden yurttaşlık kavramı gücünü yitirdi. Popülizm güçlü bir devletin kendi konumunu başarıyla pekiştirmesinin yolu haline geldi; devlet güçlü kaldığı sürece, yurttaşlık hakları ve temel özgürlükler de askıda kalabilirdi.</p>

  <p class="indent">Devlet sosyal programları meşruiyetini halka yaymanın bir aracı haline getirdi; böylelikle bölüyor, bir bağımlılık ilişkileri ağı yaratıyor, kolonileştiriyordu. Bu programlardan yararlanacaklar, bir birey olarak kimliklerine göre değil ait oldukları gruplara göre tanımlanıyorlardı.<sup><a class="hlink" href="../Text/02.htm#not02not10" id="not02ref10">10</a></sup> Devletin cömertliği, varlıklarını devletin yeni parçalara ayrılmış bir toplumu tanımlama ve denetleme gereksinimine borçlu olan tüzel kişiliklere yönelmişti. Siyasetin maddi ödüllerin dağıtımı üzerinde bir pazarlığa indirgendiği bu koşullarda, siyasal hakların, patronaj ilişkilerine katılabilmek için bir strateji ve prosedür olarak algılanması, sıradan ve yeterli görünüyordu.</p>

  <p class="indent">Devlet elitinin halktan kopukluğu ve tahakkümü, yaydığı milliyetçi ideoloji ve kültür düzeyinde de ortaya konabilir. İmparatorluktan ulus-devlete geçiş sürecinde, devlet otoritesini meşrulaştırıcı söylemde bir değişiklik olmuştu. İslamcılık ile üst düzeydeki elit bağlılığının bir karışımı olan Osmanlıcı ideolojiden vazgeçilmesi gerekmişti. Onun yerine, imparatorluğun dağılmasının nedenlerine karşı gecikmiş bir tepki gösterildi ve milliyetçilik ortaya çıktı. Ayrılıkçılarla ve toprak isteyenlerle savaşırken, Osmanlı devlet eliti kendine özgü bir tür milliyetçilik yaratmada ağır davranmıştı; imparatorluğu korumaya çalıştığından, milliyetçilik zaten kendine ters düşmesi demekti. Ama daha sonra, I. Dünya Savaşı’nın ardından daha sınırlı topraklar üzerinde bir egemenlik olasılığı belirdiğinde, Türk milliyetçiliğini seçmek zorunda kaldılar.</p>

  <p class="indent">19. yüzyılın ortalarından başlayarak Almanya ve Çin gibi birbirinden çok farklı örneklerde savunmacı modernleşme milliyetçiliğin terimleriyle dile getirilmişti. Üçüncü Dünya koşullarında modernlik sorunu, ulus-devletin kurulması sorunuyla iç içe geçmişti.<sup><a class="hlink" href="../Text/02.htm#not02not11" id="not02ref11">11</a></sup> Yeni Türkiye Cumhuriyeti’nin kurucu ideolojisini de böyle yukarıdan aşağıya bir milliyetçilik oluşturdu. Bu oluşum içinde devlet, ulusun sınırlarını çizebiliyor, bu sınırların dışına taşılmadıkça da kolektif bütünün bir tehditle karşılaşmayacağı çerçeveyi belirleyebiliyordu. Böyle bir yapısal ve toplumcu yaklaşım, bireylerin toplamından oluşan nüfusun çevresinde birleşebileceği bir yurttaşlık kimliği yaratma olanağını reddetmenin gerekçesini sağladı. Bir başka deyişle, evrensel geçerlilik taşıyacak (ve zamanla Marshall'cı anlamıyla yurttaşlığın çağrıştırdığı hakların ivme kazanacağı bir aşamaya ulaşacak) ilkeler üzerine oturtulmuş bir yurttaşlık hiçbir zaman gelişmedi.<sup><a class="hlink" href="../Text/02.htm#not02not12" id="not02ref12">12</a></sup> Bunun yerine otoriter milliyetçilikte birlik ve ortak amaç vurgulandı. Ulusun etnik birlikten kaynaklanan bir türdeşliği ifade ettiği varsayıldı ve bunun aynı ağızla konuşma yoluyla somutlaşması öngörüldü. Dolayısıyla kolektivist görüş kendi içinde otoriter uygulanışını da barındırıyordu; çünkü ulusun konuşacağı tek ağzı bilecek ve temsil edecek bir yorumcular/sözcüler kadrosunu gerektiriyordu. Modernlik projesinin gerçekleştirilmesine işte bu kadro memur edildi.</p>

  <p class="indent">Çevre ülkelerde milliyetçiliğin yolunu açan, elitlerin azgelişmişlik konusuna yaklaşımlarıydı. Çoğu kez halk da Batı’yla temasın sonucunda kendini yerinden edilmiş, farklılaşmış ve kutuplara bölünmüş hissediyor ve bu hoşuna gitmiyordu. Bu hoşnutsuzluk geleneksel olarak meşru görülen toplumsal düzenin sorgulanmasına ve sömürgeciliğe ya da dünya pazarıyla bütünleşmeye karşı bir halk direnişine yol açtı. Sömürgecilik karşıtı milliyetçi hareket, bu direnişin denetim altına alınıp ulusal inşa seferberliğine kanalize edilmesiyle başarı kazanabilirdi. Bir başka deyişle, ulusun inşası için halkın mobilize edilmesi ve güçlendirilmesini sağlamak amacıyla, elitin kendi hıncına (<i>ressentiment</i>) halkın hoşnutsuzluğunu katması gerekiyordu.<sup><a class="hlink" href="../Text/02.htm#not02not13" id="not02ref13">13</a></sup></p>

  <p class="indent">Partha Chatterjee’ye göre milliyetçi elit kitlelerin hoşnutsuzluğunu dile getirebilir, ama toplumun yeni dünyada varlığını sürdürebilmesi için “modern”e sarılma ihtiyacını duyar.<sup><a class="hlink" href="../Text/02.htm#not02not14" id="not02ref14">14</a></sup> Milliyetçi imajlar ve tarihyazımı, bu ikilemi ve elitin modernliği kucaklarken duyduğu kararsızlığı yansıtır. Milliyetçilik, geleceği karşılamak için geçmişi anlama sorunuyla yüz yüze gelirken, ona eşlik eden metinler de çevrel modernleşmenin benzer problematik niteliğini yansıtacaktır. Batı yayılmasıyla karşılaştığında yerli kültür ve onun direnişiyle uyum gösteremeyen milliyetçi bir söylem, başarısızlık ve kitlelere yabancılaşma tehlikesi içindedir. Eğer yeni oluşum sadece elitin düşüncesindeki modernliğin gereklerine uymak üzere tasarlanmışsa ve halkta bir yankı bulamazsa, yeni rejim meşruiyet sorunlarından kurtulamaz.</p>

  <p class="indent">Demek ki elit, direnişinde modernin aşkın mantığından yararlanabilmek için onu anlaşılır dile çevirmek, ehlileştirmek zorundadır. Bu ehlileştirme pragmatiktir ve anlaşılabilmek içindir; çünkü milliyetçi elit zaten kozmopolittir; her iki dünyada da var olmanın yolunu bilir, hem evrensel, hem de yerel dilde rahattır.<sup><a class="hlink" href="../Text/02.htm#not02not15" id="not02ref15">15</a></sup> Oysa kitleler bu tür bir akrobasiye hazır değildir. İki ayrı dünyaya ait olmanın muğlaklığı aydınların göze alabileceği bir lükstür; kitlelere ise daha kolay yutulur bir şey sunulmalıdır. Halkın öfkesi elle tutulur hale geldiğinde ve özellikle de dile geldiğinde, anlaşılır bir dil artık acil bir zorunluluktur. Ama bu girişim aynı zamanda aydınları halk diline uyum sağlama, halkın endişe ve öfkesinin, direnme isteğinin boyutlarını kavrama noktasına getirir. Bu uyumu sağlamanın yolu bulunmazsa, elit söylemi halktan kopuk kalacak ve ileride daha büyük tehditle karşılaşacaktır.</p>

  <p class="indent">Türk milliyetçiliği, kitlelerin “sessiz ortak” konumunda kaldığı ve modernleştirici elitin halkın hoşnutsuzluğunu dikkate alma girişiminde bulunmadığı bir durumun uç örneğidir. Halkın duygularının milliyetçi hareket yönünde seferber edilebilme derecesi Üçüncü Dünya’da büyük farklar gösterir; Anadolu köylüsü bu yelpazenin edilgen ucundadır. Türkiye’de kitleler elitin ilettiği milliyetçi mesajın genellikle edilgen alıcıları olarak kalmışlardır. Halkın isteksizliğini açıklayan bir etken, Osmanlı reformcuları ile Cumhuriyet dönemi milliyetçilerinin birbirlerinin devamı olmasıdır. Bu devamlılığa rağmen, milliyetçi harekete katılmak, yeni rejime bağlılık için gerekli birleştirici deneyimi sağlayabilirdi. Ama bu noktada da sorunlar vardı: Halkın çoğu Yunanistan’la mücadeleyi bir sömürgeci yönetime karşı mücadele olarak değil, bir dış saldırganla savaş olarak algıladı. Böylece savaş zaten seferber olmuş Anadolu gençliği için katlanması gereken yeni bir askeri harekâta dönüştü. Kitleler için tarih sahnesine çıkmanın tek yolu yine orduda er olarak rol almaktı.</p>

  <p class="indent">Türk ulusal hareketi boyunca kitleleri doğrudan ilgilendiren olay, imparatorluğun Rum ve Ermeni tebaasının ülkeden atılması, sınırdışı edilmesi, katledilmesi ve mübadelesiydi. Aslında Hıristiyan nüfusun varlığı, Anadolu halkının soyut periferileşme kavramını günlük yaşamlarında tanımalarının tek aracıydı. Ama Hıristiyan nüfusun yaklaşık onda dokuzunun (Anadolu’nun toplam nüfusunun yaklaşık altıda birinin) sınırdışı edilmesi ve ortadan kalkmasıyla sonuçlanan olaylar herkesin hoşuna gitmek yerine, sıkıntı ve utanç kaynağı oldu, resmi söylemde olduğu kadar ulusal bilinçte de gizlendi.<sup><a class="hlink" href="../Text/02.htm#not02not16" id="not02ref16">16</a></sup> Hıristiyan tebaanın 19. yüzyılda hem toplumsal, hem ekonomik olarak hızla yükselişinin Müslümanlar arasında hiçbir hoşnutsuzluk yaratmadığını iddia etmek niyetinde değilim. Bununla birlikte farklı “millet”ler her gün birbirleriyle ilişki içindeydi; geçerli davranış normları nezaketi ve karşılıklı saygıyı öngörüyordu.</p>

  <p class="indent">Bu ortam dikkate alındığında, yaşanan olaylar, aralarında var olabilecek husumetin derecesiyle asla orantılı değildi. Savaş yılları Batı Anadolu’da Rumlara karşı duyguları şiddetlendirmiş olsa bile, bu durum 1915’te doğuda Ermeniler ya da daha sonra İç Anadolu’da Karamanlılar ve Karadeniz’de Pontus Rumları için geçerli değildi. Düşmanlıklar, halkı ulusal dava çevresinde toplamak ve geniş katılımı sağlamak yerine, ulusal mücadelenin başlıca olayının katılanların ortak hafızasında bastırıldığı bir durum yarattı. Etnik azınlıkların fiziksel olarak tasfiye edilmesinin beraberinde getirdiği maddi ödüller nedeniyle bu bastırış büsbütün etkili oldu.</p>

  <p class="indent">Kitle katılımının derecesi hem mücadele sürecinin biçimlenmesi açısından önemliydi hem de milliyetçi tarihyazımının içeriğini ve yeni rejimin meşruiyet temelini oluşturmak üzere yaratılan kimliği belirledi. Ulusal seferberliğin amacı, aşkın Batı mantığının benimsenmesi olarak formüle edilirken, halkın duygularını besleyecek yerel bir şeyin de yüceltilmesi zorunluydu. Bu, ulusu hayal etmenin tanımında vardır. Milliyetçi Türk tarihyazımının ana sorunu, milliyetçi elitin başarmaya çalıştığı ile kitleleri katılmaya teşvik edebilecek olan arasında bir mutabakat olmamasıydı; katılanların hayatında en fazla önem taşıyan olaylarla da uzlaşamadı. Bunun sonucu olarak resmi söylem, yaşanan hikâyenin çok önemli bir bölümünü açıkça örtbas etti, tamamen uydurma hale getirdi. Bu tarihte bir mutabakata varmanın zemini kalmamıştı, çünkü ortaklaşa yaşananlar dışarıda bırakılmıştı. Böylece milliyetçi elit, tarihin ve ulusal kimliğin oluşturulmasını tümüyle bir araç olarak ele alma olanağını buldu; sonunda karar kıldığı, halk öğelerini de kapsama açısından acınacak kadar yetersizdi. Bu süreç içinde kitleler edilgenliklerini korudu; anlaşıldığı kadarıyla dile getirilmeyen bir karşılıklı suskunluk antlaşmasını kabul etmişlerdi.<sup><a class="hlink" href="../Text/02.htm#not02not17" id="not02ref17">17</a></sup></p>

  <p class="indent">Kitlelerin suskunluğu sayesinde, elit hayali bir “halk” yaratabildi. “Halk”ın folklor ve tarih aracılığıyla yeniden tanımlanması, milliyetçiliğin her türlüsünde rastlanan ortak bir özelliktir ve bu tanımın kitle kültürünün bağlamından koparılmış çeşitli öğelerinin asimilasyonundan çıkıp ulus projesinin bütünleştirici simgelerine doğru gitmesi beklenir.<sup><a class="hlink" href="../Text/02.htm#not02not18" id="not02ref18">18</a></sup> Türkiye örneğinde bu yeniden tanımlama alışılmıştan daha serbestçe yapılabildi, çünkü henüz taze oluşturulmuş bir halk “geleneği”nin öğeleri, önceden var olanlar göz ardı edilerek, otantik (ve resmi) biçim olarak kitlelere yeniden sunuldu. Bu yeni oluşumu tanımlayan vektör kudret, birlik, devlet kurucu dirayet ve özgüven gibi bütün olumlu erdemleri kapsayan lekesiz bir etnik mirastı. Özsaygıyı artırmaya yönelik bu söylem, kahramanlık heykellerinden etnografik ayrıntılara, halk müziği, destanlar ve kahramanlardan resmi törenlere kadar bütün ulusal simgelerin tanımlanmasını sağlayan matriksi oluşturdu.<sup><a class="hlink" href="../Text/02.htm#not02not19" id="not02ref19">19</a></sup> Bu noktadan sonra halk kültürü de toplumun yönlendirilmesini sağlayacak bir başka alan haline geldi.</p>

  <p class="indent">Bundan sonraki Türkiye tarihi, söylemi halkınkinden kökten farklılaşan modernleştirici elit ile sessiz kitleler arasındaki uçurumun çevresinde oynanıp durdu. Elitin modernleştirici söylemi ile kitlelerin yaşamı arasında ortak nokta bulunamadı. Dolayısıyla Batılılaşma ideali, moderni getirenlerin devletçi ve otoriter yaklaşımıyla özdeşleştirildi. Buna tepki olarak, dayatılan modernleşmeye meydan okuyan, otantik görünüm altında bir direniş kültürü gelişti. Tepeden dayatılan modernleşme, kaçınılmaz olarak nesnesini, yani mevcut yerli kültüre bağlı kalanları politize eder ve onların kültürünü ancak tortusu kalmış bir söyleme dönüştürür.<sup><a class="hlink" href="../Text/02.htm#not02not20" id="not02ref20">20</a></sup> Üzerinde durduğumuz örnekte elitler ile kitleler arasındaki cepheleşme açığa çıkarken, bu söylem tortusu, hepsi de başlatılabilecek diyalogların budandığı, köreltildiği ya da güdük bırakıldığı biçimlerden kaynaklanan çeşitli tonlardaki popülist projeleri canlandırdı.</p>

  <p class="indent">Milliyetçilik kolektiviteyi bir topluluk olarak yeniden tanımlamaya çalışır. Türk milliyetçiliği, yeni topluluğun incinebileceğini ve hasmane dış güçlerden dolayı tehlike altında yaşadığını özellikle vurguladı. Devlet, topluluğu korumak için cesur ve yılmaz olmalıydı. Öngörülebileceği gibi, bu koruma içerideki aykırı seslerin de yasaklanmasını gerektiriyordu. Otoriterlik devletin meşruiyet ilkesi olarak kolektivist milliyetçiliğe dayanmanın zorunlu sonucu haline geldi. Bir başka deyişle tepeden inmeci modernleştirme, <i>gemeinschaftlich</i> evrenlerinde yaşamlarını sürdürmeleri beklenen bireyleri değil, birlik içindeki ulusu modernleştirme anlamına geldi. Bu proje ulusal birliği meydana getiren unsurların bireyselleşmesine izin vermedi. Böylece ilan edilen Batılılaşma niyetleriyle fiilî olarak sınırlı kalan modernleşme arasında gitgide derinleşen bir uçurum ortaya çıktı.</p>

  <p class="indent">İşte bu yüzden, milliyetçiliğin modernleşmenin ideolojik ortamını oluşturduğu elit güdümlü dönüşüm örneklerinde, tepeden inmeci modernleştirmeyi eksiksiz bir modernleşmeyle aşmak için devlet elitinin alt edilmesi gerekir.<sup><a class="hlink" href="../Text/02.htm#not02not21" id="not02ref21">21</a></sup> Ama öncelikle dayatma ve onunla birlikte devlet elitince modernlik kavramına yüklenen önyargılar son bulmalıdır. Bu da ancak halkın modernliği benimsemesini sağlayacak hukuki ve siyasi koşulların yaratılmasıyla, yani yurttaşlık hakları için hukuki temelin ve bireysel özerklik için kurumsal çerçevenin oluşturulmasıyla gerçekleşebilir.<sup><a class="hlink" href="../Text/02.htm#not02not22" id="not02ref22">22</a></sup></p>

  <h2 class="section1 sigil_not_in_toc">Modernleşmede Bunalım Dönemi</h2>

  <p class="nonindent">Dünya tarihi terimleriyle konuşursak, ulusal kalkınmacılık dönemi kapanmıştır.<sup><a class="hlink" href="../Text/02.htm#not02not23" id="not02ref23">23</a></sup> Milliyetçi-modernleştirici devletin çöküşü, yeni bir bağnaz milliyetçi coşku dozunun aşılanmasıyla önlenemez. Böyle bir senaryo marjinal düzeyde bir kabuğuna çekilmeyi sağlayacaktır; mevcut dünya koşullarının pek de dıştalamayacağı bir sonuçtur bu. Kapitalizmin zaman içinde bütün duvarları yıkacağına ve insanlığın bütün çıkınlarını kendi sahasında bütünleştireceğine inanmak artık olanaksızdır. Bir an bunu yaptığını varsaysak bile, kapitalizmin artık yayılışını moderne doğru kültürel bir dönüşümle birlikte gerçekleştirmeye ihtiyaç duymadığına dair gitgide artan bir kuşku duyulmaktadır.<sup><a class="hlink" href="../Text/02.htm#not02not24" id="not02ref24">24</a></sup> Dolayısıyla kapitalist kalkınmanın bir dönüşüm getireceğine tevekkülle inanmak mümkün değildir.</p>

  <p class="indent">Diğer bir seçenek olarak ise, modernleştirici momentin ulusal kalkınmacılığa bir geri dönüş yapmadan başarı kazanması hayal edilebilir: Bu yeni düzenin temelinde etnik ve popülist olmayan sivil bir yurttaşlık ilkesi yatacak, devlet bireylerin temel yurttaşlık haklarını tanıyacak ve siyasal liberalizm yol gösterici ilke olarak kabul edilecektir. Bu seçeneği savunanların iyimserliği, devlet merkezli kalkınmacılığın çöküşünden kaynaklanmaktadır. Ulusal ekonomilerin yürümediği ve burjuvaziyi palazlandırma ya da halkı bütünleştirme politikalarının artık süremeyeceği açıkça görülmüştür. Bunun sonucu olarak devlet ciddi bir bunalım içindedir; şimdiye kadar dayandığı meşruiyet temeli ayağının altından çekilmiştir.</p>

  <p class="indent">Yurttaşlığa dayalı bir düzen talep edebilecek bir kesim, otoriter dönemde palazlanmakla birlikte artık bu siyasal düzeni sınırlayıcı ve ekonomik yöneylemini arkaik bulan burjuvazidir. Türkiye burjuvazisi yakın dönemlere kadar zayıf ve utangaçtı. Şimdi ise saflarında, kalkınmacı devletin keyfiliği ve işine geldiği gibi davranma eğiliminin gitgide artmasının getirdiği maliyeti fazlasıyla ağır bulan bir grup vardır.<sup><a class="hlink" href="../Text/02.htm#not02not25" id="not02ref25">25</a></sup> Uluslararası şirket burjuvazisinin uzantısı olabilecek ve onlarla rekabet edebilecek kadar güçlü olan bu işadamları, hukuk düzeninden ve devletin önemli politikalarında genelde öngörülebilir bir çerçeveden yanadır.<sup><a class="hlink" href="../Text/02.htm#not02not26" id="not02ref26">26</a></sup> Güvenirlilik aradıkları için bürokrasinin sorumluluk taşımasını istemektedirler.</p>

  <p class="indent">Türk burjuvazisinin “küreselleşme”yi seçmesi, Batı’yla bağlantılı görülen bazı normların benimsenmesini de gerektirmektedir. Aslında bu son nokta, devlet kadroları, yani tepeden inme modernleştirmenin eski savunucuları arasında bir bölünmeye yol açmıştır. Türkiye’nin Avrupa’daki çeşitli uluslararası örgütlerle, özellikle de Avrupa Birliği’yle ilişkileri 1990’larda Batılılaşma hedeflerinin açıkça ilan edilmesini gerektiren bir dönüm noktasına vardı. Bu forumlar yurttaşlık hakları ve siyasal haklar alanındaki reformları uygulamak için koşulların henüz olgunlaşmadığına ilişkin mazeretleri artık kabul etmek niyetinde değildi. Dolayısıyla bireysel özerkliğin hukuki temellerini atmayı reddetmenin jeokültürel “Avrupalılık” iddiasından vazgeçme anlamına geleceği açıkça görüldü.<sup><a class="hlink" href="../Text/02.htm#not02not27" id="not02ref27">27</a></sup> Dolayısıyla siyasal elitin bir kanadı burjuvaziyle (ve bazı aydınlarla) ittifaka girdi, herhangi bir politikanın hukuk düzeni ve yurttaşlık haklarını temel alması gerektiğini savundu.</p>

  <p class="indent">Siyasal liberalizmin savunulmasındaki bir başka itici güç, etnik ayrılıkçılığı ve İslami köktendinciliği anlama ve bunlara karşılık verme çabası oldu. Bu hareketlerin, özellikle de köktendinciliğin hedefleri liberal bir düzende yeniden güçlenmesi zor görünen hedeflerdir; siyasal liberalizme dayalı yurttaşlık ve gerçek laiklik yerleştirilirse, bu hareketlerin canlılığını epeyce kaybedeceği iddia edilebilir. Etnik ayrılıkçılık için şu vaat çok belirgindir: Yerini bir tür anayasal yurttaşlığa bırakmak üzere kolektivist milliyetçilik ideolojisinden vazgeçilirse, kültürel kimliğin ifade edilebileceği bir kamu alanının yaratılmasına olanak verecek güvenilir bir hukuki ve idari düzen kurulursa, ayrılıkçı talepler muhtemelen yumuşayacak, yeni kazanılmış haklardan yararlanma yoluna gidilecektir. Her ne kadar dinsel hareket içinde “modernist” bir çizginin belirtilerini bulmak zorsa da, siyasal İslam’ın cephanesini devletin laiklik adına savunduğu otoriter anlayışlarından sağladığı da doğrudur. Gerçek bir laiklik yoluyla cemaatçi İslami hareket pekâlâ sıradan bir “asr-ı saadet” akımına ve marjinal kesimlere dayalı bir seçmen kitlesine indirgenebilir.</p>

  <p class="indent">Başka bir seçenek de İslami hareketin gerçekten İslami-demokratik bir partiye dönüşmesidir. Bu, Kürtçü ve İslami hareketlerin şu anda temel haklar ve siyasi liberalizmi talep etmedikleri anlamına gelmiyor. Tersine, kamusal alandaki duruşları ve Türkiye devletini etkileyen uluslararası odaklarla bağlantı kurmaları, kendi demokratlaşma platformlarını öne çıkarıyor. Şimdiye kadar sessiz kalmış bir dini azınlık olan Alevilerin evrensel talepleriyle de birleşince, otoriter devlet elitine karşı önemli bir ortak cephe ortaya çıkıyor. Ama bu nesnel ittifak potansiyelinin gerçekleşip gerçekleşmeyeceğini zaman gösterecek.</p>

  <p class="indent">Demek ki, Türkiye’de mücadelenin milliyetçi ve popülist meşruiyeti yavaş yavaş unufak olan geçmişin otoriter-modernleştirmeci ve ataerkil devleti ile modernist bir siyasal liberalizm ve yurttaşlık kavramı arasında sürdüğü söylenebilir. Kendini toplumsal değişimin bekçisi olarak gören modernleştirmeci bir devletten siyasal liberalizm ve yurttaşlık üzerine kurulu modern bir devlete geçişin otomatik olarak ya da kolayca gerçekleşmeyeceği açıktır. Eski devlet anlayışıyla iş görenler ve bu anlayışı destekleyenler güçlerini yitirdiklerinin farkındalar; bir kavga vermeden teslim bayrağı çekmeyecekler. Anlaşılan otoriterlik idealinin ömrünü uzatmak için çarpışmayı seçtiler. Devlet merkezli modernleştirmenin maddi koşulları artık yeniden yaratılamayacağına göre, bu özel seçimin tarih sahnesinden daha büyük bir hızla çekilmenin tek alternatifi olduğunu düşünmekte haklı sayılabilirler. Barrington Moore’un işaret ettiği gibi, tepeden inmeci modernleştirmenin yörüngesi yönetici sınıfın halktan da yaygın tepki sağlayacak bir stratejisiyle son noktaya erişebilir. Yeniden dağıtımcı ekonominin getirdiği yıkım, ayrıca küresel ölçekte gittikçe artan bir kutuplaşmanın yaşandığı duygusu, henüz marjinalleşen kesimlerin gözünde aşırı milliyetçiliği popüler hale getirir. Eğer devlet sınıfı, eski modernleştirmeci kesim, kendi varlığını sürdürmek için hareket etmeye devam ederse, ufuktaki siyasal liberalleşmenin önünü tıkayan en büyük engel olacaktır.</p>

  <p class="indent">Modernlik sırtındaki modernleştirmeci yükten kurtulacaksa, atılması gereken adım yurttaşlık haklarını ve hukukun egemenliğini getirecek olan siyasal liberalleşmedir. Modernleşme vaatlerinin yaşamın bütün alanlarında yerine getirilmesi, Aydınlanmanın özgürleşme ideallerinin gerçekleşmesi ve bireysel özerkliğin elde edilmesi için yurttaşlık haklarının eksiksiz kurumlaşması gerekir. Yerli kültüre ve onun cemaatçi tercihine özgü ataletin üstesinden gelmek ancak o zaman öngörülebilir. Ama özerk bireylere ait kamu alanının serpilip gelişeceği hukuki ve siyasi koordinatların hazırlanması için önce ölüm döşeğindeki devlet geleneğinde köklü bir ameliyata girişmek gerekir. ■</p>

  <div class="footnote">
    <p class="footnote" id="not02not1"><a class="hlink" href="../Text/02.htm#not02ref1">1</a> Daha kapsamlı bir yaklaşım için bkz. Çağlar Keyder, "The Dilemma of Cultural Identity on the Margin of Europe", <i>Review,</i> XVI, no: 1, Kış 1993, s. 19-33.</p>

    <p class="footnote" id="not02not2"><a class="hlink" href="../Text/02.htm#not02ref2">2</a> Modernleşmenin bu alternatif kavramlarının bir değerlendirilmesi için bkz. Dean Tipps , "Modernization Theory and the Comparative Study Societies, a Critical Perspective", <i>Comparative Studies in Society and History</i>, XV, Mart 1973, s. 196-226; Charles Taylor, "Inwardness and the Culture of Modernity", Alex Honneth, Thomas McCarthy, Claus Offe ve Albrecht Wellmer (ed.), <i>Philosophical Interventions in the Unfinished Project of Enlightmen</i>t, Cambridge, MIT Press, 1992.</p>

    <p class="footnote" id="not02not3"><a class="hlink" href="../Text/02.htm#not02ref3">3</a> Bu görüşe ilk esin kaynağı Reinhard Bendix'in yeni ufuklar açan makalesi olmuştur denebilir: "Tradition and Modernity Reconsidered", <i>Comparitive Studies in Society and History,</i> IX, no: 3, 1967, s. 292-346.</p>

    <p class="footnote" id="not02not4"><a class="hlink" href="../Text/02.htm#not02ref4">4</a> Barrington Moore Jr., <i>Social Origins of Dictatorship and Democracy,</i> Boston, Beacon, 1966.</p>

    <p class="footnote" id="not02not5"><a class="hlink" href="../Text/02.htm#not02ref5">5</a> Bu doğrultudaki güçlü bir tarihsel sav için bkz. Eric J. Zürcher, <i>Turkey: A Modern History,</i> Londra, I. B. Tauris, 1993.</p>

    <p class="footnote" id="not02not6"><a class="hlink" href="../Text/02.htm#not02ref6">6</a> Bu dönemin daha kapsamlı bir anlatımı için bkz. Çağlar Keyder, <i>State and Class in Turkey: A Study in Capitalist Development,</i> Londra, Verso, 1987.</p>

    <p class="footnote" id="not02not7"><a class="hlink" href="../Text/02.htm#not02ref7">7</a> Bkz. Ellen Kay Trimberger, <i>Revolution from Above: Military Bureaucrats and Development in Egypt, Peru, Turkey, and Japan,</i> New Brunswick, Transaction Books, 1977.</p>

    <p class="footnote" id="not02not8"><a class="hlink" href="../Text/02.htm#not02ref8">8</a> Bkz. Ayşe Buğra, <i>State and Business in Modern Turkey: A Comparative Study,</i> Albany, SUNY Press, 1994.</p>

    <p class="footnote" id="not02not9"><a class="hlink" href="../Text/02.htm#not02ref9">9</a> Siyasal kültür için bkz. Ergun Özbudun, "State Elites and Democratic Culture in Turkey", Larry Diamond (ed.), <i>Political Culture and Democracy in Developing Countries,</i> Boulder, Lynne Rienner, 1993, s. 247-68.</p>

    <p class="footnote" id="not02not10"><a class="hlink" href="../Text/02.htm#not02ref10">10</a> Lisa Anderson, "Liberalism, Islam and the Arap State", <i>Dissent</i>, Sonbahar 1994, s. 439-44.</p>

    <p class="footnote" id="not02not11"><a class="hlink" href="../Text/02.htm#not02ref11">11</a> Elbette Üçüncü Dünya'da milliyetçilik üzerine geniş bir literatür vardır. Bu makalede üzerinde durmak istediğim temel noktalar açısından bkz. Ernst Gellner, <i>Nationalism,</i> Ithaca, Cornell University Press, 1983; Eric J. Hobsbawm, <i>Nation and Nationalism since 1780,</i> Cambridge, Cambridge University Press, 1980; Parta Chatterjee, <i>Nationalist Thought and the Colonial World: A Derivative Discourse,</i> Londra, Zed Press, 1986.</p>

    <p class="footnote" id="not02not12"><a class="hlink" href="../Text/02.htm#not02ref12">12</a> Bkz. T.H. Marshall, <i>Citizenship and Social Class and Other Essays,</i> Cambridge, Cambridge University Press, 1950. Radikal bir kavram olarak yurttaşlığı tartışan ve gitgide gelişen bir literatür vardır. Temsili bir örnek olarak bkz. Chantal Mouffe (ed.), <i>Dimensions of Radical Democracy,</i> Londra, Verso, 1992. Farklı milliyetçilik ve yurttaşlık anlayışları arasında bağlantı kuran bir tartışma için bkz. Liah Greenfeld, <i>Nationalism: Five Roads to Modernity,</i> Cambridge, Harvard Unversity Press, 1992.</p>

    <p class="footnote" id="not02not13"><a class="hlink" href="../Text/02.htm#not02ref13">13</a> Greenfeld, <i>age</i>., çeşitli yerlerde elit tabakaya özgü hınç ve eksiklik duygusunu işlemektedir.</p>

    <p class="footnote" id="not02not14"><a class="hlink" href="../Text/02.htm#not02ref14">14</a> Chatterjee, <i>age</i>., çeşitli yerler.</p>

    <p class="footnote" id="not02not15"><a class="hlink" href="../Text/02.htm#not02ref15">15</a> Karş. Alvin Gouldner, "Prologue to a Theory of Revolutionary Intellectuals", <i>Telos</i>, no: 26, Kış 1976, s. 3-36.</p>

    <p class="footnote" id="not02not16"><a class="hlink" href="../Text/02.htm#not02ref16">16</a> Bu durum henüz değişmiş olmaktan uzaktır. Suskunluğu kırmaya çalışan ve olayın Türkiye Cumhuriyeti tarihindeki önemini vurgulayan önemli bir inceleme, gariptir ki hak ettiği büyük ilgiyi görememiştir. Bkz. Taner Akçam, <i>Türk Ulusal Kimliği ve Ermeni Meselesi,</i> İstanbul, İletişim, 1993.</p>

    <p class="footnote" id="not02not17"><a class="hlink" href="../Text/02.htm#not02ref17">17</a> Yabancı sayılan etnik azınlıkların toplumsal tasfiyesi, aksi takdirde milliyetçi elitlerin boğuşmak zorunda kalacağı muğlaklığı da ortadan kaldırdı. Batı alışkanlıkları ve yaşam tarzıyla maddi bağlantının böyle koparılması, göze görünür elle tutulur bir referans olmadan kurgusal bir Batı'yı hayal etme olanağını verdi. Böylelikle Batı, zararlı ya da bozucu etkileri olmaksızın söylem düzeyinde ve idealize edilmiş bir biçimle tanıtılabildi. Olumsuz boyutu giderildiği için, modernleşme savunmaya dönük bir tavır almayı gerektirmeyen, bütünüyle olumlu bir proje olarak sunulabildi. Elit tabaka kendini bir sömürge gibi hissetmiyordu, çünkü kendisini benzemeye çalıştığı dünyadan farklı bir dünyada görmüyordu.</p>

    <p class="footnote" id="not02not18"><a class="hlink" href="../Text/02.htm#not02ref18">18</a> Karş. Michael Herzfeld, <i>Ours Once More: Folklore, Ideology, and the Making of Modern Greece,</i> Austin, University of Texas Press, 1982.</p>

    <p class="footnote" id="not02not19"><a class="hlink" href="../Text/02.htm#not02ref19">19</a> Bkz. James M. Orr, “Nationalism in a Local Setting", <i>Anthropological Quarterly,</i> 64, no: 3, Temmuz 1991, s. 142-51; Martin Stokes, "Hazelnuts and Lutes, Perception of Change in a Black Sea Valley", Paul Stirling (ed.J, <i>Culture and Economy, Changes in Turkish Villages,</i> Londra, Eothen, 1993.</p>

    <p class="footnote" id="not02not20"><a class="hlink" href="../Text/02.htm#not02ref20">20</a> Bu noktaya ilişkin bir değerlendirme için bkz. Bobby Sayyid, "Sign O'Times: Kaffirs and Infidels Fighting the Ninth Crusade", Ernesto Laclau (ed), <i>The Making of Political Identities,</i> Londra, Verso, 1994, s. 264-86; yazar böyle bir dayatmayı genel bir "Kemalizm'le özdeşleştirmektedir.</p>

    <p class="footnote" id="not02not21"><a class="hlink" href="../Text/02.htm#not02ref21">21</a> Karş. Metin Heper, "The Strong State as a Problem for the Consolidation of Democracy, Turkey and Germany Compared", <i>Comparative Political Studies,</i> 25, no: 2, 1992, s. 169-94.</p>

    <p class="footnote" id="not02not22"><a class="hlink" href="../Text/02.htm#not02ref22">22</a> II. Dünya Savaşı'ndan sonra, Türk modernleştirmecilerin tek partiye dayalı siyasal iktidardan vazgeçmek ve temsili demokrasi çerçevesinde sınırlı muhalefeti kabul etmek zorunda kaldıkları doğrudur. Ama geriye dönüp bakıldığında, Amerikan hegemonyasının baskısı altında yarışmaya dayalı parti siyasetinin başlamasının, siyasal liberalizme geçişten çok elitlerin yarıştığı dar bir arenanın açılışı olduğu söylenebilir. Tek parti 1950 seçimlerini kaybedince, bu değişimi, devletin ayrıcalıklarını kaldırmaya ya da yurttaşların haklarını tanımlayıp güvence altına almaya yönelik bir hukuk reformu izlemedi. Devlet elindeki yetkileri kullanmaya devam etti; bireylere ifade ve örgütlenme özgürlüğü getirecek bir hukuki çerçeve, hatta bürokratik yetkilere karşı özerk mahkemelere başvurulmasına olanak verecek bir hukuk düzeni hiçbir zaman gerçekleşmedi. Bu ortamda doğan örgütler devlet karşısında bireylerin yurttaşlık haklarını savunabilmek için yeterli özerkliği hiçbir zaman elde edemedi.</p>

    <p class="footnote" id="not02not23"><a class="hlink" href="../Text/02.htm#not02ref23">23</a> Karş. Immanuel Wallerstein, "The Concept of National Development, 1917-1989, Elegy and Requiem", <i>American Behavioral Scientist,</i> 35, no: 3-4, 1992, s. 517-29.</p>

    <p class="footnote" id="not02not24"><a class="hlink" href="../Text/02.htm#not02ref24">24</a> Kültürel görelilik bu olasılığı meşru kılmaktadır; Üçüncü Dünya araştırmacıları arasında Aydınlanma ideallerini savunmaya devam eden birkaç kişi de böylesine bir kapitalist dönüşüm anlayışına karşı çıkmaktadır; karş. Arif Dirlik, "The Postcolonial Aura: Third World Criticism in the Age of Global Capitalism", <i>Critical Inquiry,</i> 20, no: 2, Kış 1994, s. 328-56.</p>

    <p class="footnote" id="not02not25"><a class="hlink" href="../Text/02.htm#not02ref25">25</a> Bu aşamalı görüşün açık bir ifadesi için bkz. Nigel Harris, "New Bourgeoisies?", <i>Journal of Development Studies,</i> 24, no: 2, 1988.</p>

    <p class="footnote" id="not02not26"><a class="hlink" href="../Text/02.htm#not02ref26">26</a> David G. Becker, "Beyond Dependency: Development and Democracy in the Era of International Capitalism", Dankwart A. Rustow ve K.P. Erickson (ed.), <i>Comparative Global Dynamics, Global Research Perspectives</i>, New York, Harper Collins, 1991.</p>

    <p class="footnote" id="not02not27"><a class="hlink" href="../Text/02.htm#not02ref27">27</a> Bu nokta üzerinde "Dilemma of Cultural Identity" adlı makalemde durmuştum.</p>
  </div>
</body>
</html>
