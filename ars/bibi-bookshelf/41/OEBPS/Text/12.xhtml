<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Ekonomi Politikası</title>
</head>

<body>
  <h1 id="12">12. Ekonomi Politikasına Çerçeve Oluşturulması</h1>

  <p class="alinti">Balık tutmak için suya dalmaya<br />
  uğraşma, evine dön ve ağ ör.</p>

  <p class="alintilanan">Çin atasözü</p>

  <h2 id="121">12.1. EKONOMI POLİTİKASI UYGULAMANIN ZORLUKLARI</h2>

  <h4>12.1.1. Siyasal ve Bürokratik Zorluklar</h4>

  <p>Siyasal iktidarlar çoğu kez bir ekonomik istikrar programıyla çözümlenebilecek gibi görünen ekonomik sorunları çözmek için önlem almak yerine, tersine, sorunu daha da ağırlaştırabilecek olan sübvansiyon artırımları, enflasyonun üzerinde ücret artışları, kamu teşebbüslerinin fiyat artışlarının ertelenmesi gibi istikrarı daha da bozacak yaklaşımları niçin tercih ederler? Bu sorunun cevabını, kurucuları arasında James Buchanan gibi Nobel ödülü sahibi bir iktisatçının da bulunduğu Kamu Tercihi Okulu (Public Choice School) değişik bir şekilde vermektedir. Bu okulun temsilcilerine göre, iş dünyasına uygulanan kurallar, siyasal partiler ve siyasetçiler için de geçerlidir. Nasıl şirketler kârlarını azamileştirmek için çaba harcarlarsa, siyasetçiler de en fazla çabayı oylarını azamileştirmek için harcarlar. Toplumun pek çok kesimi, siyasal partilere, siyasal iktidara ve siyasetçilere kendi yararlarını yükseltebilmek için baskı yapar. Eğer bir toplumda sübvansiyonların artırılması, enflasyonun üzerinde ücret artırımları vb., siyasal iktidara oylarını artırma imkânı verecekse, iktidarın o yönde davranması en akılcı yoldur. Aynı şey muhalefet partilerinin iktidara yönelttikleri eleştiriler için de geçerlidir.</p>

  <p>Her bir milletvekilinin kendi seçim bölgesinden alabileceği oy sayısını azamileştirme çabasının da dayanağı, söz konusu bölgenin çıkarlarına göre (bazen ülkenin genel çıkarlarıyla çelişse bile) davranmaktan geçmektedir. Böylece her bir milletvekili kendi partisine o çıkarlar yönünde baskı yapma görevini üstlenmiş olur. Dolayısıyla siyasal partiler ve siyasetçilerin bir ekonomik istikrar programını yürürlüğe koymaları zor bir iştir.</p>

  <p>Kamu Tercihi Okulu’nun bürokrasiye yaklaşımı da ilginçtir. Bürokrasi kâr veya oy azamileştirilmesi konusuyla pek fazla ilgili değildir. Buna karşılık temel amacı maaşlarını, emeklilik ücretlerini ve belki de daha önemlisi yetkilerini azamileştirmektir. Bunun da yolu kuşkusuz kamu giderlerinin artırılması ya da daha doğru bir ifadeyle bütçenin büyütülmesinden geçmektedir. Dolayısıyla bürokrasi de ekonomik istikrar politikası uygulamaları için önemli bir engel oluşturabilir.</p>

  <p>Kamu Tercihi Okulu’nun yaklaşımları özellikle Türkiye gibi ekonomik istikrar önlemlerinin oy kaybına neden olacağı görüşünün siyaset ortamında yaygın olduğu ve kamu kesiminin kapladığı geniş yer dolayısıyla bürokrasisinin de geniş olduğu ülkelerde daha da önemlidir. Gerçekten de bir bölgenin suyunun dağıtımı veya çöpünün toplanması karşılığında oluşturulacak tarifeler, örneğin ABD’de tümüyle özel şirketler kanalıyla yapıldığı için herhangi bir siyasal yaklaşımla değil ekonomik olarak belirlenir. Oysa Türkiye’de bu işleri yapan işletmeler belediyelere bağlı olduğundan, tarife belirlemelerini bağlı bulundukları belediyelerin siyasal kaygılarına göre yaparlar. Bu nedenle söz konusu işletmeler zarar etme gerçeğiyle karşılaşırlar. Bunun sonucunda bu kez belediyeler siyasal iktidara baskı yaparak devlet bütçesinden yardım talep ederler. Bu açıdan özelleştirmenin belki de en önemli yararlarından biri ekonomik bir işin fiyatının siyasal yaklaşımla değil ekonomik olarak belirlenebilmesine imkân sağlamasıdır.</p>

  <h4>12.1.2. Gecikmeler ve Zaman Kayıpları</h4>

  <p>Ekonomik istikrar politikalarının uygulanmasında bir başka önemli engel, gecikme ya da zaman kayıplarıdır. Bunlar üç aşamada ortaya çıkar: sorunun teşhisi, tedavinin belirlenmesi ve karar alınması, uygulama gecikmeleri.</p>

  <p>Sorunun teşhisinde ortaya çıkan gecikmeler: Makroekonomik koşulların değişmeye başladığı ve dolayısıyla belirli bozulmaların ya da sapmaların ortaya çıktığının politikacılar tarafından anlaşılması belirli bir zamana gereksinim gösterir. Politikacıların sorunu kabul etmeleri, genellikle, teknisyenlerin teşhisinden daha uzun bir zaman gerektirir.</p>

  <p>Örneğin toplam talepte bir artış ya da azalma birdenbire büyük miktarlarda ortaya çıkmaz. Bu gelişme yavaş yavaş kendini gösterir. Dolayısıyla toplam talepte başlayan canlanmanın enflasyonist baskılar yaratacağının anlaşılması ve buna karşılık derhal bir önlem alınması çoğu kez mümkün olmaz. Sorun politikacılar tarafından teşhis edildiğinde genellikle belirli bir boyuta ulaşmış olur. Bu durumda alınacak önlemler, sorunun ilk ortaya çıktığı boyutun gereklerine göre daha fazla ciddileşmiş hale gelir. Teşhis ve kabuldeki gecikmelerle sorunun büyümesi, uygulamaya konulması zaten belirli sıkıntılara dayanan istikrar programı için ek bir engel oluşturur.</p>

  <p>Sorunun çözümü için karar oluşturmada gecikmeler: Sorun bir kez teşhis edildikten sonra hangi makroekonomik politikanın uygulamaya konulması yoluyla çözüme gidileceğinin kararlaştırılması ve eğer gerekiyorsa bu kararın uygulamaya konulabilmesi için yasama organından yetki alınması gecikmeyi artıran unsurlar olarak karşımıza çıkar.</p>

  <p>Örneğin toplam talepte ortaya çıkan artışın yarattığı enflasyonist baskıları düşürmeyi planlayan bir siyasal iktidarın gereken kanunları hazırlayıp parlamentoya göndermesi ve kanunlaşmasını sağlaması için zaman harcaması gereklidir.</p>

  <p>Bunu da teşhisten sonra, tedavi için hangi ilaçların hangi dozlarda kullanılacağının belirlenmesi aşaması olarak düşünmek gerekir.</p>

  <p>Uygulamada gecikmeler: Ekonomik sorunun tedavisi için uygulamaya konulan yeni politikaların ekonomi üzerinde gerekli etkiyi göstermesi de önceki aşamalarda olduğu gibi belirli gecikmelerle ortaya çıkar. Örneğin kamu giderlerinin kısılmasına karar verilmiş olması halinde dahi hukuki nedenlerle uygulamada olan sözleşmelerin iptal edilmesi mümkün olmaz. Bu durumda geçmişte bağlanmış sözleşmelerin etkisi sürerken yeni sözleşmelere girmeyerek kamu giderlerinin kısılması gerekir. Bunun etkisi ise mevcut sözleşmelerin iptali gibi derhal sonuç vermekten çok ileriye yönelik olarak sonuç vermek şeklinde ve dolayısıyla gecikmeli olarak ortaya çıkar. Enflasyonist sorunun vergi artırımıyla çözümlenmesinin tercih edilmesi halinde ise yürürlüğe konulacak vergi kanunlarının etkileri, geriye dönük uygulanamayacağına göre ancak ileriki dönemleri etkileyecek sonuçlar yaratır. Bu gecikmeyi kısaltmanın tek yolu satış vergisi, katma değer vergisi gibi dolaylı vergilerle bir düzenlemeye girmek olabilir. Çünkü bu vergilerde yapılan değişikliklerin etkisi tüketim üzerinde kısa zamanda ortaya çıkar.</p>

  <p>ABD’de 1994 yılı boyunca ekonominin canlandığını ve bunun enflasyonist baskı yaratacağını önceden gören FED (ABD Merkez Bankası) para politikası önlemlerini alarak sorunun önüne geçebilmiştir. Eğer para politikası araçları yerine aynı amaca yönelik maliye politikası araçları yürürlüğe konulmaya çalışılsaydı, ABD kongresinden kanun geçirmenin zorluğu ve zaman alıcılığı uygulamada gecikmeye ve dolayısıyla çözümün uzamasına yol açabilecekti. Gerçekten de ABD yasama meclisi üyelerinin bir bölümü FED’nin uyguladığı politikalara karşı çıkmaktadır. 1995 yılında bu kez ABD kongresi bütçe açığının kapatılması için kanun çıkarma girişimine geçmiştir. Böylece enflasyonda ortaya çıkabilecek artışları politikacılar maliye politikası araçlarıyla ve fakat FED’nin önlem almaya başlamasından yaklaşık bir yıl sonra çözümleme amacına yönelmişlerdir. Bu, ekonomik sorunu teknik kişilerin politikacılardan daha önce ve açık şekilde görüp çözüm aramaları ile politikacıların konuyu kabul etmeleri arasındaki gecikmenin tipik bir örneğidir.</p>

  <p>İşte bu nedenledir ki mali altyapısını kurmuş, vergi, kamu gideri gibi alanlarda disiplin sağlamış olan ülkelerde gecikmeleri en aza indiren ve uygulama kolaylığı olan para politikası, maliye politikasına tercih edilir hale gelmiştir. Ancak Türkiye gibi mali altyapısını henüz kuramamış, mali disiplini tam olarak sağlayamamış ülkelerde para politikası tek başına yeterli olamamaktadır.</p>

  <p>Ekonomi politikalarında gecikme olgusunun en çarpıcı biçimde yaşandığı örneklerden biri de 2009 yılında Yunanistan’da yaşanan borç krizinde Avrupa Birliği’nin tavrıdır. Başta Almanya olmak üzere, Avrupa Birliği Yunanistan’ın borç krizinin Yunanistan’la sınırlı bir sorun olduğunu düşünmüş ve soruna müdahale etmekte geç kalmıştır. Gecikme, Yunanistan gibi borcu ve bütçe açığı yüksek ülkelerin de piyasalardan borçlanmasını zorlaştırmış ve Yunanistan krizi Avrupa Birliği krizine dönüşmüştür. Gecikme, beklentilerin hızla bozulmasına neden olabilmektedir.</p>

  <h4>12.1.3. Kişi ve Kurumlardan Kaynaklanan Sorunlar</h4>

  <p>Ekonomi teorisinde, uygulanacak ekonomik istikrar politikasına ilişkin olarak kişi ve kurumların beklentileriyle ilgili iki tür yaklaşım vardır. İlki uyarlanmış beklentiler (<i>adaptive expectations</i>) diye anılan ve kişi ve kurumların, uygulanacak ekonomi politikalarına ilişkin beklentilerinin geçmişte uygulanmış politikalara göre şekilleneceğini ileri süren bir yaklaşımdır. Buna göre kişiler ve kurumlar, siyasal iktidarın uygulamaya koyacağı yeni ekonomi politikası önlemlerini, geçmiş uygulamaları göz önünde tutarak tahmin ederler ve ona göre bir davranış içine girerler. Bu yaklaşım çerçevesinde beklenen enflasyon, geçmiş enflasyon oranlarının bir ortalamasından ibarettir. Böyle bir ortalamaya ulaşılırken çoğu kez yapılan, çok yakın geçmişteki fiyat düzeyi değişildiklerine daha fazla ağırlık vermek yönündedir. Eğer ekonomi bir durgunluk içine girmiş ve geçmişte yaşanmış benzeri durumlarda hükümetler yatırımları artırmak suretiyle durgunluğu aşmayı denemişlerse, bu yeni dönemde de aynı önlemlerin alınacağı beklenir ve kişi ve kurumlar davranışlarını bu beklenti çerçevesinde oluştururlar. Geçmiş deneyimlere dayanan bu yaklaşım, içinde bulunulan andaki olayların analize katılmaması gibi bir eksiklik taşır. Oysa geçmişte durgunluk içine girildiğinde hükümet yatırımları artıracak parasal politikalar uyguladığı halde bu kez vergilerle ilgili bir maliye politikası uygulamaya girişebilir. Bu durumda geçmiş uygulamalar üzerine inşa edilmiş bulunan uyarlanmış beklentiler pek fazla yol gösterici bir işlev göremez.</p>

  <p>İkinci yaklaşım olan rasyonel beklentiler teorisi (<i>rational expectations</i>), uyarlanmış beklentiler yaklaşımının geçmiş veri ve kararlara dayanması ve açıklanacak kararları hesaba katmaması nedeniyle gerçeği yansıtmamasından dolayı geliştirilmiştir. Yeni klasikler adıyla anılan bir grup iktisatçı tarafından geliştirilen bu teoriye göre, ekonomideki veri ve bilgilerin yaygın ve bilinir olmasının yanı sıra alınacak önlemleri uygulamaya geçirmenin zaman alıcı bir iş olması kişi ve kurumların geçmiş deneyimlere göre beklenti içine girmelerine gerek olmaksızın alınan önlemlere göre karar vermelerini mümkün kılar. Kaldı ki toplumdaki bütün ekonomik aktörler ekonominin gidişi ve mevcut veriler hakkında hükümet kadar bilgi sahibidir. Dolayısıyla geçmiş deneyimlere dayanarak karar alıp sonradan bir sürprizle karşılaşılması olasılığı yoktur. Bu nedenle, bu teorinin savunucularına göre, yürürlüğe konulacak ekonomi politikaları umulan etkiyi gösteremez. Hükümetlerin ekonomiye müdahaleleri hayal âlemine hitap etmekten başka bir işe yaramaz.</p>

  <h4>12.1.4. Diğer Sorunlar</h4>

  <p>Her şeyden önce uygulamaya konulacak bir ekonomik istikrar programı, orta-uzun vadeli olmak zorundadır. Hatta belki biraz daha ileri giderek bir istikrar programının zaman zaman yoğunlaştırılıp zaman zaman hafifletilmek suretiyle sürekli olarak gündemde tutulması gerektiğini ileri sürebiliriz. Aslında kısa dönemli yaklaşım sorunu yalnızca Türkiye’de değil, bütün demokratik ülkelerde siyasal rejimin getirdiği kısa aralıklı seçim süreleri ile ekonomik istikrar programlarının gerektirdiği orta-uzun süre çelişkisinden doğan bir sorundur. Bu ülkelerde siyasal iktidarların iktidar süreleri, genellikle 4-5 yıllık seçim süreleriyle kısıtlıdır. Bir ekonomik istikrar programının uygulanma süresi, özellikle henüz mali piyasaları tam gelişmemiş, piyasaları serbestleştirme konusunda temel uygulamaları henüz tamamlanmamış, diğer ülkelerle rekabeti tam gerçekleştirememiş ülkelerde, daha uzun süreleri gerektirebilmektedir. Bu genel altyapıyı tamamlamış ülkelerdeki istikrarsızlıkların çözümü bir siyasal iktidarın iktidar süresinin belirli bir bölümünü gerektirdiği halde, söz konusu altyapıyı da istikrarsızlık sorunuyla birlikte ele almak zorunda olan Türkiye gibi ülkelerde bu süre, bir siyasal iktidarın iktidar süresine sığmayabilmektedir. Siyaset ile ekonomi arasındaki bu süre çelişkisi orta-uzun dönemli ekonomik istikrar programlarının uygulanmasında en önemli engeli oluşturmakta, yürürlüğe konulan istikrar programları seçimlere yaklaşılırken çeşitli siyasal endişeler sonucu gevşetilmeye başlanmaktadır. Bu konu, Türkiye açısından bakıldığında son derecede tipik bir uygulamadır. Üstelik Türkiye yakın geçmişte sık sık erken genel seçim ve genel seçimlerden farklı tarihlerde yerel seçim yapmak durumunda kaldığı için ekonomik istikrar programlarından kolayca vazgeçebilmektedir. Bu süre tutarsızlığı çerçevesinde siyasal hedeflerle ekonomik hedeflerin genelde birbirleriyle çeliştiğini söylemek yanlış olmayacaktır.</p>

  <p>Ekonomik istikrar programlarının tam sonuçları alınmadan yapılacak gevşetmeler yalnızca bu programlarla hedeflenen makroekonomik dengelerin yeniden bozulmasına değil fakat onun yanı sıra mali liberalizasyon hareketlerine de zarar verebilmekte ve bu konuda alınan yoldan geri dönmeye neden olabilmektedir.</p>

  <p>Ekonomik istikrarın sağlanmasına ve mali disiplinin oluşturulmasına yönelik uygulamalar, ülke içinde geniş bir uzlaşma zeminine ihtiyaç göstermektedir. Bu nedenle bir istikrar programının başarılı olabilmesi için, üzerinde toplumun bütün kesimlerinin, hiç değilse asgari ortak noktalarda, uzlaştığı bir program olması gerekmektedir. Bu açıdan siyasal iktidarların belirli konularda muhalefet ile anlaşmaları zorunlu görülmektedir. Buna benzer bir uygulama, ABD’de iktidar ve muhalefet partilerinin anlaşması ve ortak hareket etmesi sonucu, bütçe dengesizliklerinin giderilmesi konusunda gerçekleştirilmiştir. Bu tür uzlaşmalar Türkiye için çok daha fazla gerekli görülmektedir. Aksi takdirde seçimler dolayısıyla verilen aşırı sözlerin tutulamaması siyasal iktidarı, bu gibi sözlerin tutulmaya çalışılması ise ülke ekonomisini yıpratmaktadır.</p>

  <p>Siyasal iktidarların, seçecekleri ekonomi politikası araçlarının diğer hedefler üzerinde yan etkileri olduğunu bilmeleri şarttır. Gerçekten de daha önce değindiğimiz gibi makroekonomik hedeflerin pek çoğu birbiriyle çelişkili sonuçlar yaratabilir. Örneğin istihdamı artırmaya yönelik otoyol yapımları, havaalanı inşaatları, baraj yapımları gibi işler, enflasyonist etkiler yaratır. Bu nedenle bir ekonomik istikrar programı uygulanırken amacın ne olduğunun iyi tanımlanması gerekir. Amaç eğer yüksek enflasyonu düşürmekse kamu yatırımlarının asgariye indirilip vergi çabasının azamiye çıkarılması bir zorunluluktur. Hem enflasyonla mücadele programı hem de arz yönlü ekonomi bir arada uygulanamaz. Böyle bir uygulama, ekonomideki hastalığın tam olarak teşhis edilemediği ya da enflasyonla gerçekten mücadele edilmediği anlamına gelir.</p>

  <p>Gerek para politikası gerekse maliye politikası, siyasal iktidarların toplam talebi denetlemek için kullandıkları temel tekniklerdir. Bugün varılan nokta, para ve maliye politikalarının birlikte uygulanmasının en doğru yol olduğudur. Bu sentezi destekleyen iktisatçıların sayısı giderek artmaktadır. ABD Merkez Bankası Başkanı Alan Greenspan’ın bu yaklaşımı destekleyen bir açıklamasında söylediği, “Keynes’in başını Milton Friedman’ın omuzlarının üstüne koymak” sözü, bu sentez için güzel bir benzetmedir.</p>

  <p>Maliye politikasının gerçek boyutlarıyla uygulanabilmesi için, izlenmekte olan maliye politikasının sonuçlarını sağlıklı bir şekilde irdeleyebilmek gerektir. Bunun da temel yolu, bütçelerin gerçekçi yapılmasıdır. Gerçekçi yapılmayan bütçeler, uygulanan maliye politikasının ne kadar doğru olduğunun algılanmasına ve aksaklıkları gidermek ve dolayısıyla doğru bir maliye politikası uygulamak için engel oluşturur.</p>

  <p>Siyasal partilerin üzerinde titizlikle uzlaşmaya varmaları gereken konulardan biri, bütçe denkliğinden çok bütçenin gerçekçi yapılmasıdır.</p>

  <h2 id="122">12.2. KURUMSAL DÜZENLEMELERİN GEREKLİLİĞİ</h2>

  <p>Bir ekonomik istikrar politikasını yürürlüğe koymak kadar onu başarıyla sürdürmek de büyük önem taşımaktadır. İstikrar, bir kez ulaşıldıktan sonra otomatik olarak korunabilecek bir nokta değildir. Bu nedenle istikrarın sürdürülebilir olması, istikrarı önleyen bazı kurumsal sorunların çözümlenmesiyle yakından ilgilidir.</p>

  <p>Kamu maliyesi alanında görev yapan kamu kurumlarının görev, yetki ve sorumlulukları yeniden ve geniş şekilde elden geçirilerek aynı konuda iki ayrı kuruma aynı yetkileri veren ve bu şekilde kurumlararası gereksiz görev çatışmalarına neden olan hükümler ayıklanmalı ve o konuda hangi kuruma yetki verilmek isteniyorsa diğerindeki benzeri yetki kaldırılmalıdır.</p>

  <p>Belirli sürelerde oluşmuş ekonomik geleneklerin değiştirilmesi düşünülüyorsa bu değişiklik orta-uzun dönemde ve mutlaka amaçları ve ayrıntıları önceden açıklanarak yapılmalıdır. Örneğin Hazine kâğıtları satışında, çoklu fiyattan vade ve miktarın önceden ilanı şekline dayalı ihale yöntemi uygulanıyor ve bunun bir başka ihale yöntemiyle değiştirilmesi isteniyorsa söz konusu değişiklik önceden kamuoyuna açıklanmalıdır. Ani ve açıklamasız değişiklikler piyasalarda şok etkisi yaratmakta ve ortaya çıkan belirsizlik, güven ortamını zedeleyerek riski ve dolayısıyla maliyetleri artırmaktadır.</p>

  <h2 id="123">12.3. EKONOMİK DENGEYİ SAĞLAMANIN GÜÇLÜĞÜ</h2>

  <p>Ekonomik istikrar politikasından, ekonominin dengelerinin ne şekilde değiştirilmek istendiği anlaşılmalıdır. Bir başka deyişle fizik bilimlerden farklı olarak, değer yargılarının etkisi altında objektif bir sonucu bir başka sonuç hedefleyerek değiştirme çabasıdır.</p>

  <p>Ekonomide istikrar politikası uygulamanın temel amacı, istikrarsız olan ekonomik dengeyi istikrarlı hale getirmektir. Bunu yaparken de yalnızca istikrarlı değil aynı zamanda arzu edilen bir dengeyi gerçekleştirmek söz konusudur. Ekonomiyi hem arzu edilen hem de istikrarlı bir dengeye oturtmak da yeterli değildir. Bütün bunların yanında istikrarlı dengeyi, giderek daha yüksek tatmin sağlayan dengelere doğru ilerletmek de söz konusudur.</p>

  <p>Böylece ekonomi politikasının uğraştığı denge fizik dengelerden iki noktada ayrılır:</p>

  <ol>
    <li>Reel denge ile normatif (arzu edilen) dengeyi bir arada yerleştirmeye çalışmak.</li>

    <li>Böyle bir dengeyi istikrarda tutarken bir yandan da bu istikrarı bozmadan, söz konusu dengeyi daha yüksek toplumsal tatmin sağlayacak yeni ve istikrarlı dengelere doğru yürütmek (ekonomik büyüme).</li>
  </ol>

  <p>Dış dünyaya açık bir serbest piyasa ekonomisinin üç temel dengesi vardır: Mal ve hizmetler piyasasında denge, döviz piyasasında denge, borç verilebilir fonlar piyasasında denge.</p>

  <p>Mal ve hizmetler piyasasında dengeyi sağlayan öğe fiyattır. Denge fiyatının değişmesi dengeden sapmaları getirir. Bu piyasada dengeden sapma iki türlü olur: Enflasyon ya da deflasyon. Bu sapmaları gidermenin yolu para ve maliye politikalarından geçer.</p>

  <p>Döviz piyasasında dengeyi sağlayan öğe paritedir. Parite değişiklikleri dengeden sapmalar getirir. Döviz piyasasında dengeden sapma iki türlü olur: Devalüasyon ya da revalüasyon. Bu sapmayı gidermekte ağırlıklı olarak kullanılacak ekonomi politikası aracı kur politikasıdır.</p>

  <p>Borç verilebilir fonlar piyasasında dengeyi sağlayan öğe faizdir. Denge faizinin değişmesi dengeden sapmalar getirir. Borç verilebilir fonlar piyasasında dengeden sapmanın iki sonucu olabilir: Faizler yükselir ya da alçalır. Bu sapmayı gidermekte kullanılacak araç faiz politikasıdır.</p>

  <p>Açık ekonomilerde bu üçlü dengenin birbiriyle uyumunun sağlanması çok önemlidir. Çünkü bunlardan birinde ortaya çıkan sapma sonuçta ötekilerin de sapmasına yol açar. Örneğin hızlı bir enflasyon sürecine girilmişse paritenin yükselmesi ve faizlerin yükselmesi bunu izler.</p>

  <p>Açık ekonomide dışsal etkiler de dengeden sapmaları getirebilir. Örneğin diğer ekonomilerdeki hızlı büyümenin yabancı paralarda getirdiği değer artışları iç paranın paritesinde sapmalar getirebilir. Ya da uluslararası borç verilebilir fonlar piyasasında oluşan faiz yükselmeleri içeride de faiz artışlarına yol açabilir.</p>

  <p>Dolayısıyla ekonomiyi dengede tutabilmek tek başına o ekonominin dengesiyle ilgili değildir. Denge sağlanırken dünya ekonomilerindeki dengeye de paralel bir dengeyi sağlamak ya da onların ekonomisinden daha güçlü bir değişim içine girmek gerekir.</p>

  <p>Fiyatların serbestçe belirlendiği dışa açık bir piyasa ekonomisinde sermaye hareketleri serbestse o zaman denetlenebilecek olan göstergeler faiz veya döviz kurudur. Bu ikisinin aynı anda denetlenmesi mali sermayenin dışarıya kaçmasına neden olur.</p>

  <p>Uygulanacak ekonomik istikrar politikasının seçimi sanıldığı kadar kolay bir iş değildir. Bunun temel nedeni makroekonomik amaçlar arasında çelişkiler bulunmasıdır.</p>

  <p>Çoğu makroekonomik konuda karşımıza ekonominin temel sorunu olan kıtlık çıkar. Kıtlık sorununun ortaya çıktığı her konuda olduğu gibi makroekonomik hedeflerde de tercih yapmak. bir başka deyişle bir hedefi seçerken diğerini feda etmek kaçınılmaz hale gelir. Bu nedenle iktisatçının görevi, siyasetçiye ulaşılabilecek hedefleri, bunlara ulaşmak için gerekli politika araçlarını ve bu araçların uygulanması sırasında veya sonucunda diğer hedeflerden nasıl sapmalar olacağını açıklamaktan ibarettir. Bundan sonrası, bir başka deyişle tercihin ortaya konması siyasal bir sorundur.</p>

  <p>Tablo 16’da makroekonomik amaçlar ve bunlara ulaşmak için kullanılabilecek makroekonomik politika araçlarına yer verilmektedir.</p>

  <figure id="t16">
    <table class="left top">
      <caption>
        Tablo 16: Makroekonomik Amaçlar ve Araçlar
      </caption>

      <tr>
        <th>MAKROEKONOMİK AMAÇLAR</th>

        <th>MAKROEKONOMİK ARAÇLAR</th>
      </tr>

      <tr>
        <td><b>Üretimin Arttırılması</b><br />
        Yüksek ve sürekli bir GSYH büyümesi</td>

        <td><b>Maliye Politikası Araçları</b><br />
        Kamu giderleri ve vergi araçları</td>
      </tr>

      <tr>
        <td><b>İşsizliğin Azaltılması</b><br />
        Yüksek ve sürekli bir istihdam</td>

        <td><b>Para Politikası Araçları</b><br />
        Para arzı ve faiz oranının denetimi</td>
      </tr>

      <tr>
        <td><b>Enflasyonun Giderilmesi</b><br />
        Fiyatlar genel düzeyinin istikrarının sağlanması</td>

        <td><b>Gelirler Politikası Araçları</b><br />
        Heterodoks şok Önlemler</td>
      </tr>

      <tr>
        <td><b>Ödemeler Dengesinin İstikrarı</b><br />
        Dış ticaret ve cari işlemler dengelerinin ve döviz kuru istikrarının sağlanması</td>

        <td><b>Dış Ticaret Politikası Araçları</b><br />
        Tarifeler, kotalar v.b. ile dış ticaretin caydırılması veya özendirilmesi, kur yönetimi</td>
      </tr>
    </table>

    <figcaption>(Kaynak: Paul A. Samuelson ve William D. Nordhaus, <i>Economics</i>, 1992, s. 397)</figcaption>
  </figure>

  <p>Yukarıdaki tabloda özetlenen makroekonomik amaçların birbirleriyle olan çelişkilerini genel olarak şöylece özetleyebiliriz:</p>

  <figure id="t17">
    <table class="left top">
      <caption>
        Tablo 17: Ekonomi Politikasının Amaç ve<br />
        Araçları Arasındaki Çelişkiler
      </caption>

      <tr>
        <th>AMAÇ</th>

        <th>OLASI SONUÇLAR</th>
      </tr>

      <tr>
        <td>Yüksek GSYH büyümesi</td>

        <td>Enflasyonda yükselme, istihdam artışı</td>
      </tr>

      <tr>
        <td>Enflasyonun düşürülmesi</td>

        <td>GSYH gerilemesi, yüksek oranlı işsizlik</td>
      </tr>

      <tr>
        <td>İşsizliğin azaltılması</td>

        <td>GSYH büyümesi, enflasyonda yükselme</td>
      </tr>

      <tr>
        <td>Dış ticaret açığının düşürülmesi</td>

        <td>İç tüketimde, yatırımda (GSYH’da) düşme</td>
      </tr>
    </table>
  </figure>

  <p>Bu sonuçların her zaman aynı şekilde ortaya çıkmayacağı açıktır. Bununla birlikte Türkiye uygulaması bu şemada yer verilen olası sonuçlara büyük ölçüde uygundur. Görülen odur ki makroekonomik amaçlar arasında çok önemli çelişkiler bulunmaktadır. Bu nedenle bu hedeflerin hepsini aynı anda gerçekleştirmek mümkün değildir. Mümkün olan, ekonominin birincil öncelikli sorununu belirleyip bunu önlemeye yönelik istikrar önlemlerini alabilmektir. Aslında bu da yeterli değildir. Çünkü birincil öncelik olarak belirlenen sorunun çözümü için alınacak önlemler başka sorunları beraberinde getirecektir. Örneğin yüksek enflasyonla mücadele önlemleri bir süre sonra ekonominin durgunluk ya da stagflasyon içine girmesine yol açabilir. Bu nedenle uygulanacak istikrar politikası bir sorunu çözerken başka bir sorun yaratmamaya göre şekillendirilmek zorundadır.</p>

  <p>Makroekonomik amaçlar arasındaki bu çelişkiler genellikle kısa dönemde çok daha açık bir şekilde ortaya çıkar. Zaman geçtikçe, bir başka deyişle kısa dönemden uzun döneme geçilmeye başlandıkça çelişkiler yumuşamaya başlar. Bunun en tipik örneği, enflasyon ile işsizlik arasında ters yönlü bir ilişki olduğunu orta ya koyan A. W. Phillips’in İngiltere ekonomisi üzerine yaptığı bir araştırma sonucunda ortaya koyduğu düşünceler çerçevesinde geliştirilen Phillips Eğrisi analizinde görülebilir. Uzun yıllar enflasyon arttıkça işsizliğin azalacağı ya da işsizlik arttıkça enflasyonun düşeceği şeklindeki Phillips Eğrisi analizi ekonomik istikrar politikalarının önündeki en önemli engeli oluşturmuştur. Daha sonra yapılan araştırma ve katkılar söz konusu ilişkinin uzun dönemde bu kadar tersine bir görünüm içinde olmadığını ortaya koyunca enflasyonla mücadelede daha kararlı önlemler alınmasına yol açmıştır.</p>

  <p>Son yıllarda ekonomi biliminde kısa dönem-uzun dönem farklılıklarının daha belirgin bir teorik yapıya ulaşması ve özellikle doğal işsizlik oranı teorisinin getirdiği katkılar sonucunda, beklentilerin ekonomik karar ve uygulamaların sonuçlarını sanıldığından daha fazla etkilediği görüşünün de yaygınlık kazanmasıyla Phillips Eğrisi analizi yeniden ele alınarak değerlendirilmeye başlanmıştır. Bu yeni yaklaşım kısa dönemde ortaya çıkan enflasyon ile işsizlik arasındaki çelişkili ilişkinin (<i>trade-off</i>) uzun dönemde ortaya çıkmayacağını, doğal işsizlik oranı teorisi çerçevesinde uzun dönemde bu ilişkinin yalnızca enflasyonda artışa yol açacağını ve işsizliği doğal işsizlik oranının altına çekemeyeceğini göstermektedir. O halde bunun tersi olan talep daraltıcı politikaların sonucunda enflasyonda ortaya çıkacak gerilemelerin kısa dönemde neden olacağı geçici istihdam azalmalarının uzun dönemde yine doğal işsizlik oranı etrafında dengeye kavuşacağını söylemek mümkündür.</p>

  <p>Bütün sorun burada konu edilen uzun dönemin ne kadar uzun bir dönem olduğu konusunda düğümlenmektedir. Siyasal iktidar kısa dönemde kendisi açısından negatif puan getirecek olan bir uygulamanın olumlu sonuçlarını alabilecek kadar iktidarda kalacak mıdır? Uzun dönemin süresini tam olarak vermek mümkün olmamakla birlikte iktisatçıların kabulünün en az 5-10 yıl arasında bir süre olduğunu vurgulayabiliriz. Uzun dönem böyle ortaya konunca bu sürenin demokrasiyle yönetilen ülkelerde siyasal iktidar süresiyle bağdaşmadığı anlaşılmaktadır. O nedenledir ki Phillips Eğrisi analizi enflasyon ile işsizlik arasındaki çelişkiden çok, siyasal iktidarın kendi oy oranı ile ülkenin çıkarları arasındaki çelişkinin açıklanmasına yarayan bir araç halini almaktadır.</p>

  <p>Her ne kadar rasyonel beklentiler teorisi, ekonomiye, yeni makroekonomik politikaları uygulamaya sokmak suretiyle devlet müdahalesinin yararlı olmayacağını hatta tam tersine zararlı sonuçlar doğurabileceğini ileri sürüyorsa da yukarıda ortaya koyduğumuz itiraz ve ayrıca henüz mali disipline yönelik altyapının tam oluşturulamadığı gerekçesiyle, Türkiye ekonomisi açısından biz aksini düşünüyoruz. Üstelik geçmişteki sürprizlerden farklı olarak doğru politikaları uygulamaya koymak Türkiye açısından yeni bir sürpriz oluşturacağından, rasyonel beklentiler teorisinin doğruluğu kabul edilse bile, ekonomik istikrar politikalarından bu sürpriz çerçevesinde sonuç almak mümkün olabilecektir.</p>

  <p>Türkiye’nin bugün önünde bulunan birincil ekonomik sorun enflasyondur. O halde Türkiye bu sorunun çözümü için önlemler almak ve diğer makroekonomik hedeflerini bir süre feda etmek zorundadır. Bununla birlikte kamu açıklarını azaltma ve enflasyonu düşürme yönündeki önlemlerin, durgunluğa yol açmaması için son derecede dikkatli uygulanması gerekmektedir.</p>

  <p>Türkiye’nin temel ekonomik sorununu enflasyon olarak belirledikten sonra, bu sorunla mücadele için uygulanacak ekonomik istikrar programının genel çerçevesini çizmeden önce, çeşitli ekonomi okullarının enflasyonla mücadelede uygulanacak istikrar politikalarıyla ilgili önerilerini kısaca ele almak yararlı olacaktır.</p>

  <p>Klasik iktisatçılar ekonomide tam istihdam dengesini genel durum olarak ele aldıkları için ekonomik dengesizlik hallerini geçici olgular olarak kabul etmektedirler. Klasik ekonomi teorisinin temel postülalarından biri olan Say Kanunu’na göre her arz kendi talebini yaratacağı için, dengesizlik halleri genelde arz yönlü bazı sorunlardan doğmaktadır. Piyasa kendi haline bırakıldığında, arz yönünde ortaya çıkacak değişiklikler “görünmez elin” yardımıyla piyasanın yeniden tam istihdam dengesine gelmesini kendiliğinden sağlayacaktır. Ekonominin ve piyasaların yaşadığı dengesizliklere devletin, düzeltme amacıyla müdahale etmesi doğru değildir. Bu tür müdahaleler piyasanın kendiliğinden dengeye gelmesi yerine, zorlamayla dengeye gelmesine yol açacağı için bu tür zoraki dengeler yeniden bozulmaya mahkumdur. Klasik iktisatçılar, piyasanın ve ekonominin bütününün dengeye gelebilmesine engel oluşturabilecek her türlü koşulun ortadan kaldırılmasından ve devletin nötr bir ekonomi politikası izlemesinden yanadır. Buna göre en iyi bütçe denk bütçe ve en iyi vergi politikası nötr vergi politikasıdır. Klasik ekonomi teorisinin piyasaları kendiliğinden dengeye getirdiğine inanılan anahtar postülası, ücret ve fiyatların kolayca uyumlaşabilen esnek bir yapıda olduğu görüşüdür.</p>

  <p>Keynesyen iktisatçılar, klasik iktisatçıların aksine, tam istihdam dengesinin özel bir durum olduğunu, ücret ve fiyatların klasik iktisatçıların iddia ettiği gibi kolayca uyum gösteren bir yapıda olmadığını, dolayısıyla dengesizlik hallerinin kalıcı olabileceğini ve devlet karışımının gerekli olduğunu iddia etmektedir. Keynesyenlere göre enflasyonla mücadelede en etkin yol, vergilerin artırılması ve kamu giderlerinin azaltılmasıyla ulaşılacak bütçe fazlası yönünde bir maliye politikası izlenmesidir. Keynesyen ekonomi, ekonomideki dengesizliklerin arz yönünden çok talep yönünde ortaya çıkacağını ve bu nedenle talep yönetimi ağırlıklı bir maliye politikası izlemek gerektiğini öne sürmektedir. Böylelikle ekonomide enflasyona yol açan aşırı talep giderilmiş ve fiyat artışları denetim altına alınmış olacaktır.</p>

  <p>Monetaristler, daha çok klasik ekonominin postülalarından hareketle denk bütçe ve onun kadar önemlisi sabit bir parasal büyüme oranını kural haline getirmeyi önermektedir. Madem para arzındaki artışlar (diğer değişkenler sabit tutulduğunda) fiyatlar genel düzeyini fonksiyonel olarak etkilemektedir [P=f(M)], o halde para arzı artışı durdurulur ve para arzı artışına neden olan bütçe açıkları denk bütçe uygulamasıyla giderilirse, fiyatlar genel düzeyinin yükselmemesi sağlanmış olur. Enflasyonun temel nedenini para arzı artışının yarattığı talep artışına bağlayan monetaristler, bu sorunla mücadelede temel ağırlığı talebi denetlemeye yönelik para politikasına vermektedirler.</p>

  <p>Arz yönlü ekonomi görüşünü savunan iktisatçılar, konuya tümüyle arz yönünden yaklaşmakta ve ekonomik dengesizlik durumu ne olursa olsun (enflasyon, durgunluk, stagflasyon) ekonominin canlandırılması gerektiğini savunmaktadırlar. Bu görüşü savunanlara göre örneğin vergi indirimleri yapılmak suretiyle üretim artırılırsa, hem durgunluk giderilmiş olacak, hem de talep fazlası emilerek fiyatların düşmesine yol açılacaktır. Görüleceği gibi arz yönlü ekonominin, Say Kanunu’na dayalı klasik ekonomi teorisinin değişik bir ifade şekli olduğu açıktır.</p>

  <p>Yeni klasik iktisatçılar, koşullar ne olursa olsun sabit bir parasal büyüme kuralı ve sabit vergi oranları konulmasını, devletin izleyeceği bütün politikaları önceden açıklamasını ve açıkladığı gibi izlemesi gerektiğini ileri sürmektedirler. Yeni klasik iktisatçılar, klasik ekonominin temel postülalarını monetarist okulun görüşleriyle bir araya getirerek yeni bir çerçeve içinde sunmakta ve devletin ekonomiye ani müdahaleler yapmak yerine izleyeceği politikaları açıklayarak ekonomik birimleri rasyonel kararlar alan ve ekonomiyi yönlendiren birimler haline getirmenin gereğini ortaya koymaktadırlar. Çünkü ekonomide beklentiler son derecede önemlidir ve beklenti ne yöndeyse genellikle gerçekleşme de o yönde çıkar. O halde beklentilerin hiçbir sürprize yer vermeyecek şekildeki politikalarla yönlendirilmesi gerektir. Ekonomiye devletin ani ve aktif olarak müdahalesine karşı olan yeni klasik iktisatçılar bu tür irrasyonel davranışlara yol açabilecek müdahaleler yapmaya yönelik bir politika uygulamaktansa hiçbir politika uygulanmamasının daha tercih edilir bir yol olduğunu savunmaktadır.</p>

  <p>Yeni Keynesyen okulun temsilcileri arasında en ön sıraları alan James Tobin, Robert Solow ve Franco Modigliani bütün bu klasik ekonomi dayanaklı eleştirilere karşın vergi ve kamu giderlerinde değişiklikler yapılmak suretiyle ekonomiye devlet karışımının zorunlu olduğu görüşünü savunmaya devam etmektedir. monetarist ve yeni klasiklerin bir parasal büyüme oranı belirlenip ona sadık kalınması şeklindeki pasif parasal müdahale politikasını eleştiren yeni Keynesyenler, devletin para politikasını ekonomiye aktif müdahalenin bir aracı olarak kullanması gerektiği görüşündedir.</p>

  <p>Yukarıda özetle sunduğumuz görüşler iki kategoride toplanabilir:</p>

  <ol>
    <li>Klasik ekonomi okulu ve onun değişik çeşitleri (monetarist okul, arz yönlü ekonomi ve yeni klasik okul)</li>

    <li>Keynesyen okul (ve tamamlayıcısı olan yeni Keynesyenler)</li>
  </ol>

  <p>İlk kategoriye girenler ekonomiye devlet müdahalesinin mümkün olan en düşük düzeyde tutulmasını ve ekonominin kendi dengesini kendisinin bulmasını değişik yaklaşımlar altında savunurlarken Keynesyen okul, ekonomide dengesizlik (ve bunun bir türü olan enflasyon) ortaya çıkması halinde devletin dengesizliği giderme yolunda ekonomiye aktif müdahalesini savunmaktadır.</p>

  <p>Acaba bu yaklaşımların hangisi doğrudur? Türkiye için enflasyonla mücadeleyi hedef alan bir ekonomik istikrar programı önerirken bu görüşlerin hangisine dayanmak gereklidir? Bizim cevabımız hem çok basit hem de çok karmaşık olacaktır: Hepsini dikkate almak gereklidir. Her ülkenin, kendi koşullarına göre ekonomi politikaları geliştirmesi gereklidir. Gerçekten de örneğin kamu kesiminin çok dar olduğu, mali disiplinin geniş ölçüde sağlandığı ABD’nin enflasyonla mücadelesi ile kamu kesiminin geniş olduğu, mali disiplinini gerçekleştirememiş olan Türkiye’nin enflasyonla mücadelesi farklı politikalara dayanmak zorundadır. ABD’de yalnızca para politikası araçlarıyla sonuç alınabilmesi mümkün görünürken, Türkiye’de uygulanacak politikalar Keynesyen maliye politikası araçlarının yanı sıra para ve kur politikası araçlarını da aktif biçimde kullanmak zorundadır.</p>

  <h2 id="124">12.4. EKONOMİ POLİTİKASININ BİÇİMLENDİRİLMESİ</h2>

  <p>Ekonomi biliminin içinde yer aldığı pozitif ekonomiden farklı olarak ekonomi politikası, ekonominin normatif yönünü temsil eder. Yani neyin nasıl olduğunu değil, neyin nasıl olması gerektiğini tanımlamaya çalışır. Enflasyonun para arzındaki artıştan mı yoksa maliyetlerdeki yükselmeden mi kaynaklandığını araştırmak ekonomi biliminin konusuna girer. Buna karşılık enflasyonu önlemek için para arzını kısıtlamayı denemek ekonomi politikasının konusuna girer. İşte bu nedenledir ki “Ekonomi politikası, bilim ile sanatın bir karışımıdır,” denir.</p>

  <p>Ekonomi politikası, bir ekonominin istenilen yönde ilerlemesini sağlamak amacıyla birtakım araçların kullanılması demektir. Burada değinilen kullanım genel anlamdadır. Yoksa kullanımın biçimleri, yönü ve ağırlığı da ekonomi politikasının biçimini belirleyen unsurlar arasındadır. Bu araçların tümüne ve kullanım biçimine ekonomi politikası denir.</p>

  <p>Ekonomi her zaman dengededir. Genel olarak ekonomik dengeyi temsil etmek üzere şöyle bir denklem kullanılır:</p>

  <p>(S-I) + (T-G) = (X-M)</p>

  <p>Yani özel kesimin tasarrufları ve yatırımları arasındaki fark (S - I) ile birçok ülkede bütçe dengesini ifade eden kamu kesiminin gelirleri ve giderleri arasındaki farkın (T - G) toplamı cari dengeye (X - M) eşittir. Özel kesimin tasarrufları ile yatırımları arasındaki fark (S - I) ile kamu kesiminin gelir ve giderleri arasındaki farkın (T - G) toplamı iç ekonomik dengeyi, cari denge de (X - M) dış ekonomik dengeyi gösterdiğine göre bir ekonominin iç ve dış dengeleri toplamı birbirine eşit demektir. Yani her ekonomi her zaman dengededir. Buradaki kritik soru şudur:</p>

  <p>Bu, arzu edilen bir denge midir? İşte ekonomi politikasının amacı bu soruya verilen yanıta göre bu dengeyi korumaya ya da daha iyiye götürmeye yönelik araçları uygulamaya koymaktan ibarettir.</p>

  <p>Ekonomi politikası birtakım alt politikalara ayrılır. Bunlar para politikası, maliye politikası ve dış ticaret politikasıdır. Bu sayılanlar ortodoks ekonomi politikasının alt dallarını oluşturur. Bunların yanı sıra bir de heterodoks ekonomi politikası vardır. Bu daha çok ücret, fiyat, kira vb. dondurma biçiminde uygulanır. Birçok yerde de gelirler politikası <i>incomes policy</i> adıyla anılır. Heterodoks politika da dahil olmak üzere burada sayılanların hepsi talep yönetimine ilişkin politikalardır. Her ne kadar para politikası para arzı üzerine yoğunlaşmış gibi görünse de asıl olan yine talebin denetlenmesidir. Ekonominin arz tarafının yani üretimin yönlendirilmesine ilişkin politikalara da arz yönlü ekonomi adı verilmektedir.</p>

  <p>Bir ekonomide herhangi bir anda oluşan makro dengeyi ifade etmenin yukarıda yer verilen denklemle ifade edilenden farklı olarak gösterilebilecek çeşitli biçimleri vardır. Bunları şöylece sıralayabiliriz:</p>

  <ol>
    <li>Harcamalar yönünden Y = C + I + G + (X - M)</li>

    <li>Parasal yönden MV = PQ (PQ = Y olduğuna göre) MV = Y</li>

    <li>Üretim yönünden Y = A<sub>p</sub> + I<sub>p</sub> + S<sub>p</sub></li>

    <li>Üretim faktörlerinin gelirleri yönünden Y = w + p + r + i + diğer</li>
  </ol>

  <p>Bu denklemlerin hepsi Y’ye yani GSYH’ya eşit olduğuna göre birbirlerine de eşitler demektir.</p>

  <p>MV= C + I + G + (X - M)</p>

  <p>= A<sub>p</sub> + I<sub>p</sub> + S<sub>p</sub></p>

  <p>= w + p + r + i + diğer</p>

  <p>Türkiye’de geniş para arzı (M) genellikle M<sub>2</sub> döviz tevdiat hesaplarının da (DTH) dahil olduğu büyüklük olarak ifade edilmektedir. Bu durumda denklemi yeniden yazarsak şöyle olur:</p>

  <p>(M<sub>2</sub>)V= C + I + G + (X - M)</p>

  <p>= A<sub>p</sub> + I<sub>p</sub> + S<sub>p</sub></p>

  <p>= w + p + r + i + diğer</p>

  <p>Yani geniş para arzı toplamı ile paranın dolanım hızının çarpımı ekonomideki harcamaların toplamına, o da ekonomideki sektörlerde yapılan üretimin parasal degerleri toplamına, o da ekonomide istihdam edilen üretim faktörlerinin elde ettiği gelirler toplamı ile diğer kalemlerin toplamına eşit olmaktadır.</p>

  <h2 id="125">12.5. ALT POLİTİKALARIN ÖNCELİKLERİ</h2>

  <p>Genel makroekonomik denge denklemi üzerinden giderek politikaların önceliğini ele alalım:</p>

  <p>(S-I) + (T-G) = (X-M)</p>

  <p>Bu denklemin içindeki dengeleri ayrı ayrı bir tabloda göstererek hangi politikaların öncelik alacağını belirtelim.</p>

  <figure id="t18">
    <table class="left">
      <caption>
        Tablo 18: Politikalarda Tercih Önceliği
      </caption>

      <tr>
        <th>Denge</th>

        <th>Birincil tercih</th>

        <th>Destekleyici politika</th>
      </tr>

      <tr>
        <td>(S-I)</td>

        <td>Para politikası</td>

        <td>Maliye politikası</td>
      </tr>

      <tr>
        <td>(T-G)</td>

        <td>Maliye politikası</td>

        <td>Para politikası</td>
      </tr>

      <tr>
        <td>(X-M)</td>

        <td>Dış ticaret politikası</td>

        <td>Maliye politikası</td>
      </tr>
    </table>
  </figure>

  <p>Tablodan giderek şunu söyleyebiliriz: Ekonomi politikası uygulamadan önce en kritik dengenin hangisi olduğunu belirlemek gerekir. Diyelim ki ekonomideki en kritik denge olarak cari denge (X - M) belirlenmiş olsun. Bu durumda eğer imkânı varsa uygulanacak ilk politika dış ticaret politikası olmalıdır. Eğer onu uygulamaya imkân yoksa o zaman maliye politikası devreye sokulmalıdır. Eğer ekonomide enflasyonist eğilimler ortaya çıkmışsa yani (S - I) dengesi bozulmaya yüz tutmuşsa o zaman para politikası önceliği alacak, ona destek olarak maliye politikası da kullanılabilecektir.</p>

  <h2 id="126">12.6. MAKALELER</h2>

  <h4>Ekonomi Politikasını Kim Belirler?</h4>

  <p>Mahfi Eğilmez, <i>Radikal</i>, 27.12.2005</p>

  <p>Piyasa ekonomisinin en belirgin özelliği, kamu kesiminin, üretim araçlarının sahipliği üzerindeki ağırlığının kalkması sonucu ekononomi politikasını belirlemedeki yetkisinin de azalmasıdır. 1980’lerden beri piyasa ekonomisi sistemine geçişi gerçekleştirmeye çalışan Türkiye’de son birkaç yılda bu süreç hız kazandı. Bu sürecin önemli adımlarından biri Merkez Bankası’nın bağımsızlaştırılması çabasıydı. Merkez Bankası’nın bağımsızlığı demek, para politikasının hükümetin yetkisinden çıkması, hatta para politikasının ekonomi politikasının alt politikaları içinde önceliği alması demektir. Piyasa ekonomisinin gereği budur. Enflasyon hedeflemesine geçmiş bulunan Merkez Bankası’nın, bu hedefte bir sapma ortaya çıkarsa ve bu sapma hükümetin uyguladığı maliye politikası ya da diğer alt politikalardan kaynaklanırsa, bunu kamuoyuna duyurma görevi vardır. Bu anlamda önümüzdeki yıl Merkez Bankası’nın bağımsızlığının test edileceği bir yıl olacak. Merkez Bankası’nın bu noktaya gelmesi aşağı yukarı 20 yıl sürdü. Bu noktadan geri gidilmezse piyasa ekonomisinin yerleşmesi için atılmış en önemli adımlardan biri kökleşmiş olacak. Ne var ki bu o kadar kolay değil. Örneğin aslında piyasa ekonomisinin başlangıç noktası olması gereken ve piyasa ekonomisi geliştikçe daha da bağımsızlaşması beklenen İMKB, tuhaf bir biçimde bir kamu kurumu haline dönüşüverdi. Oraya bakınca iyimserlik yerini kuşkuya terk ediyor.</p>

  <p>Piyasa ekonomisine geçiş için atılan önemli adımlardan biri de özelleştirmeydi. Piyasa ekonomisinin temel özelliklerinden biri kamu kesiminin mal ve hizmet üretiminden çekilmesidir. Bu açıdan bakılınca kamu kesiminin üretimden çıkması bir gelir sağlama sorunu değil, piyasa ekonomisi sistemi için bir zorunluluktur. Kamu kesiminin, özel kesimle birlikte üretimin içinde bulunması halinde kamu kesiminin üretim üzerindeki denetimi doğru yapamadığı, istihdama ve fiyatlara karışmaktan uzak duramadığı geçmiş deneyimlerle kanıtlanmış bir gerçektir. Bu yaklaşım türü kamu kesimini ekonomi politikasının tek belirleyicisi konumuna getirerek piyasa güçlerinin yerini almasına yol açmakta, bu da piyasa ekonomisinin işlemesini olanaksız kılmaktadır. O halde eğer piyasa ekonomisi sistemi benimsenmişse yapılacak şey kamu kesimini üreticilikten çıkarıp denetleyici konumuna getirmektir. Bunun temel yolu olarak kabul edilen özelleştirmeler son bir yılda ulaştığı hızla devam ederse bir süre sonra kamu kesimi mal ve hizmet üretiminden büyük ölçüde çekilmiş, kamu kesiminin ekonomi politikası belirleyiciliği iyiden iyiye sınırlanmış, Merkez Bankası ve piyasa öne çıkmış olacak.</p>

  <p>Yıllar öncesindeki bir makalemde gelişmiş piyasa ekonomilerinde önem sıralamasının “Piyasa, Bürokrasi ve Siyaset”, buna karşılık Türkiye’de bu sıralamanın “Siyaset, Bürokrasi ve Piyasa” biçiminde olduğunu yazmıştım. Ekonomi politikasının belirlenme ve uygulanması aşağı yukarı bu sıralamaya göre oluyor. Yani Türkiye’de ekonomi politikasını siyaset ve bürokrasi belirliyor, piyasanın katılımı son derecede sınırlı oluyordu. Şimdi bu sıralama yavaş yavaş yer değiştirmeye ve piyasa ekonomilerindeki sıralamaya dönüşmeye başladı. Kuşkusuz bunun tam olarak oturması daha zaman alacak ama gidiş o yönde.</p>

  <p>Bu gelişmeye karşın, eski alışkanlıklar nedeniyle bir çok kişi hükümetin kurlara, faizlere, yani kısacası piyasaya müdahale etmesini istiyor. Oysa piyasa ekonomisinde bu tür müdahaleler, kriz halleri dışında, artık söz konusu değil. Bu sistemde ekonomi politikasını artık hükümetler belirlemiyor. Hükümetin belirlediği yalnızca maliye politikası. O da para politikasıyla uyumlu olmak zorunda. Dolayısıyla tartışılması gereken şey müdahalenin niçin yapılmadığı değil, piyasa ekonomisi ve kumanda ekonomisi arasındaki tercih. Piyasa ekonomisi tercihine itiraz yoksa müdahale itirazları anlamsız kalıyor.</p>

  <h4>Ekonomiyi Yönlendiren Politika Araçları</h4>

  <p>Ercan Kumcu, <i>Haber Türk</i>, 23.01.2013</p>

  <p>Dün Çin ekonomisinden söz ederken ekonomik dengelerin para arzını genişletmek ya da daraltmak, altyapı yatırımlarını hızlandırmak ya da yavaşlatmak gibi politika araçlarına göreli olarak duyarlı olduğu vurgulanmıştı. Türkiye ekonomisi için aynı vurguyu yapmak söz konusu değil.</p>

  <p>Türkiye ekonomisini birçok ülke ekonomisinden ayıran en önemli özelliklerden biri hâlâ para ikamesinin oldukça güçlü olması. Bir diğer özelliği de ekonomik faaliyetlerin döviz girişlerine endeksli olması. Bu iki özellik diğer politika araçlarının ekonomik dengeler üzerinde etkilerini azaltıyor. Belli başlı politika araçlarının ekonomik dengeler üzerindeki gücü, bu politikaların döviz kuru ve döviz girişlerine arzulanan yöndeki etki gücüne bağlı oluyor. Kısacası, temel politikalarının ekonomik dengeler üzerine etkisi dolaylı, doğrudan değil.</p>

  <p>2011 yılı sonlarına doğru ekonominin çok ısındığı ve dolayısıyla cari işlemler açığının (dış borçlanma gereğinin) sürdürülemez düzeylere geldiği teşhisi konmuştu. Ekonominin soğutulması hedeflendi. Soğutma ekonomik büyümenin düşürülmesiydi. Ekonomik büyüme düştü.</p>

  <p>Düşüşün en büyük nedeni ne daraltıcı maliye politikalarıydı ne de sıkı para politikası; ekonomik büyümedeki yavaşlamanın arkasında döviz piyasasında yaratılan tedirginlikle Türk Lirası’nın 2011 yılı sonunda sepet kura (yarım dolar + yarım euro) göre yıllık bazda yüzde 25 kadar nominal değer kaybıydı.</p>

  <p>Dövizin pahalılaşması yatırım ve tüketim talebinin gerilemesine neden oldu. Doğal olarak ithalat talebindeki büyüme durdu. İhracat arttı. Net dış talep ekonomik büyümeye olumlu katkı yaparken, daralan iç talep ekonomik büyümeye olumsuz katkı yapmaya başladı.</p>

  <p>İhracat artışı kurtarmayınca, iç talep büyümesiyle büyüyen Türkiye ekonomisinde büyüme yavaşladı. Yavaşlama politika yapıcılarının düşündüğünden daha sert oldu denebilir. 2012 yılının ortasına gelindiğinde, artık ayak frenden çekildi dendi, ama büyüme yılın üçüncü üç ayında daha da yavaşladı. Fren, döviz kurlarının fırlamasına izin verildiğinde yapılmıştı.</p>

  <p>Türkiye ekonomisinde ayağın frenden çekilmesi döviz girişlerinin olduğu bir ortamda Türk Lirası’nın değerlenmesine izin verilmesi anlamını taşır. Bu anlamda ayak frenden çekilmedi. Döviz girişleri piyasaya değil Merkez Bankası’nın döviz rezervlerine gitti. Döviz kurlarının döviz girişlerine paralel düşmesine izin verilmedi, hâlâ da verilmiyor. 2011 yılının Kasım ayı itibariyle Türk Lirası’nın nominal değer kaybı yıllık bazda yüzde 25’e varmışken, geçen yıl sonu itibariyle Türk Lirası’nın yıllık nominal değer kazancı ancak yüzde 5 civarında oldu.</p>

  <p>Dolayısıyla, yatırım ve tüketim yabancı paralar bazında göreli olarak pahalı kalmaya devam etti. Reel ekonomik faaliyetler aydan aya zikzaklar çizmeye başladı.</p>

  <p>Bundan sonra da Türk Lirası’nın döviz girişi paralelinde değerlenmesine izin verilmeyeceği anlaşılıyor. Dün açıklanan para politikası kararları bu yönde bir izlenim veriyor. Öyle anlaşılıyor ki, Merkez Bankası Türk Lirası’nın değer kazanımını sınırlı tutma çabasında. Reel efektif kur cinsinden müsamaha gösterilebilecek bir aralık dahi telaffuz edildi. Herhalde, o sınırlar içinde yüzde 4 civarında bir ekonomik büyümenin sağlanabileceği düşünülüyor. Sağlanamazsa, ekonomik büyüme daha öncelikli hale geldiği takdirde, Türk Lirası’nın daha hızlı değer kazanmasına izin verilmek zorunda. Yeter ki, döviz girişlerinde bir sorun olmasın!</p>

  <p>Maliye ya da para politikalarının sıkılığı ya da gevşekliği değil, Türkiye ekonomisinde bu politikaların döviz kurları üzerindeki etkileri ile yurtdışından kaynak girişinin boyutları çok daha önemli.</p>

  <h2 id="127">12.7. SORULAR</h2>

  <ol>
    <li>Ekonomi politikası uygulamanın karşısındaki başlıca zorluklar nelerdir? Sıralayın.</li>

    <li>Ekonomi politikası uygulamanın önündeki siyasal zorluklar nelerdir? Bunların aşılması konusunda ne düşünürsünüz?</li>

    <li>Kamu Tercihi Okulunun yaklaşımlarını tartışın.</li>

    <li>Alınan politika önlemlerinin karşılaştığı zaman kayıpları ekonomi politikasını nasıl etkiler?</li>

    <li>Karar alınmasında yaşanabilecek gecikmelerin ekonomi politikasının etkisini azaltacağı görüşüne katılır mısınız? Nedenlerine değinerek tartışın.</li>

    <li>Kişi ve kurumların tepkisi ekonomi politikasını olumsuz etkilerse bunların çözümü için neler önerirsiniz?</li>

    <li>“Ekonomi politikasının başarısı için kurumsal düzenlemeler gereklidir” ifadesinde ne gibi kurumsal düzenlemeler kastedilmektedir?</li>

    <li>Ekonomik dengeyi sağlamak niçin kolay değildir?</li>

    <li>Enflasyon ekonomin en önemli sorunu haline gelmişse hangi ekonomi politikası öncelikli olarak uygulanmalıdır? Nedenlerine değinerek tartışın.</li>

    <li>Bütçe açığı söz konusuysa öncelik hangi politika aracında olmalıdır? Nedenlerini belirterek tartışın.</li>
  </ol>
</body>
</html>
