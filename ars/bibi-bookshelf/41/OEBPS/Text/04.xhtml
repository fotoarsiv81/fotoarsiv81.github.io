<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Ekonomi Politikası</title>
</head>

<body>
  <h1 id="04">4. Ekonomi Politikası Uygulamasında Rol Alan Ulusal Kurumlar</h1>

  <p class="alinti">Bizi bürokrasiden kurtaran tek şey<br />
  onun etkin çalışmamasıdır.</p>

  <p class="alintilanan">EUGENE MC CARTHY</p>

  <h2 id="041">4.1. MALİYE BAKANLIĞI</h2>

  <p>Maliye Bakanlığı, Anglo Amerikan uygulaması dışında Hazineyi, Anglo Amerikan uygulamasında ise Hazine Bakanlığı Maliyeyi kapsar. Türkiye’de ise bu ikisi ayrı birer örgüt olarak mevcuttur. Hazine ayrı bir örgüt olunca Maliye Bakanlığı’na bütçe yönetimi, gelir yönetimi, kamu taşınmazlarının yönetimi, kamu hesaplarının yönetimi gibi görevler kalır.</p>

  <p>Maliye Bakanlığı’nın vergi toplamakla görevli kuruluşu bakanlığın bağlı kuruluşu konumundaki Gelir İdaresi Başkanlığı’dır. Dış ticaret vergilerinin toplanması Gümrük Müsteşarlığı’nın, onun dışındaki vergilerin toplanması ise Gelir İdaresi Başkanlığı’nın görevidir. Bu iki idareye ek olarak vergilerin toplanmasında onlar adına hareket eden daha pek çok kurum vardır. Örneğin işverenler, maaş ve ücretlerin ödenmesi sırasında gelir vergisi kesintisini (stopaj) yaparak gelir idaresine yatırmakla yükümlüdür. Ya da işyerleri sattıkları malın fiyatına dahil olan katma değer vergisini ayırarak gelir idaresine yatırmak yükümlülüğü altındadır. Vergiyi ödemekle yükümlü olana vergi yükümlüsü (vergi mükellefi), vergiyi gelir idaresi adına yükümlüden kesip gelir idaresine yatırmakla yükümlü olana ise vergi sorumlusu denir.</p>

  <p>Gelir toplama yetkisi olan bütün idare ve kurumların topladıkları gelirler ile devletin iç ve dış borçlanmasından elde edilen bütün fonlar Hazine kasalarına girer ya da Hazine adına bankalarda tutulan hesaplara kaydedilir. Bu çerçevede parasal gelirlerin toplanmasından sorumlu olan idareler ile bu gelirleri saklayan, onları değerlendiren ve bu gelirlere dayanarak yürütülen giderleri ve borçlanmayı yapan Hazine’nin ilişkisinin çok yoğun olması doğaldır. Gelirlerin zamanında ve yeteri kadar toplanamamasının, bunlara dayanarak ödemeleri gerçekleştirecek ve gelir açığı oranında borçlanmayı yürütecek olan Hazine’yi düşüreceği bunalım açıktır. Örneğin vergi ve/veya vergi cezası affının konu olması halinde Hazine’nin görüşleri büyük önem taşır. Hazine’nin böyle bir gelişmeyi önceden bilip ona göre önlem alması, örneğin borçlanmayı artırarak vergi tahsilatı kaybını borçlanma yoluyla kapatması ya da ödemeleri bir süre geciktirerek nakit dengesini geçici bir süre için bu yolla yeniden oluşturmaya çalışması gerekir. Aksi takdirde ortaya çıkabilecek gelir azalmasını karşılamak mümkün olamayacağı için giderlerin yapılamaması sorunuyla karşılaşılır. Eğer giderlerin yapılmasından da vazgeçilemeyecekse bu giderleri yapabilmek için borçlanmanın aniden artırılması karşısında faizlerde sıçramalar ortaya çıkması kaçınılmaz olur.</p>

  <p>Maliye Bakanlığı’ndaki en önemli görevlerden birisi de devlet bütçesinin hazırlanması ve uygulanmasıdır. Bu görev bütçe idaresine aittir. Maliye Bakanlığı’ndaki Bütçe ve Mali Kontrol Genel Müdürlüğü kamu bütçesinin hazırlanmasından sorumludur. Gelir kaynakları ve miktarları dikkate alınarak hazırlanması gereken bütçelerin, gerek hazırlanma aşamasında gerekse uygulanma aşamasında, Hazine ve Gelirler Genel Müdürlüğü aktif rol alır. Ayrıca bu hazırlıklar sırasında Kalkınma Bakanlığı da, özellikle yatırım bütçesinin yapılması aşamasında görev alarak, bütçe yatırımlarının yıllık programlara uygunluğunu gözetir. Bütçenin gelirlerinin düşük kalması ya da Hazine’nin borçlanma imkânlarını aşacak şekilde öngörülmüş giderlerin her şeyden önce Hazine yönetimini zor durumda bırakacağı açıktır. Hazine her şeyden önce bütçenin finansmanından birinci derecede sorumlu kurumdur. Bu nedenle bütçelerin hazırlanması sırasında, Hazine en önemli kurumlardan biri durumundadır. Hazine’nin bütçenin hazırlanmasındaki aktif rolü, bütçenin uygulanması sırasında da görülür. Bütçe giderlerinin temelini oluşturan ödeneklerin kullanımının, Hazine’nin gelir-gider akımlarını denkleştirme çabasına paralel olarak yapılması zorunludur.</p>

  <p>Gelir Politikaları Genel Müdürlüğü, devlet gelirleriyle ilgili politikaları oluşturmak ve izlemekle görevlidir. Başhukuk Müşavirliği ve Muhakemat Genel Müdürlüğü, devlet aleyhine açılan ya da devletin açtığı mali davaların izlenmesiyle ilgili birimdir. Milli Emlak Genel Müdürlüğü, devlete ait taşınmaz malların kayıtlarının tutulması, ilgili dairelere tahsisi, onarılması, kiraya verilmesi ve satılmasıyla görevli bulunmaktadır. Muhasebat Genel Müdürlüğü, devletin her türlü gelir-gider kayıtlarının tutulduğu birimdir. Mali Suçları Araştırma Daire Başkanlığı, kara para faaliyetlerinin araştırılıp, soruşturulduğu birimdir. Vergi Denetleme Kurulu, vergi denetiminden sorumlu kuruldur.</p>

  <h2 id="042">4.2. HAZİNE MÜSTEŞARLIĞI</h2>

  <p>Hazine’yi, Türkiye’deki örgütlenme biçiminden hareket ederek tanımlarsak kamu kesiminin nakit akımını düzenleyen, devlet adına borçlanmayı yürüten, devletin uluslararası ekonomik kuruluşlarla ilişkilerini yürüten kurum olarak tanımlayabiliriz.</p>

  <p>Hazine, (1) Devletin malvarlığını temsil eder. Bu anlamda devletin mülkiyet haklarının koruyucusu olarak tanımlanabilir. (2) Devletin nakit akımını düzenler. Bu anlamda devletin kasası, ödemelerini yapan veznedarıdır. (3) Devletin parasının yabancı paralarla değişimi konusunda kural koyucu ve başlıca uygulayıcılardandır. (4) Madeni para basımının tek yetkilisidir. (5) Devletin tüzel kişiliğini temsil etmesi nedeniyle kamu teşebbüslerinde devletin sermayedarlık haklarının temsilcisidir. Bu anlamda hazine, kamu teşebbüsleri üzerinde bir finansal yönetim merkezi konumundadır. (6) Devlet adına borçlanmanın karar vericisi ve uygulayıcısıdır. Kamu kurum ve kuruluşlarının borçlanmalarında, onlara, devlet adına verilecek garantinin tek yetkilisidir.</p>

  <p>Önceki yüzyıllarda devletlerin ya da bir başka deyişle devlet hazinesinin gerçek kasaları vardı. Devlet parası ve çeşitli değerli madenler bu kasalarda saklanırdı. Devletin kasası günümüzde sembolik bir anlam taşır. Gerçekten de bankacılık hizmetlerinin günümüzde ulaştığı düzeyde devletin parası, merkez bankası veya bankalarda, altın vb. gibi değerleri merkez bankası kasalarında saklanır. Günümüzde devletin kasası denildiği zaman anlaşılması gereken husus, devlet gelirlerinin bir kurumun denetimi altında toplanması ve ödemelerin bu kurumun izniyle yapılması gereğidir. Para vb. değerlerin mutlaka hazine kasalarında saklanması gerekli değildir.</p>

  <p>Hazine kavramı bugün ulaştığı noktada asıl olarak, devletin mali hak ve yükümlülüklerinin temsili ve yönetimi anlamına gelmektedir. Devletin borcu, alacağı, ödemeye dönüşebilecek her türlü yükümlülükleri hazinece izlenir ve yönetilir.</p>

  <p>Hazinenin görevlerinden söz edilirken ilk akla gelen genellikle klasik görevleridir. Bu klasik görevlerin hemen tamamı “Devletin parasal akımlarının yönetimi” ya da daha basit bir ifadeyle, “Devletin gelir ve giderlerinin zaman ve yer itibariyle denkleştirilmesi” gibi ifadelerle özetlenebilir. İfadeler basit olmakla birlikte aslında bu cümlelerin altında buzdağının görünmeyen parçası saklıdır.</p>

  <p>Gerçekten de devlet gelir ve giderlerinin denkleştirilmesi deyimi devlet gelirlerinin toplanması, devlet giderlerinin yapılması, gelir-gider dengesinin mevcut olmaması halinde borçlanmaya gidilmesi, devlet borçlarının anapara ve faizlerinin ödenmesi, ödenemeyecek durumdaysa gerekli önlemlerin alınması gibi çok çeşitli ve kapsamlı işlemleri içermektedir.</p>

  <p>Dünya uygulamasına bakıldığında hazinenin örgütlenmesinde değişik yaklaşımlar olduğu görülmektedir. En yaygın olarak karşılaşılan uygulamaları iki kategoride toplamak mümkündür. Hazine, ya kendi adıyla anılan bir örgüt şeklindedir (Hazine Bakanlığı gibi) ya da Maliye ve/veya Ekonomi Bakanlığı’nın bir parçası olarak örgütlenmektedir. Hazinenin kendi adıyla bir örgüt olarak kurulduğu ülkeler genellikle Anglo-Sakson geleneğini benimsemiş olan ülkelerdir. İngiltere ve ABD’de Hazine Bakanlığı olmakla birlikte bu bakanlıklar Kıta Avrupası’nda Maliye ve/veya Ekonomi Bakanlığı’nın içinde yer alan gelir idaresi, bütçe idaresi (ABD’de hazinenin dışında Başkana bağlı ayrı bir bütçe ofisi vardır), gümrük idaresi gibi idareleri de yapılarının içinde bulundurmaktadır. Kıta Avrupası’nda benimsenen yöntem ise hazinenin Maliye ve/veya Ekonomi Bakanlığı’nın içinde yer alması şeklindedir. Türkiye’de 1984 sonrası ortaya çıkan örgütlenmede, Maliye Bakanlığı’ndan ayrı, Başbakanlığa bağlı bir Hazine Müsteşarlığı kurulmuştur. Yeni örgütlenmede bütçe idaresi ve gelir idaresi Maliye Bakanlığı bünyesinde kalmış ve aslında görev ve işlev olarak pek çok ortak noktası bulunmasına karşın Hazine’yle ayrı birer yönetim çatısı altına girmişlerdir. Böylelikle Türkiye’de ortaya çıkan örgütlenme, dünya uygulamalarından farklı olarak mali yapıda ikili bir örgütlenmeye sahne olmuştur.</p>

  <p>En basit biçimiyle anlatmak gerekirse devletin topladığı gelirlerin ve yaptığı harcamaların nakit cinsinden dengesine hazine nakit dengesi adı veriliyor. Kamu kesiminin finansmanı nakit dengesine göre biçimleniyor. Bütçe dengesi söz konusu olduğunda gelirler nakit olarak ele alınsa bile harcamalar tahakkuk temelinde ele alınıyor. Örneğin avans olarak verilen paralar bütçeye gider yazılmıyor ama tahakkuk ettirilip de bütçe emanetine alınan yani henüz alacaklısına ödenmemiş olan paralar bütçeye gider olarak yazılıyor. Bu açıdan hazine nakit dengesi ile bütçe dengesi arasında bir fark oluşuyor. Kamu kesiminin finansmanı söz konusu olunca asıl olan cepteki para olduğu için nakit dengesi önem kazanıyor.</p>

  <p>Hazine’nin para akımı yönetimi iki temel işlevi görmeyi amaçlar: Kamu gelir ve giderlerinin zaman ve yer itibariyle uyumlandırılması. Farklı zamanlarda toplanan gelirler farklı zamanlarda yapılması gereken giderleri karşılamakta kullanılacağı için bu zamanlar arasında bir uyum sağlanması gereklidir. Örneğin Ocak ayı, gelirlerin düşük ama giderlerin yüksek olduğu bir aydır. Bu ayda Hazine borçlanır ve gelir açığını bu yolla kapatır. Sonra gelirin yüksek giderlerin düşük olduğu ayda da bu borcu geri öder. Buna, “zaman uyumlandırılması” adı verilir. Aynı uyumun, farklı yerlerde toplanan gelirlerin farklı yerlerdeki giderlerle denkleştirilmesinde de sağlanması gerekmektedir. Çeşitli il veya bölgelerde toplanan kamu gelirlerinin, Öncelikle o il veya bölgelerin giderlerinin karşılanmasında kullanılması, artan miktarların diğer il veya bölgelerin ihtiyaçları için transfer edilmesi söz konusudur. Buna da “yer itibariyle uyumlandırma” adı verilir.</p>

  <p>Türkiye’de zaman ve yer itibariyle uyumlandırma Hazine, Merkez Bankası ve Ziraat Bankası’ndan kurulu üçlü bir yapı içinde yürütülmektedir.</p>

  <p>Hazine para akımı işlemlerinin yürütülmesine “Hazine nakit yönetimi” deniyor. Hazine nakit yönetimi 1972 yılından 2007 yılına kadar Tek Hazine Hesabı adı verilen bir yöntemle yürütülüyordu. Bu yöntemde kamu kurumlarının tüm tahsilatı ve Hazine’nin ödemeleri bu hesaptan yapılıyordu. Bu yöntemin özünde gelirler ile giderlerin karşılıklı olarak denkleştirilmesi esası yer alıyordu. Gün sonunda kamu kurumlarının hesaplarındaki fazlalar Tek Hazine Hesabına aktarılıyor, açıklar ise yine bu hesaptan karşılanıyordu. Eğer Tek Hazine Hesabı açık veriyorsa bu açığı kapatmak üzere bono ihraç edilerek ya da repo işlemi yapılarak açık finanse ediliyor, hesap fazla vermişse ters repo ya da mevduat ihalesi yapılmak suretiyle fazlalık nemalandırılıyordu.</p>

  <p>2007 yılında Hazine Müsteşarlığı, Maliye Bakanlığı ve Merkez Bankası arasında bir protokol yapılarak Tek Hazine Hesabı yöntemi yerine Tek Hazine Cari Hesabı yöntemine geçildi.</p>

  <p>2010 yılı sonundan başlayarak Kamu Elektronik Ödeme Sistemine (KEÖS) geçildi ve taşrada ve merkezdeki bütün muhasebe birimlerinin bütün ödeme ve tahsilat işlemleri tek bir yerde toplanarak elektronik ortamda gerçekleştirilmeye başlandı.</p>

  <h2 id="043">4.3. MERKEZ BANKASI</h2>

  <p>Merkez bankası parasal bir otoritedir ve kâğıt paranın (banknot) basılması ve dolaşıma sokulması merkez bankalarının temel görevidir. Günümüzde merkez bankaları, geçmişte kendilerine yüklenen görevlerden farklı olarak, yalnızca ulusal paranın istikrarından sorumlu, yani para politikasının yürütülmesiyle görevli kurumlar haline gelmişlerdir. Bu çerçevede görevleri para, faiz ve kur politikalarını yürüterek fiyat istikrarı içinde ekonomik dengelerin oluşumuna katkıda bulunmaktır.</p>

  <p>Dünyada kurulan ilk para otoritesi Hollanda Merkez Bankası’dır. Bununla birlikte asıl merkez bankacılığının Bank of England (İngiltere Merkez Bankası) ile başladığını söylemek mümkündür. Bank of England’ın kuruluş amacı öncelikle hazinenin parasal gereksinmelerinin giderilmesiydi. Bank of England’ın kurulmasından önce, banknot olarak altınlarını rehin edenlere altın tacirlerinin (goldsmiths) verdiği yazılı kâğıtlar (senetler) kullanılmaya başlanmıştı. Bu kâğıtların el değiştirmesiyle karşılığı altın olan kâğıt para (banknot) fiilen doğmuş oluyordu. Bunlara “goldsmith notes” adı veriliyordu. Giderek bu tacirler banka gibi çalışmaya yönelince, bunları yönetecek ve kâğıt para basacak bir kuruma gereksinim doğdu. Bank of England’ın doğuşunda bu gelişme de önemli bir etkendir.</p>

  <p>Zaman içinde kâğıt paranın sağladığı kolaylıklar ve büyük üstünlük, bütün ülkelerde merkez bankalarının ve kâğıt paranın ortaya çıkmasına yol açtı.</p>

  <p>Uzun süre kâğıt paranın altın karşılığı vardı. 1. Dünya Savaşı’yla birlikte paranın altın karşılığı kaybolmaya ve kâğıt para yalnızca devletin itibarını taşımaya yöneldi. İtibarı fazla olmayan devletler ise paralarını daha itibarlı devletlerin paralarına bağlayarak paralarına itibar kazandırmaya çalıştılar. Bir ulusal paranın bir başka ulusal paraya bağlanmasına “peg” adı veriliyor.</p>

  <p>Merkez Bankası’nın piyasaya süreceği para miktarı her zaman tartışma konusudur. Bazı iktisatçılar ekonominin reel büyümesi kadar para arzının artırılması gerektiğini savunurlar. Bir başka grup iktisatçı ise ulusal paranın yabancı paralar karşısındaki değer kaybının ölçü alınmasını önerir. En uç görüşün temsilcileri ise para basımının bir kurala bağlanması gerektiğini savunur.</p>

  <p>Türkiye’de Merkez Bankası yasası 1930 yılında meclis tarafından kabul edildi. Banka 1931 yılında faaliyete başladı. Cumhuriyet döneminden önce, verilen bir imtiyaz çerçevesinde ulusal para Osmanlı Bankası tarafından basılıp dolaşıma sokuluyordu. 1927 yılında Cumhuriyet Hükümeti ilk kez kendi parasını basıp Osmanlı Bankası’nın bastığı banknotları piyasadan topladı. 1930 yılında banknot basma yetkisi Merkez Bankası’na verildi.</p>

  <p>Merkez Bankası bir anonim şirket olarak kuruldu. Dört çeşit hissedar grubu oluşturuldu. Birinci grup hissedar (A grubu hisseleri) Hazine’dir. B grubu hisseler Türkiye’de faaliyet gösteren milli bankalara tahsis edilmiştir. C grubu hisseler milli bankalar dışındaki bankalar ile imtiyazlı şirketlere aittir. D grubu hisseler ise bireysel yatırımcılar içindir.</p>

  <p>Merkez Bankası’nın 1930 tarihli yasasında Hazine payının yüzde 15’i geçemeyeceği hükme bağlanmıştır. 1970 yılında hazırlanan yeni Merkez Bankası yasasında bu hüküm “Hazine’nin hissesinin yüzde 51’den daha düşük olamayacağı” şeklinde değiştirilmiştir. Bu değişiklik aslında devletin Merkez Bankası’nı nasıl algıladığında yaşanan değişikliği de yansıtmaktadır. Merkez Bankası’nın ilk kuruluşunda Banka’nın Hazine’ye kredi verebilmesi konusunda hiçbir hüküm yokken, daha sonra yapılan değişikliklerle cari yılın bütçe ödeneklerinin yüzde 15’ini aşmamak kaydıyla Merkez Bankası’nın Hazine’ye kısa vadeli avans hesabı” altında kredi verebileceği düzenlenmiştir. 2001 tarihinde yapılan bir başka değişiklikle Merkez Bankası’nın Hazine’ye ne isim altında olursa olsun kredi vermesi tamamen yasaklanmıştır.</p>

  <p>Merkez bankalarının kuruluşu farklı ülkelerde farklı olabilmektedir. Örneğin, Amerika Birleşik Devletleri’nde merkez bankası (Federal Reserve System), bankaların pay sahibi olduğu tamamen özel bir kuruluştur. Buna karşılık Avrupa Merkez Bankası ve Avrupa’daki birçok merkez bankası yüzde yüz devlet kuruluşudur. Sahiplik yapısı ne olursa olsun, (1) merkez bankalarının üst yöneticileri hükümetler ya da meclisler tarafından atanır, (2) merkez bankalarının yıl içinde elde ettiği kârlar bir sonraki yıl devletin hazinesine aktarılır. Çünkü, merkez bankalarının kârları devletin kendisine verdiği para basma tekelinden kaynaklanır. Türkiye’de B, C ve D grubu hissedarlara verilecek kâr payları (temettü) en çok yüzde 12’yle sınırlandırılmıştır.</p>

  <p>Türkiye Cumhuriyet Merkez Bankası’nın en üst idari organı yedi kişiden oluşan Banka Meclisi’dir. Banka Meclisi’nin 6 üyesi hissedarların katıldığı Genel Kurul tarafından seçilirken, Banka Meclisi Başkanı ve aynı zamanda idarenin başkanı (guvernör) Bakanlar Kurulu kararıyla seçilir. Hazine payının yüzde 50’nin üzerinde olması nedeniyle doğal olarak tüm Banka Meclisi üyeleri Hazine tarafından seçilip 3 yıl için görev yaparlar. Her yıl dönüşümlü olarak 2 üye yenilenir.</p>

  <p>Banka, başkan ve dört başkan yardımcısından oluşan yönetim komitesi tarafından idare edilir. Başkan ve başkan yardımcıları 5 yıl için seçilir. Başkan yardımcıları başkanın önerisi üzerine müşterek kararla (Merkez Bankası’nın ilgili olduğu bakan, başbakan ve cumhurbaşkanı) atanırlar. Süreleri bitmeden görevden alınmaları yasada yazılı haller dışında mümkün değildir.</p>

  <p>Para politikasının oluşturulması ve uygulamaya konması 2001 yılında yapılan yasal değişiklikle Para Politikası Kurulu’na bırakılmıştır. Para Politikası Kurulu, başkan, dört başkan yardımcısı, banka meclisinin kendi aralarından seçeceği bir üye ile başkanın önerisi üzerine müşterek kararla atanan para politikası konusunda bilgili bir üyeden oluşur. Para Politikası Kurulu her ay toplanıp ekonomik gelişmeleri gözden geçirir, para politikasının alacağı tavrı belirler.</p>

  <p>Benzer uygulama diğer ülke merkez bankalarında da vardır. Örneğin, Amerikan Merkez Bankası (FED) Guvernörler Kurulu (bizdeki idare meclisi statüsünde) devlet başkanının aday gösterdiği ve senato tarafından onaylanan 12 yıl süreyle görev yapacak üyelerden oluşur. Para politikası konusundaki kararları ise bölge FED başkanlarının dönüşümlü olarak bazılarının katıldığı Açık Piyasa İşlemleri Komitesi (Open Market Operations Committee) alır. İngiltere, Avrupa ve daha birçok merkez bankasında benzer uygulamalar söz konusudur.</p>

  <h2 id="044">4.4. DİĞER KURUMLAR</h2>

  <h4>4.4.1. Ekonomi Bakanlığı</h4>

  <p>Ekonomi Bakanlığı, Türkiye’nin ihracatı, ithalatı ve genel olarak dış ticaret ilişkilerini ilgilendiren anlaşmaların hazırlanıp müzakere edilmesi ve uygulanmasıyla görevli bakanlıktır. 2011 yılına gelinceye kadar bu görevleri Başbakanlığa bağlı Dış Ticaret Müsteşarlığı yürütüyordu. İthalat rejiminin hazırlanması ve uygulanması, ihracatın geliştirilmesi ve çeşitlendirilmesi, her iki işleme ilişkin standartların geliştirilmesi ve uygulanması bu bakanlığın temel görevleridir. Bakanlık, ihracatçı birlikleriyle de fonksiyonel bir ilişki içindedir.</p>

  <p>Ekonomi politikasının önemli bir alt politikası olan dış ticaret politikası, büyük ölçüde ihracat ve ithalat rejimi kararları ve tebliğleriyle belirlendiği için Ekonomi Bakanlığı, genel ekonomi politikasıyla uyum sağlamak için ekonomi politikası uygulamasından sorumlu diğer kurumlarla yakın işbirliği içinde olmak durumundadır.</p>

  <h4>4.4.2. Kalkınma Bakanlığı</h4>

  <p>1961 Anayasası’yla ekonomik, sosyal ve kültürel kalkınmayı demokratik yollarla gerçekleştirmek için kalkınma planlarının hazırlanması gereği yaşama geçirildi. Bu amaçlara ulaşabilecek çalışmaları yapmak, kalkınma plan ve programlarını hazırlamak ve bu konularda hükümete danışmanlık vermek üzere Devlet Planlama Teşkilatı kuruldu.</p>

  <p>2011 yılında Devlet Planlama Teşkilatı kaldırılarak yerine Kalkınma Bakanlığı kuruldu. Bakanlık, esas olarak Devlet Planlama Teşkilatı’nın geçmişte yaptığı görevleri üstlendi. Bugün kalkınma planları ve programların ele alındığı Yüksek Planlama Kurulu ve Para Kredi Koordinasyon Kurulu gibi kurullar bu bakanlığın yönetimi altında bulunuyor. Bakanlığın görevleri arasında Kalkınma Planları, Yıllık Programlar ve Orta Vadeli Programların (OVP) hazırlanması ve hükümete sunulması en başta gelen konulardır.</p>

  <p>Uygulanacak ekonomi politikasının temelleri Orta Vadeli Programlarda ve onun çizdiği esaslara göre biçimlenen OVP ve yıllık programlara göre biçimlenmektedir. Örneğin Maliye Bakanlığı’nca hazırlanan bütçe OVP’deki hedeflere göre hazırlanmaktadır.</p>

  <h4>4.4.3. Gümrük ve Ticaret Bakanlığı</h4>

  <p>Gümrük ve Ticaret Bakanlığı, gümrük politikasını hazırlamak ve uygulamak, gümrük tarifelerinin belirlenmesine hazırlık yapmak, gümrük denetimlerini yapmak gibi görevlerle yükümlüdür. Bu görevleri arasında özellikle gümrük tarifelerinin yapılması ve uygulanması ekonomi politikasının önemli bir aracını oluşturur. O nedenle bir bütünsellik oluşturması gereken ekonomi politikasının hazırlanıp uygulanmasında Gümrük Müsteşarlığı’nın da rol alması gerekmektedir.</p>

  <p>Her ne kadar günümüzde WTO gibi düzenleyici kurumlar ve Avrupa Birliği gibi bölgesel birlikler söz konusu olduğu için gümrük tarifelerinin bağımsız yapılması mümkün olmasa da, özellikle tarife dışı engeller gibi ekonomi politikasına temel oluşturacak uygulamalar açısından Gümrük Ve Ticaret Bakanlığı’nın ekonomi politikası hazırlanmasında işin içinde olması zorunluluğu vardır.</p>

  <h4>4.4.4. Bankacılık Düzenleme ve Denetleme Kurumu (BDDK)</h4>

  <p>Yakın geçmişe kadar Hazine’nin ve Merkez Bankası’nın gözetim ve denetimi altında olan bankacılık kesiminin siyasetten tümüyle bağımsız bir düzenleyici otoritenin gözetim ve denetimi altına alınması eğilimi bütün dünyayı sarmıştır. Türkiye’de 2000 yılında faaliyete geçen Bankacılık Düzenleme ve Denetleme Kurumu (BDDK) da bu amaçla kurulmuştur. Kurum, nihai karar mercii görevi gören 7 kişilik bir kurulun yönetimi altında yürütme ve denetleme birimlerinden oluşmaktadır. Mali bünyesi zayıflamış bulunan bankalara devlet adına el konulması gerektiğinde BDDK gerekli kararı almakta ve bankanın yönetimi devralınarak Tasarruf Mevduatı Sigorta Fonu’na (TMSF) devredilmektedir.</p>

  <p>Bankaların kurulması, şube açması, mali bünyesi zayıfladığında Tasarruf Mevduatı Sigorta Fonu’na alınması, satılması, tasfiyesi vb. hep bu kurumun görev ve yetkileri arasındadır. Kurumun görevleri arasında en önemli konular, bankalara ilişkin düzenlemelerin yapılması ve bankaların bu düzenlemelere uygun faaliyette bulunmasının denetlenmesidir.</p>

  <h4>4.4.5. Sermaye Piyasası Kurulu (SPK)</h4>

  <p>Türkiye’de sermaye piyasası ikili bir yapıya sahiptir. Bir anonim şirketin hisse senetlerini ilk kez satabilmesi, yani halka açılabilmesi için Sermaye Piyasası Kurulu’nun (SPK) izni gerekmektedir. Halka açık şirketlerin hisse senetlerinin ikinci elden satışı ise İstanbul Menkul Kıymetler Borsası’nda (İMKB) yapılmaktadır. Halka açıklık oranını artırmak, yani kalan hisse senetlerinin bir bölümünü daha satmak isteyen şirketin yeniden SPK’ya gitmesi gerekmektedir.</p>

  <p>SPK, bu tür izinlerin yanı sıra aynı zamanda sermaye piyasasının düzenlenmesiyle ilgili kararları da alıp uygulamaya koyan kurumdur.</p>

  <p>Türkiye’de hisse senetleri, İstanbul Menkul Kıymetler Borsası’nda (İMKB ya da kısaca borsa) işlem görmektedir.<br />
  <small>* ekitaplaştıranın notu: Borsa İstanbul (BİST) olarak değişmiştir.</small></p>

  <h4>4.4.6. Rekabet Kurumu</h4>

  <p>Anayasa düzenlemeleri gereğince devlete verilen “para, kredi, sermaye, mal hizmet piyasalarının sağlıklı ve düzenli işlemelerini sağlayıcı ve geliştirici önlemleri alma”, “piyasalarda fiili anlaşma sonucu doğacak tekelleşme ve kartelleşmeleri önleme” görevini yürütmek üzere Rekabet Kurumu kurulmuştur. Kurumun asıl görevi rekabet kurallarının düzgün çalışmasını sağlamak olarak özetlenebilir. Kurumun karar organı Rekabet Kurulu’dur. Kurul başkanı aynı zamanda kurumun da başkanıdır. Kurul, başkan dahil 11 kişiden oluşmaktadır.</p>

  <h2 id="045">4.5. POLİTİKA OLUŞTURMADA KURUMLARIN İŞBİRLİĞİ</h2>

  <p>Ekonomi politikası çoğu zaman bir bütünlük içinde uygulanması gereken bir politikadır. Buna karşılık ekonomik istikrarını sağlamış, enflasyon sorununu çözmüş, ekonomik büyümesi sürdürülebilir düzeye ulaşmış, dış denge sorunu bulunmayan bir ülkede ekonomi politikasının bazı bölümlerinin uygulamaya konulması yeterlidir. Bu durumda olan gelişmiş ülkelerin çoğunda yalnızca para politikası ya da faiz politikası ekonomik istikrarın korunması için yeterli olabilmektedir. Bazı durumlarda, örneğin ekonominin canlandırılması gereken hallerde vergi indirimleri gibi maliye politikası uygulamaları da devreye sokulabilir. Dolayısıyla bu gibi durumlarda yalnızca Merkez Bankası’nın ya da yalnızca Maliye veya Hazine’nin hazırladığı politika uygulamalarının yürürlüğe konulması yeterli olabilir.</p>

  <p>Gelişme yolundaki ülkelerde durum daha farklıdır. Bu ülkelerde ekonomi politikasının daha fazla bütünsellik taşıması gerekir. Çünkü bu ülkelerde sorun yalnızca mevcut dengenin sürdürülmesi ya da korunması değil, daha iyi bir dengeye geçişin altyapısının hazırlanmasıdır. Söz konusu altyapı verimliliğin artırılması yönünde gerekli yapısal değişiklikler olduğu gibi süregelen dengesizliklerin giderilmesi için uygulanması gereken politikaların tespiti de olabilir. Bu açıdan bakıldığında ekonomi politikasının ortodoks para ve maliye politikası araçlarını hatta bazen heterodoks gelirler politikasını kapsaması gerekir. Bunun doğal sonucu ise bu politikaları hazırlayacak ve uygulayacak olan kuruluşların birlikte çalışmalarıdır. Böyle bir hazırlığın Hazine, Maliye, Merkez Bankası ve Planlama Örgütü tarafından ayrı ayrı yürütülüp uygulanması kopukluklara ve birbirini bozan adımlar atılmasına yol açabilir. Bu tür bir karmaşanın sonucu ise amaçlanan yeni dengeye ulaşılamamasıdır.</p>

  <p>Bu çerçevede bakıldığında ekonomi politikasının genel çerçevesinin çizilmesinde Kalkınma Bakanlığı’nca hazırlanıp hükümetçe onaylanan Orta Vadeli Program, maliye politikasının belirlenmesinde Maliye Bakanlığı (Gelirler Genel Müdürlüğü, Bütçe ve Mali Kontrol Genel Müdürlüğü) tarafından Hazine Müsteşarlığı, Kalkınma Bakanlığı, Gümrük ve Ticaret Bakanlığı’nın katkılarıyla hazırlanan bütçe belirleyici rol oynar. Bütçenin harcamalar kaleminin hazırlanmasında bütün harcamacı bakanlıklar görev alır. Para politikası ise bu çerçevede dikkate alınarak Merkez Bankası tarafından hazırlanan para politikası programıyla yürütülür.</p>

  <p>Birçok kurum maliye politikasının çerçevesinin hazırlanmasında rol almış olsa da maliye politikasının uygulanmasında asıl görev Maliye Bakanlığı ve Hazine Müsteşarlığı’ndadır. Para, faiz ve kur politikasının oluşturulmasında da uygulanmasında da yetki Merkez Bankası’ndadır. Buna karşılık yetkili kurumların belirledikleri politika uygulama yöntemlerini gerek belirleme ve gerekse uygulama aşamasında diğer kurumlarla paylaşması ve onlarla işbirliği yapması başarı için önkoşuldur.</p>

  <h2 id="046">4.6. MAKALELER</h2>

  <h4>Osmanlı Hazinesi</h4>

  <p>Mahfi Eğilmez (www.mahfiegilmezcom) 18.02.2012</p>

  <p>Fatih Sultan Mehmet’e gelinceye kadar Osmanlı Hazinesi tümüyle İslam geleneğine uygun olarak Beytülmal anlayışı çerçevesinde en üst düzeyde yönetilmiş, kararlar hep en üst düzeyde alınmıştır. “Beytülmal" adı verilen İslam Hazine’sinin çerçevesini şöylece çizmek mümkündür: "Her şey Beytülmal’a aittir. İslam’ın yararı için harcanması gereken her şeyi ödemeye Beytülmal mecburdur. Asker aylıkları ile hayvan ve silah bedelleri ve kamu yararına yapılacak diğer giderler Beytülmal’dan ödenir."</p>

  <p>Osmanlı Devleti’nin sınırları genişledikçe geleneksel Hazine yönetiminin içine sığılamaz hale gelinmiş, özellikle İstanbul’un fethinden sonra daha da büyüyen ihtiyacı karşılamak üzere Fatih Sultan Mehmet, devletin örgütlenme yapısını ve o arada Hazine’yi yeniden şekillendirmiştir. Bu düzenlemede yöneticiler, protokol, yapılacak işlemler ayrıntılı olarak belirlenmiştir.</p>

  <p>Rumeli Defterdarı (sonraları Başdefterdar) bugünkü anlamıyla Hazine ve Maliye bakanlarının yetkilerine sahip bulunuyor, Fatih Sultan Mehmet’in Kanunname-i Devlet-i Ali Osman adlı yasasında tanımlandığı şekliyle devlet hazinesini padişahın vekili sıfatıyla yönetiyordu. Fatih Sultan Mehmet’in hükümdarlık döneminin sonlarına doğru Anadolu Defterdarlığı adıyla, Anadolu’da toplanan gelir ve yapılan giderlerden sorumlu bir defterdarlık daha kurulmuştur.</p>

  <p>Fatih Sultan Mehmet, üç ayrı hazine oluşturmuştur: (1) Devlet Hazinesi (Hazine-i Amire, Hazine-i Hümayun, Hazine-i Emiriye, Hazine-i Birun, Dış Hazine ya da Hazine-i Devlet.) (2) Padişahın Özel Hazinesi (Hazine-i Hassa, Hazine-i Enderun ya da İç Hazine.) (3) İslam’ın kutsal emanetlerine tahsis edilen hazine (Hazine-i Harem, Hazine-i Haremeyn.)</p>

  <p>Başdefterdarın yönetimi altında bulunan Devlet Hazinesi dine ve geleneklere dayalı bazı vergiler, ele geçirilen ülkelerden alınan haraç, Müslüman olmayan halktan alınan cizye, sadrazam, vezirler ve devletin önde gelen kişileri tarafından zaman zaman padişaha verilen hediyelerin bir bölümü (rikabiye), savaş gibi olağanüstü hallerde alınan geçici vergiler (avariz), Mısır gibi tımar sistemine dahil olmayan bazı eyaletlerden yılda bir kez alınan vergiler (salyaneli eyaletler vergisi), devlet arazilerinin kiralanması karşılığı elde edilen kira gelirleri (mukataa) gibi gelirlere sahipti. Devlet hazinesinin başlıca giderleri ise yeniçeri ve Devlet memurlarının maaşları ile merkezi yönetim giderlerinden oluşmaktaydı.</p>

  <p>Hazine kethüdasının (Hazine kahyası) sorumluluğu altında bulunan padişahın özel hazinesi (Hazine-i Hassa), padişah ve sarayın giderlerinin karşılanması amacıyla kurulmuştu. Hazine-i Hassa'ya çeşitli savaş ganimetlerinden padişahın payına düşen değerli eşya ve paralar, çeşitli değerli hediyeler ve benzeri değerler konurdu. Hazine-i Hassa, sarayın içinde özel bir bölümde mühür altında saklanırdı.</p>

  <p>Harem hazinesi, Mekke ve Medine’deki kutsal emanetlerin saklanması, bakımı ve onarımı için tahsis edilmiş kaynaklardan oluşurdu.</p>

  <p>Devlet hazinesi açık verdiğinde, padişah, özel hazinesinden devlet hazinesine borç verirdi.</p>

  <h4>Para Politikası Hem Risktir Hem de Fırsat</h4>

  <p>Ercan Kumcu, <i>Hürriyet</i>, 14.03.2006</p>

  <p>Fiyat istikrarını yaşam tarzlarının bir parçası yapmış ülkelerde Merkez Bankası başkanının değişmesi her zaman bir risktir. Risk, başarılı bir başkandan sonra yapılacak atamada çok daha fazladır. Çünkü, başarısı bilinenden vazgeçilip bir bilinmeyen söz konusu olmaktadır.</p>

  <p>Dikkat edilirse, fiyat istikrarının egemen olduğu ülkelerde Merkez Bankası başkanları çok sık değişmezler, uzun süre görevde kalırlar. Hükümetler değişir, başkanlar kalır. Çünkü, başkanı değiştirmek hükümetler için “çalışan bir aleti tamir etmek” gibidir. Bir vesile ile başbakanın da söylediği gibi, çalışan alet tamir edilmeye gelmez.</p>

  <p>Amerika’da Alan Greenspan 18 yıla yakın görevde kalmıştır. Cumhuriyetçiler atamışlardır. Demokratlar görevde kalması için ricacı olmuşlardır. Danimarka 26 yılı aşkın görevde kalmış Merkez Bankası başkanlarını tanır. Almanya’da Merkez Bankası başkanları hep kendi isteği üzerine görevden ayrılmışlardır. Çünkü, aksi bir tavır hükümetin başka emelleri olduğu gibi bir izlenim verir.</p>

  <p>Bu örneklere burun kıvırıp Türkiye’nin şartları başkaymış gibi bir düşünce hiç gerçekçi değildir. Şartlar ülkeden ülkeye değişmez. Fiyat istikrarını bir hayat tarzı olarak kabul etmenin farklı ülkelerde farklı şartları yoktur. O nedenle Merkez Bankası’nın idarecilerini atamak siyasi bir atama değil, teknik bir konudur. Çalışan alet tamir edilmez.</p>

  <p>Bir hükümete en büyük destek fiyat istikrarının sürdürülmesidir. Dolayısıyla, para politikasının inandırıcı ve güven verici bir biçimde yönetilmesi ve yönlendirilmesi hükümetler için çok önemlidir. Bu şekilde bir hükümet hiçbir şey yapamıyorsa bile, seçmenlerine “paranızın değerini korudum” diyebilmektedir.</p>

  <p>Merkez Bankası’nı tarihinin en düşük itibar düzeyinden alıp lafı dinlenen, söylediği lafın arkasında duran ve enflasyonu yüzde 80’lerden tek haneli rakamlara indirmeyi başarmış bir Merkez Bankası Başkanı ile hükümetin yollarını ayırması bu açıdan ve birçok açıdan fazla anlaşılabilecek bir hareket tarzı değildir.</p>

  <p>Türkiye’de hükümet kendi arzusuyla fiyat istikrarını yaşam tarzı olarak kabul etmiş ülkelerde pek örneği görülmemiş bir risk almaktadır. Merkez Bankası Başkanlığı makamına çok değerli, konusunu bilen, hiç kimse tarafından eleştirilemeyecek bir kişi getirilebilir. Yine de, risk, risktir. Bir test dönemi geçirilecektir. Birçok açıdan zaman kaybı olabilecektir.</p>

  <p>Risk bununla da bitmemektedir. Hükümet en az iki başkan yardımcısı ve yaz aylarına doğru Para Politikası Kurulu (PPK) üyeliğine bir atama yapmak durumdadır. Bunlar da risktir. Sonuçta, başkanın itibarı yanında, en az üç üyesi değişmiş PPK'nın da itibarı kamuoyu önünde önemli olacaktır. Gereksiz yere bilinmeyen yaratılmaktadır.</p>

  <p>Bunca risk varken, Merkez Bankası Başkanlığı’nın bilinmeyen bir süre için vekaleten yönetilmesine karar verilmesi büyük bir talihsizliktir. “Vekâlet”, sorumluluğu olup yetkisi olmayan bir konumdur. Zor ve tartışmalı kararların alınmasına engeldir. Kurumu paralize eden bir olgudur. Atayanlara borçluluk hissini güçlendiren bir uygulamadır. Merkez Bankası’nın konumu itibariyle böyle bir lüksü yoktur. Kaldı ki, böyle bir uygulama ilk önce vekil konumundaki kişiyi yıpratır.</p>

  <p>Bütün bu noktalar hükümetin fiyat istikrarı konusundaki kararlılığını sorgulatan noktalardır. Ekonomik istikrar konusundaki kararlılık verilen beyanatlarla değil, uygulamalarla belli olur. Genelde yurtiçindeki ekonomik birimlerce, yurtdışındaki yatırımcılar ve kurumlarca hükümet önümüzdeki dönemde ekonomik istikrar konusundaki kararlılığı açısından çok ciddi bir değerlendirmeye tabi tutulacaktır.</p>

  <h2 id="047">4.7. SORULAR</h2>

  <ol>
    <li>Maliye Bakanlığı ile Hazine Müsteşarlığı’nın temel görev farkı nedir?</li>

    <li>Kamu borçlanmasını hangi kurum yürütür? Bu görevi yaparken hangi kurumlarla ve hangi çerçevede işbirliği yapmak durumundadır?</li>

    <li>Merkez Bankası’nın temel görevi nedir? Bu görevi hangi politikayı kullanarak yapar?</li>

    <li>Ekonomi politikası oluşturulmasında görev alan kurumlar hangileridir.</li>

    <li>Ekonomi politikası oluşturulmasında kurumların işbirliği niçin önemlidir ve nasıl sağlanmalıdır?</li>

    <li>Size göre Maliye Bakanlığı ile Hazine Müsteşarlığı’nın ayrı birimler olarak örgütlenmesi doğru bir yaklaşım mıdır? Tartışın.</li>

    <li>Bankacılık Düzenleme ve Denetleme Kurumu’nun görevi nedir?</li>

    <li>Türkiye için bir Kalkınma Bakanlığı gerekli midir? Tartışın.</li>

    <li>Ekonomi Bakanlığı’nın görevi nedir? Bu görev çerçevesinde Ekonomi Bakanlığı adını taşıması uygun mudur?</li>

    <li>Gümrük ve Ticaret Bakanlığı ile Ekonomi Bakanlığı’nın tek bir bakanlık halinde birleştirilmesi konusunda ne düşünürsünüz?</li>
  </ol>
</body>
</html>
