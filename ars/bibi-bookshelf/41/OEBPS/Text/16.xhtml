<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Ekonomi Politikası</title>
</head>

<body>
  <h1 id="16">Kaynaklar</h1>

  <p>Ansel M. Sharp ve Richard H. Leftwich, <i>Economics of Social Issues</i>, 1986.</p>

  <p>Asaf Savaş Akat, <i>İktisadi Analiz</i>, 2. Baskı, Eflatun Yayınevi, 2009.</p>

  <p>Barry N. Siegel, <i>Money, Banking and the Economy</i>, 1982.</p>

  <p>Carlo M. Cipolla, <i>The Economic History of World Population</i>, Pelican Books, 6th ed., Great Britain, 1976.</p>

  <p>Carmen M. Reinhart ve Kenneth S. Rogoff, <i>This Time is Different</i>, Princeton University Press, 2009.</p>

  <p>Cedric Sandford ve Malcolm Bradbury, <i>Case Studies in Economics</i>, Longman, London, 1984.</p>

  <p>Daniel R. Fusfeld, <i>The Age of the Economists</i>, U.S.A., 1966.</p>

  <p>Ercan Kumcu, <i>İstikrar Arayışları</i>, Doğan Kitap, 2000.</p>

  <p>Ercan Kumcu ve Şevket Pamuk, <i>Artık Herkes Milyoner: Hürriyet’in Sayfalarından Ekonominin 50 Yılı</i>, Doğan Kitap, 2001.</p>

  <p>Ercan Kumcu, “IMF Blunder in Turkey”, 13 March, 2001, <i>Financial Times</i>.</p>

  <p>Ercan Kumcu, Monthly Economic Review, Tekfenbank, November 1996, No.1O.</p>

  <p>Emre Kongar, <i>21. Yüzyılda Türkiye</i>, Remzi Kitabevi 30. Basım, 2002.</p>

  <p>Eugene A. Diulio, <i>Macroecomics</i>, 3rd edition, McGraw Hill, U.S.A., 1998.</p>

  <p>Frederic Mishkin, <i>Economics of Money, Banking and Financial Markets</i>, Harper Collins, U.S.A., 1992.</p>

  <p>Frederic Mishkin, <i>A Rational Expectations Approach to Macroeconomics</i>, NBER, U.S.A., 1983.</p>

  <p>Gail Makinen, <i>Money, Banking and Economic Activity</i>, 1981.</p>

  <p>Gregory N. Mankiw, <i>Macroeconomics</i>, 4th ed., Worth Publishers, U.S.A., 2000.</p>

  <p>Gülten Kazgan, <i>İktisadi Düşünce Tarihi veya Politik İktisadın Evrimi</i>, 9.Baskı, Remzi Kitabevi, 1999.</p>

  <p>IMF Institute, <i>Macroeconomic Adjustment</i>, IMF, 1992.</p>

  <p>James M. Buchanan, <i>Economics (Between Predictive Science and Moral Philosophy)</i>, Texas A&amp;M University, 1987.</p>

  <p>J. A. Trevithick, <i>Inflation-A Guide to the Crisis in Economics</i>, Penguin Books, London, 1978.</p>

  <p>Jeffrey M. Davis, <i>Macroeconomic Adjustment</i>, IMF Institute, U.S.A., 1992.</p>

  <p>J. F. Muth, “Rational Expectations and the Theory of Price Movements”, Econometrica, 29. s. 315-335, 1961.</p>

  <p>John M. Keynes, <i>Genel Teori</i> (Türkçesi U. S. Akalın), Kalkedon Yayınları, 2008.</p>

  <p>Kenneth Rogoff ve Carmen Reinhart, <i>This Time is Dijferent</i>, Priceton University Pres., 2009.</p>

  <p>Lipsey, Steiner, Purvis, Courant, <i>Macroeconomics</i>, 1990.</p>

  <p>Macit İnce, <i>Devlet Borçlanması</i>, Seçkin Yayınevi, 1996.</p>

  <p>Mark Swinburne ve Marta Castella Branco, “Central Bank Independence and Central Bank Functions”, The Evolving Role of Central Banks, IMF, 1991.</p>

  <p>Miguel A. Kiguel ve Nissan Liviatan, “Progress Report on Heterodox Stabilization Programs”, Finance and Developments, Mart, 1992.</p>

  <p>Mahfi Eğilmez, <i>IMF, Dünya Bankası ve Türkiye</i>, Creative Yayıncılık, 1996.</p>

  <p>Mahfi Eğilmez, <i>Hazine</i>, Remzi Kitabevi, 2004.</p>

  <p>Mahfi Eğilmez, <i>Küresel Finans Krizi</i>, Remzi Kitabevi, 2009.</p>

  <p>Mahfi Eğilmez, <i>Makroekonomi</i>, Remzi Kitabevi, 2011.</p>

  <p>Mahfi Eğilmez, “IMF’s Cure Has Lost 20 % GNP of Turkey”, 15 Mart 2001, <i>Financial Times</i> (Letters to the Editor).</p>

  <p>Mahfi Eğilmez ve Ercan Kumcu, <i>Krizleri Nasıl Çıkardık?</i>, Genişletilmiş 2. Baskı, Creative Yayıncılık, 2001.</p>

  <p>Marjorie Dean ve Robert Pringle, <i>The Central Banks</i>, 1994.</p>

  <p>Michael Mussa, <i>Arjantin ve IMF</i>, Yeni Hayat Kütüphanesi, İstanbul, 2003.</p>

  <p>Milton Friedman ve Anna Schwartz, <i>A Monetary History of the United States, 1867-1960</i>, U.S.A., 1963.</p>

  <p>Milton Friedman, <i>The Role of Monetary Policy</i>, AER, 58 5.1-17, 1968.</p>

  <p>Norman Frumkin, <i>Guide to Economic Indicators</i>, 2nd edition, M. E. Sharp, 1994.</p>

  <p>Nouriel Roubini, “Material on Currency Crises”, (www.roubini.com)</p>

  <p>Neil M. Singer, <i>Public Microeconomics (An Introduction to Government Finance)</i>, 2nd edition, 1976.</p>

  <p>Paul A. Samuelson ve William Nordhaus, <i>Economics</i>, 1994.</p>

  <p>Richard A. Musgrave ve Peggy B. Musgrave, <i>Public Finance in Theory and Practice</i>, 1976.</p>

  <p>Richard T. Froyen, <i>Macroeconomics-Theories and Policies</i>, 2nd edition, McMillan Pub. Inc., 1986.</p>

  <p>Robert B. Ekelund Jr. ve Charles D. Delorme Jr., <i>Macroeconomics</i>, 2nd edition, Business Pub. Inc.,1987.</p>

  <p>Robert E. Hall and John B. Taylor, <i>Macroeconomics (Theory, Performance and Policy)</i>, 3rd edition, W. W. Norton and Inc., 1991.</p>

  <p>Robert Frank ve Ben Bernanke, <i>Principles of Economics</i>, McGraw Hill/Irwin, 2001.</p>

  <p>Robert Heillbroner, <i>İktisadi Sorun (Modern İktisadi Toplumun Doğuşu)</i>, Çağlayan kitabevi, 1970.</p>

  <p>Robert Lekachman, <i>Keynes and the Classics</i>, D. C. Heath and Company, Boston, U.S.A., 1964.</p>

  <p>Robert Lucas Jr., <i>Lecture’s on Economic Growth</i>, U.S.A., 2002</p>

  <p>Robert Lucas Jr. ve Thomas Sargent (editörler), <i>Rational Expectations and Econometric Practice</i>, U.S.A., 1981.</p>

  <p>Roger le Roy Miller, <i>Economics Today</i>, Addison Wesley, 2001.</p>

  <p>Roy H. Webb (ed.), <i>Macroeconomic Data: A User’s Guide</i>, Federal Bank of Richmond, 1991.</p>

  <p>Rudiger Dornbusch, “A Primer on Emerging Market Crisis”, (Dornbusch’un web sitesinden).</p>

  <p>Sachs ve Larrain, <i>Macroeconomics in the Global Economy</i>, Prentice Hall, U.S.A., 1993.</p>

  <p>Stanley Fischer, “Exchange Rate Regimes: Is the Bipolar View Correct?”, (IMF web sitesinden).</p>

  <p>Steven E. Landsburg, <i>Price Theory and Applications</i>, 5th ed., South-Western, U.S.A., 2002.</p>

  <p>Stuart Holland, <i>The Global Economy</i>, Weidenfeld Paperbacks, U.K., 1987.</p>

  <p>Ted Walther, <i>Dünya Ekonomisi</i>, Alfa Yayınları, İstanbul, 2002.</p>

  <p>Thomas F. Pogue ve L. G. Sgontz, <i>Government and Economic Choice</i>, 1978.</p>

  <p>Thomas Sargent, <i>Macroeconomic Theory</i>, U.S.A., 1987.</p>

  <p>Todd G. Bucholz, <i>New Ideas From Dead Economists</i>, New American Library, 1989.</p>

  <p>Turgut Tan, <i>Ekonomik Kamu Hukuku Dersleri</i>, Turhan Kitabevi, 2010.</p>

  <p>Özhan Uluatam, <i>Kamu Maliyesi</i>, AÜSBF, 1978.</p>

  <p>Yakup Kepenek, <i>Türkiye Ekonomisi</i>, 25. Basım, Remzi Kitabevi, 2012.</p>

  <p>Ziya Karamursal, <i>Osmanlı Mali Tarihi Hakkında Tetkikler</i>, Türk Tarih Kurumu Basımevi, Ankara, 1989.</p>

  <p>Ziya Öniş ve Fikret Şenses (editörler), <i>Turkey and the Global Economy</i>, Routledge, 2009.</p>

  <h1 id="17">Meraklısı İçin.</h1>

  <p><b>Açık piyasa işlemleri:</b> Merkez bankaları tarafından para politikasının bir aracı olarak piyasadaki devlet iç borçlanma senetlerinin alınıp satılması, repo ya da ters repo yapılması ya da doğrudan bankalara borç verme, bankalardan borç alma işlemleri. Merkez bankaları bu yolla para arzını daraltıp genişleterek para politikasını uygular.</p>

  <p><b>Açık pozisyon:</b> Bir işletmenin döviz yükümlülüklerinin döviz varlıklarından daha büyük olması hali. Örneğin, dolar kurunun 1 milyon lira olduğu bir tarihte, bir bankanın toplam yükümlülükleri 1 milyar dolar ve 5 katrilyon lira, buna karşılık, toplam varlıkları 500 milyon dolar ve 5,5 katrilyon lira olsun. Bu banka bilançosu açık pozisyon taşımaktadır, çünkü döviz yükümlülükleri döviz varlıklarından fazladır. Başka her şey aynı kaldığında, dolar kuru 1 milyon liradan 2 milyon liraya çıktığı takdirde, banka 500 trilyon lira zarar edecektir.</p>

  <p><b>Afrika Kalkınma Bankası (African Development Bank):</b> Afrika kıtasındaki üye ülkelerin (ortaklarının) kalkınmasına yönelik krediler veren uluslararası bir banka. Üyeleri, bankadan borçlanmamak şartıyla kıta dışı ülkelerden de olabilir.</p>

  <p><b>Akım değişken:</b> Belli bir dönem içinde ölçülen değişendir. Örneğin, gelir bir akım değişkendir, çünkü gelir belli bir dönem içinde ölçülür, ayda 1 milyar lira ya da yılda 20 milyar lira gibi.</p>

  <p><b>Altın rezervi:</b> Merkez bankalarının portföylerinde bulunan standart külçe altının değeri.</p>

  <p><b>Altın standardı:</b> Paranın değerinin belli ağırlıkta altının değerine bağlandığı parasal sistem.</p>

  <p><b>Amortisman:</b> Yatırım mallarının kullanıldıkça eskimesinden ve değerinin düşmesinden kaynaklanan miktar.</p>

  <p><b>Arz yönlü ekonomi yaklaşımı:</b> Ekonominin gelişimini üretim tarafında görerek üretimin artırılması için vergi indirimleri, piyasaların deregülasyonunu ve liberalizasyonunu savunan yaklaşım.</p>

  <p><b>Asya Kalkınma Bankası:</b> Asya kıtasındaki üye ülkelerin (ortaklarının) kalkınmasına yönelik krediler veren uluslararası bir banka. Üyeleri, bankadan borçlanmamak şartıyla Asya kıtası dışı ülkelerden de olabilir. Örneğin Türkiye, Asya Kalkınma Bankası’nın ortaklarındandır.</p>

  <p><b>Avans ödemeleri:</b> Gider henüz tahakkuk etmeden, daha sonra mahsuplaşmak şartıyla önceden ödenen meblağ.</p>

  <p><b>Avrupa Yatırım Bankası:</b> Avrupa Birliği’nin finans kurumudur ve birliğin hedeflerini gerçekleştirmesine yardımcı olacak yatırımların finanse edilmesi amacıyla kurulmuştur.</p>

  <p><b>Avrupa Yatırım ve Kalkınma Bankası (EBRD):</b> Eski Varşova Paktı (Sovyetler Birliği müttefikleri) ülkelerinin komünizmi terk ettikten sonra ekonomik kalkınmaları için krediler veren uluslararası bir banka. Üyeleri (ortakları), bankadan borçlanmamak şartıyla, tüm dünyadan olabilir. Örneğin Türkiye, EBRD’nin ortaklarındandır. Merkezi Londra’dadır.</p>

  <p><b>Bank of England:</b> İngiltere Merkez Bankası.</p>

  <p><b>Bankacılık Düzenleme ve Denetleme Kurumu (BDDK):</b> Bankalara ilişkin mevzuat düzenlemelerini yapmak ve bankaları uzaktan ve yerinde denetlemekle sorumlu bağımsız bir kurum.</p>

  <p><b>Bankalar yeminli murakıpları:</b> Bankacılık Düzenleme ve Denetleme Kurumu’nun bir parçası olarak çalışan, bankaların yerinde denetiminden sorumlu denetçiler.</p>

  <p><b>Bankalararası para piyasası:</b> Bankaların birbirine borç verdiği ya da birbirinden borç aldığı piyasadır. Bazen bu piyasaya, açık piyasa işlemleri yoluyla Merkez Bankası da katılabilir.</p>

  <p><b>Beklenen enflasyon oranı:</b> Kamuoyunun geleceğe yönelik olarak beklediği enflasyon oranı.</p>

  <p><b>Belediye İktisadi Teşekkülleri (BİT):</b> Sahiplikleri belediyelere ait olup ticari faaliyetlerde bulunan işletmeler.</p>

  <p><b>Bilimsel kanun:</b> Neden-sonuç ilişkileri üzerine kurulmuş bulunan hipotezlerin deney ya da gözlemlerle kanıtlanamadığı ya da reddedilemediği zaman aldığı isim.</p>

  <p><b>Borcun sermayeye katılması (borç-sermaye swapı/debt-equity swap):</b> Borç verenin alacağına karşılık borçlunun sahipliğindeki bir işletmenin hisse senedinin verilmesi hali.</p>

  <p><b>Borcun yeniden yapılandırılması:</b> Belli bir borcun vadesinin ve/veya faizinin yeniden tespit edilmesi. Bkz. <i>Borç ertelemesi</i>.</p>

  <p><b>Borç ertelemesi:</b> Borçların vadelerinin daha ilerideki tarihlerde ödenmek üzere yeniden düzenlenmesi.</p>

  <p><b>Borç servisi:</b> Borçların anapara ve faizlerinin alacaklılara ödenmesi.</p>

  <p><b>Borç stoku:</b> Toplam borç miktarı.</p>

  <p><b>Borç verilebilir fonlar piyasası:</b> Finansman fazlası olup da bunu piyasaya arz edenler ile finansman açıklarını borçlanarak karşılamak isteyenlerin buluştuğu piyasa.</p>

  <p><b>Borç yükü:</b> Toplam borçların toplam gelirlere oranı.</p>

  <p><b>Borçlanma politikası:</b> Kamu borçlanmasını artırmak ya da azaltmak yoluyla ekonomiyi etkilemeyi amaçlayan politika.</p>

  <p><b>Bölgesel Kalkınma Bankaları:</b> Belli bir bölgedeki ülkelerin ekonomik kalkınmalarına yönelik krediler vermek üzere kurulmuş, ortakları bölgedeki ve bölge dışındaki devletlerden oluşan bankalar. Asya Kalkınma Bankası (ADB), Afrika Kalkınma Bankası, İnter-Amerikan Kalkınma Bankası, Avrupa Yatırım ve Kalkınma Bankası, Karadeniz Ekonomi İşbirliği Kalkınma Bankası bölgesel kalkınma bankalarıdır.</p>

  <p><b>BRIC:</b> Brezilya, Rusya, Hindistan ve Çin’den oluşan grup. Ülkelerin baş harflerinin yan yana konulmasıyla doğmuştur. Zaman zaman bunlara Güney Afrika da eklenmekte ve isim BRICS haline dönüştürülmektedir. Ortak özellikleri, güçlü bir ihracat potansiyellerinin olmasıdır.</p>

  <p><b>Bulyonizm:</b> Merkantilizmin para politikasının temelini oluşturan bulyonizm, ülkenin ödemeler dengesini lehte tutabilmenin yolunun değerli madenlerin ülkeden çıkışının kısıtlanmasından geçtiği tezinden hareket eder.</p>

  <p><b>Bundesbank:</b> Alman Merkez Bankası. Avrupa Merkez Bankası’nın kurulmasıyla Bundesbank şimdi Avrupa Merkez Bankası’nın Almanya’daki şubesi olarak işlev görüyor gibi olsa da halen etkin bir kurumdur.</p>

  <p><b>Bütçe:</b> Dönem başlarında hazırlanan ve iktisadi birimlerin ya da devletin dönem boyunca gelir ve gider tahminlerini içeren doküman.</p>

  <p><b>Bütçe avansı:</b> Bir kamu giderinin yapılabilmesi için bütçeye gider yazılmaksızın verilen nakit tutar. Örneğin, bir müteahhidin kazandığı ihalede projeye başlayabilmesi için müteahhide avans verilir. Bu avansın karşılığı olan iş yapılıp da harcama belgeleri getirildiğinde bütçeye gider yazılarak avans kapatılır.</p>

  <p><b>Bütçe dengesi:</b> Devlette ya da bir iktisadi kuruluşta gelirler ile giderler arasındaki fark. Gelirler giderlerden büyük olduğunda, bütçe fazlası söz konusudur. Gelirler giderlerden az olduğunda bütçe açığı söz konusudur.</p>

  <p><b>Bütçe dışı fazla:</b> Bütçe içindeki gelirlerin borçlara ödenen faizler dışındaki harcamalardan daha fazla olması durumu.</p>

  <p><b>Bütçe dışı fonlar:</b> Özel gelir tahsis edilmek suretiyle oluşturulan, gelir ve giderleri bütçe dışında yönetilen özel fonlar.</p>

  <p><b>Bütçe dışı ikraz:</b> Bütçe yasasında öngörülen ödeneklerin dışında çeşitli kuruluşlara, çeşitli ihtiyaçların oluşması nedeniyle verilen borçlar.</p>

  <p><b>Bütçe emaneti:</b> Bütçeye gider yazıldığı halde, sahibinin başvurmaması, gerekli nakdin bulunmaması ya da başka nedenlerle nakden ödemenin yapılamaması halinde emanete alınan tutarlar.</p>

  <p><b>Cari giderler:</b> Tüketim amaçlı mal ve hizmet satın alınmasına yönelik yapılan harcamalar.</p>

  <p><b>Cari işlemler dengesi:</b> Bir ülkenin toplam mal ve hizmet ihracatı ve transferleri ile toplam mal ve hizmet ithalatı ve transferleri arasındaki fark. Cari işlemler dengesi hesaplamasına finansal varlık ve yükümlülüklerdeki değişmeler girmez. Gelirler giderlerden büyük olduğunda, cari işlemler fazlası söz konusudur. Gelirler giderlerden az olduğunda, cari işlemler açığı söz konusudur. <i>Cari Denge = Mal Dengesi + Hizmetler Dengesi + Gelir Dengesi + Cari transferler</i></p>

  <p><b>Cif (cost, insurance, fright):</b> Dış ticarete konu olan bir malın alıcısına olan son maliyeti (malın fiyatı + nakliye + sigorta masrafları).</p>

  <p><b>Contingency credit line (CCL):</b> Krize henüz maruz kalmadığı halde, piyasalardaki güven bunalımı nedeniyle her an krize maruz kalabilecek üye ülkelere destek olmak için geliştirilmiş bir IMF imkânı. CCL’in maksimum tutarı üye ülke kotasının yüzde 300-500’ü arasındadır. SRF gibi ek bir faiz yükü taşımakla birlikte bu yük 150 bp’den başlayarak SRF’deki gibi artışlarla en çok 350 bp’ye ulaşır.</p>

  <p><b>Çekirdek (core) enflasyon:</b> Fiyat endeksinde ağırlığı fazla, mevsimlik hareketlerden etkilenmesi az olan belirli kategorilerin oluşturduğu alt endeksin zaman içinde artması. Türkiye’de çekirdek enflasyon olarak, yukarıda sayılan özelliklere en fazla uyan I endeksindeki artma alınmaktadır.</p>

  <p><b>Dayanıklı tüketim malı:</b> Göreli olarak uzun ömürlü olan mallar (buzdolabı, çamaşır makinesi gibi beyaz eşyalar ya da televizyon ve video gibi kahverengi eşya).</p>

  <p><b>Deflasyon:</b> Fiyatlar genel düzeyindeki düşüş.</p>

  <p><b>Değişim denklemi:</b> M V = P Q. M: Para arzı, V: Paranın dolaşım hızı, P: Fiyatlar genel düzeyi, Q: Ekonomide belli bir dönemde üretilen mal ve hizmetlerin miktarı.</p>

  <p><b>Değişken faizli devlet iç borçlanma senetleri:</b> Devlet iç borçlanma senedinin vadesi boyunca getirisinin dönemler itibariyle belli bir endekse göre değişebilir olması.</p>

  <p><b>Değiştirme:</b> Mevcut bir borcun faizinin değiştirilmesi.</p>

  <p><b>Denge hali:</b> Karşılıklı güçlerin birbirlerine bir üstünlük sağlayamaması nedeniyle değişmeyen durağan hal.</p>

  <p><b>Depresyon:</b> GSMH’nın önemli oranda küçülmesine yol açan ve ekonomik faaliyetlerde gerileme yaratan (işsizliğin artması gibi) ekonomik denge bozukluğu hali.</p>

  <p><b>Destekleme politikası:</b> Harcamalar politikasının özel bir biçimi. Burada esas olarak bazı ürünlerin desteklenmesi için yapılan sübvansiyon harcamaları söz konusudur. Bu politikayla kamu otoritesi, gelirin dağılımını etkilemeyi ya da belirli ürünlerin üretimini artırmayı hedeflemektedir.</p>

  <p><b>Devalüasyon:</b> Bir ülkenin ulusal parasının yabancı ülkelerin ulusal paraları karşısında değişim değerinin (parite) idari bir kararla düşürülmesi.</p>

  <p><b>Devlet tahvili:</b> Hazine’nin çıkardığı, vadesi bir yıl ya da daha uzun olan borçlanma senetleri.</p>

  <p><b>Dış alem faktör gelirleri:</b> Yurtdışında, yurtiçindeki yerleşik ekonomik birimlerce kazanılmış gelirlerin yurtiçine getirilen kısmı. Örneğin, işçi dövizleri (Bkz. <i>İşçi dövizleri</i>), yurtdışı müteahhitlik hizmetlerinden elde edilen gelirler, yurtdışında faaliyet gösteren yerli şirketlerin kâr transferleri ve yurtdışındaki mali yatırımlardan elde edilen temettü gelirleri dış alem faktör gelirleri arasındadır.</p>

  <p><b>Dış ticaret dengesi:</b> Ödemeler dengesinin mal ve hizmet ihracat ve ithalatının parasal değer cinsinden gösteren bölümü. İhracat ithalata eşitse dış ticaret denkliği, ihracat ithalattan büyükse dış ticaret fazlası, küçükse, dış ticaret açığı söz konusudur.</p>

  <p><b>Dış ticaret politikası:</b> Mali araçların bir bölümünü ve kur politikasını kullanmak suretiyle varılması hedeflenen dış ticaret amaçlarını gerçekleştirmeye çalışmak biçimindeki uygulamalar.</p>

  <p><b>Dış ticarette korumacılık:</b> Yurtdışından gelen mal ve hizmetlerin (ithalat) çeşitli düzenlemelerle engellenmesi ya da kısıtlanması yoluyla aynı mal ve hizmetlerle rekabet eden yurtiçindeki üreticilerin korunması.</p>

  <p><b>Dışsal değişken:</b> Bir ekonomik model içinde, modelin kendisi tarafından değeri belirlenmeyip dışarıdan modele değeri girilen değişken.</p>

  <p><b>Dışsal ekonomik şoklar:</b> Ekonominin dışından gelen beklenmeyen olayların yarattığı etkiler. 11 Eylül olayı, Körfez krizi, petrol fiyatlarının artması gibi.</p>

  <p><b>Doğal işsizlik oranı:</b> Ekonominin tam istihdam düzeyinde dengede olmasına rağmen, işini beğenmediği için ayrılıp yeni iş bulmaya çalışanlardan ya da bir süre çalışmaya çeşitli nedenlerle ara verenlerden oluşan işsizlerin toplam çalışabilir nüfusa oranı.</p>

  <p><b>Doğrudan finansman:</b> Finansman açığı olan (borçlanıcı) ile finansman fazlası olanın (borç veren) herhangi bir aracı kullanmaksızın karşılıklı olarak borç-alacak ilişkisi kurması.</p>

  <p><b>Doğrudan vergiler:</b> Herhangi bir malın el değiştirmesine bağlı olmadan toplam kazançlar üzerinden alınan vergiler. Gelir ve kurumlar vergileri gibi.</p>

  <p><b>Doğrudan yatırımlar:</b> Sabit sermaye yatırımları.</p>

  <p><b>Dolaşımdaki para (currency in circulation):</b> Merkez Bankası tarafından basılıp piyasaya verilmiş, bankacılık kesiminin kasasında olmayıp diğer ekonomik birimlerin elinde bulunan banknotlar ve Hazine’nin piyasaya sürdüğü madeni paralar.</p>

  <p><b>Dolaylı finansman:</b> Finansman açığı olan (borçlanıcı) ile finansman fazlası olanın (borç veren) birbirlerini tanımadan bir aracı kurum aracılığı ile borç-alacak ilişkisinin kurulması hali.</p>

  <p><b>Dolaylı vergiler:</b> Mal ve hizmetlerin el değiştirmesi üzerinden alınan vergiler. Özel işlem, katma değer vergileri gibi.</p>

  <p><b>Döner sermayeli kuruluşlar:</b> Genel ya da katma bütçelerden tahsis edilen bir başlangıç ödeneğini sermaye olarak kullanmak yoluyla her yıl elde ettiği karın bir bölümünü sermayesine katarak iktisadi işletme ilkeleri içinde çalışan kuruluşlar. En yaygın olanları üniversite hastanelerinin döner sermayeleridir.</p>

  <p><b>Döviz çapası (nominal anchor):</b> Sabit döviz kuru uygulamasında belirlenen parite.</p>

  <p><b>Döviz kuru:</b> Bir ülkenin ulusal parasının bir başka ülkenin ulusal parası cinsinden değeri. İki çeşit döviz kuru vardır: (1) nominal döviz kuru iki ülke paralarının karşılıklı göreli fiyatıdır, (2) reel döviz kuru iki ülke mallarının karşılıklı değeri.</p>

  <p>E = e (P/P<sup>*</sup>) Burada, E reel döviz kurunu, e nominal döviz kurunu, P yerli malın fiyatını, P<sup>*</sup> yabancı malın fiyatını gösterir.</p>

  <p><b>Döviz rezervi:</b> Bir ülke merkez bankasının elinde bulunan döviz miktarı.</p>

  <p><b>Döviz tevdiat hesabı:</b> Bir ülke bankalarında döviz üzerinden açılmış, döviz olarak getiri getiren ve istendiğinde döviz olarak çekilebilecek mevduat hesapları.</p>

  <p><b>Dövize hücum (currency attack):</b> Herhangi bir kriz nedeniyle ekonomik birimlerin ulusal parayı yabancı paralarla değiştirmeye yönelmeleri.</p>

  <p><b>Durağan beklentiler (static expectations):</b> Yarın oluşacak durumun bugünkü durumla aynı olacağı yönündeki beklentilerdir.</p>

  <p><b>Dünya Bankası (IBRD):</b> Gelişmekte olan ülkelerin kamu kuruluşlarına proje kredisi veya program kredisi biçiminde destek veren uluslararası kurum. 2013 yılı itibariyle 188 üyesi vardır ve Washington’da bulunmaktadır. Genel olarak Dünya Bankası dense de, asıl ismi Uluslararası Yatırım ve Kalkınma Bankası’dır. Dünya Bankası Grubu’nun bir parçasıdır.</p>

  <p><b>Dünya Bankası Grubu:</b> İlk olarak IBRD kurulduktan sonra benzer amaçları farklı politikalarla ve farklı kurumsal yapılaşma içinde yürütebilmek için farklı kurumlar oluşturulmuştur. Bu kurumlar şunlardır:</p>

  <p><b>IFC</b> (International Finance Corporation-Uluslararası Finans Kurumu): Gelişmekte olan ülkelerde özel kesim projelerini kredilendiren ve/veya özel keşim şirketlerine ortak olan bir kurum.</p>

  <p><b>IDA</b> (International Development Agency-Uluslararası Kalkınma Ajansı): Düşük gelirli ve az gelişmiş ülkelere çok düşük faizler ve çok uzun vadelerle kredi veren bir kurum.</p>

  <p><b>MIGA</b> (Multinational Investment Guarantee Agency-Uluslararası Yatırımları Garanti Ajansı): Gelişme yolundaki ülkelere yönelik yabancı sermaye yatırımlarını ticari olmayan risklere karşı garanti altına almak amacıyla kurulmuş bir çeşit sigorta hizmeti veren bir kurum.</p>

  <p><b>ICSID</b> (International Center for Settlement of Investment Disputes-Uluslararası Yatırım Anlaşmazlıkları Çözüm Merkezi): İki üye ülke arasındaki yatırım anlaşmazlıklarında hakem rolü oynayarak çözüm bulmaya yönelik çalışmalar yapmak üzere kurulmuştur.</p>

  <p><b>Dünya Ticaret Örgütü (WTO):</b> Ülkelerarası mal ve hizmet ticaretinin mümkün olduğunca öngörülebilir, serbest ve olağan olabilmesi için gereken çerçeveyi oluşturmak, kuralları koymak ve uygulamak amacıyla kurulmuş uluslararası bir kurum. Eski adı, Ticaret ve Tarifeler Üzerine Genel Anlaşma (General Agreement on Trade and Tariffs-GATT) idi.</p>

  <p><b>Düşük kaliteli krediler (sub prime credits):</b> Düşük kredi değerine sahip kişi veya kurumlara açılan krediler. En yaygın uygulamasını konut kredileri (mortgage kredileri) alanında bulmuş ve ABD’de <i>subprime mortgage credit crisis</i> denilen krize neden olmuştur.</p>

  <p><b>Düyun-u Umumiye:</b> Osmanlı İmparatorluğu’nun borçlarını geri ödemesini garanti etmek amacıyla borç verenler tarafından imparatorluğun döviz kazanan kuruluşlarını denetlemeye yönelik olarak kurulmuş bir komisyon.</p>

  <p><b>Düzenleyici ve denetleyici kurumlar:</b> Özel kanunlarla kurul, kurum veya üst kurul şeklinde teşkilatlanan kurumlar. Bu kurumlar Radyo ve Televizyon Üst Kurulu, Sermaye Piyasası Kurulu, Bankacılık Düzenleme ve Denetleme Kurumu, Bilgi Teknolojileri ve İletişim Kurumu, Enerji Piyasası Düzenleme Kurumu, Kamu İhale Kurumu, Tütün ve Alkol Piyasası Düzenleme Kurumu, Kamu Gözetimi, Muhasebe ve Denetim Standartları Kurumu’dur.</p>

  <p><b>EBRD (European Bank for Reconstruction and Development):</b> Bkz. <i>Avrupa Yatırım ve Kalkınma Bankası</i>.</p>

  <p><b>Efektif deposu:</b> Bir bankanın kasasında bulunan döviz banknotlarının tamami.</p>

  <p><b>Ekonomi politikası:</b> Makro ekonomik dengelerin hangi yönde ve nasıl değiştirileceğini ya da bulunduğu yerde nasıl tutulacağını ortaya koyan yaklaşımları içeren ve bilimsel sanatın bir karışımı olarak kabul edilen ekonomi dalı.</p>

  <p>Ekonomi politikasının alt politikaları:</p>

  <p>Ortodoks politikalar:</p>

  <p>Maliye politikası: Bütçe politikası (vergi politikası, giderler politikası, borçlanma politikası), teşvik ve sübvansiyon politikaları.</p>

  <p>Para politikası: Açık piyasa işlemleri, iskonto oranlarının tespiti, munzam karşılık oranlarının tespiti, para arzını kontrole yönelik diğer politikalar ve faiz politikası.</p>

  <p>Dış ticaret politikası: Tarifeler, kotalar, tarife dışı engeller.</p>

  <p>Kur politikası: Kur rejiminin tespiti.</p>

  <p>Heterodoks politikalar:</p>

  <p>Gelirler politikası: Bkz. <i>Gelirler politikası</i>.</p>

  <p><b>Ekonomik büyüme:</b> Bir ülkenin belli bir dönemde ürettiği mal ve hizmetlerin miktar olarak artması.</p>

  <p><b>Ekonominin genel dengesi:</b> Bir ekonomideki toplam mal ve hizmet arzının toplam mal ve hizmetler talebine eşit olması durumu. Bir başka ifadeyle, Y = C + I + G + (X - M)</p>

  <p><b>Ek rezerv imkânı:</b> Bkz. <i>SRF (Suplemental rezerv facility)</i></p>

  <p><b>Elektronik Fon Transfer Sistemi (EFT):</b> Bankalar arasında para transferinin bilgisayar aracılığıyla yapıldığını tanımlayan sistem.</p>

  <p><b>Emisyon (currency issued):</b> Merkez Bankası’nın piyasaya sürdüğü banknot miktarı.</p>

  <p><b>Enflasyon:</b> Genel fiyat düzeyindeki sürekli artışlar.</p>

  <p>Enflasyon çeşitleri: (a) Kaynağına göre: (1) Talep enflasyonu: Bir ekonomide toplam talebin toplam arzı aşarak sürekli fiyat artışına neden olması halinde ortaya çıkan durum. (2) Arz (maliyet) enflasyonu: Üretimde girdi olarak kullanılan üretim faktörleri ya da ara malların fiyatlarının devamlı yükselmesi nedeniyle maliyetlerdeki sürekli artışın satış fiyatlarının da sürekli artışına neden olması. (b) Görünümüne göre: (1) Sürünen enflasyon: Talep ya da arz enflasyonunun yıllık yüzde 2-3 düzeyinde istikrarlı bir görünüm sergilemesi. (2) Hiperenflasyon: Talep ve/veya arz enflasyonunun aylık yüzde 50 ve daha üstünde artışlar içine girmesi. (3) Basamaklı enflasyon: Talep ve/veya arz enflasyonunun iki haneli ve genellikle artan, fakat hiperenflasyona henüz dönüşmemiş hali.</p>

  <p><b>Enflasyon vergisi:</b> Bütçe açıklarının kapatılması amacıyla Merkez Bankası kaynaklarına başvurarak para bastırılması halinde para arzı gereğinden fazla artarak enflasyona neden olur. Bu şekilde enflasyon, kişilerin satın alma gücünü azaltarak bir çeşit vergi işlevi görür. Buna enflasyon vergisi verir. Devlet daha fazla vergi alma yoluyla finanse etmesi gereken artan harcamalarını para bastırıp enflasyon yoluyla finanse etmiş olur.</p>

  <p>Erteleme: Bkz. <i>Borç ertelemesi</i>.</p>

  <p><b>Esnek kur rejimi (dalgalı, floating exchange rate regime):</b> Piyasada oluşan arz ve talep dengesine göre ulusal paranın başka ülkelerin parası karşısındaki paritesinin kendiliğinden oluşmasının sağlanması. Bu rejimin tam olarak uygulanması halinde, merkez bankasının piyasayı düzenleyici sıfatla müdahalesi söz konusu olamaz.</p>

  <p><b>Eurobond piyasası:</b> Avrupa finans piyasasında borçlanacak birimlerce çıkarılan borçlanma senetlerinin el değiştirdiği piyasa.</p>

  <p><b>Eurodolar:</b> ABD dışındaki banka veya diğer aracı kurumlarda dolar üzerinden açılmış hesaplar. Dünyanın her yerinde dolar üzerinden açılmış hesaplar bulunmakla beraber, bütününe eurodolar adı verilmektedir.</p>

  <p><b>Eurodolar piyasası:</b> Avrupa finans piyasasında borçlanacak birimlerce çıkarılan dolar cinsinden borçlanma senetlerinin el değiştirdiği piyasa.</p>

  <p><b>Faiz:</b> Parayı doğrudan belirli bir süre vazgeçerek başkasının kullanımına sunmanın bedeli (getirisi).</p>

  <p><b>Faiz politikası:</b> Merkez Bankası’nın, bankalarla para alışverişinde uyguladığı faizleri değiştirerek piyasa faizlerini etkilemeyi hedeflemesi.</p>

  <p><b>Federal Reserve System:</b> Amerika Birleşik Devletleri’nde merkez bankası işlevini yapan kuruluş. Bir merkezi ve 12 bölgesel teşkilatı olduğundan, sistem adı verilmektedir.</p>

  <p><b>Fiat para:</b> Üzerinde yazılı değerinin çok altında mal değerine sahip olan para. Kâğıt para (banknot) böyle bir paradır. Değeri itibarından gelir.</p>

  <p><b>Finansal kurum:</b> Fonlarını kullanarak hisse senedi, tahvil, bono, gibi finansal varlıkların ticaretini yapan kurum.</p>

  <p><b>Fiyat endeksi:</b> Birden fazla mal ve hizmeti içeren bir sepetteki ortalama fiyatın zaman içindeki değişimini gösteren endeks.</p>

  <p><b>Fob (free on board):</b> Dış ticarete konu olan bir malın nakliye için yüklendiği andaki toplam fiyatı.</p>

  <p><b>Fonksiyonel ilişki:</b> İki ya da daha fazla değişken arasında tanımlanabilir bir formülle ifade edilebilecek ilişki.</p>

  <p><b>Forward kur:</b> Sözleşmeyle belirlenmiş bir tarihte, bir ülke parasının bir başka ülke parasıyla önceden belirlenmiş parite üzerinde değiştirilmesi anlaşması ve önceden belirlenmiş kurun adı.</p>

  <p><b>Future işlemi:</b> Sözleşmeyle belirlenmiş bir tarihte, belli kalite ve miktarda malın önceden saptanmış bir fiyat üzerinden alım satımı anlaşması.</p>

  <p><b>G-8:</b> Ekonomik açıdan dünyanın en zengin 7 ülkesinin (ABD, Japonya, Almanya, İngiltere, Fransa, İtalya, Kanada) küresel sistemin ekonomik ve parasal sorunlarını görüşmek ve bu konularda işbirliği gerçekleştirmek amacıyla oluşturdukları grup. 1997 yılında Rusya’nın da gruba girmesiyle adı G-8’e dönüşmüştür.</p>

  <p><b>G-20:</b> Dünyanın 20 büyük ekonomisinin bir araya geldiği grup (Group of Twenty). Bu grupta 19 büyük ülkenin ekonomiden sorumlu bakanları ya da maliye bakanları ile Merkez Bankası Başkanları ve Avrupa Birliği Avrupa Konseyi Başkanı ve Avrupa Merkez Bankası Başkanı bulunuyor. G-20 grubunun üyeleri şunlardır: ABD, Çin, Japonya, Almanya, Fransa, İngiltere, İtalya, Kanada, Rusya, Hindistan, Arjantin, Türkiye, Brezilya, Meksika, Güney Afrika, Suudi Arabistan, Kore, Avustralya, Endonezya, Avrupa Birliği Dönem Başkanı ve Avrupa Birliği Merkez Bankası Başkanı.</p>

  <p><b>GATT:</b> Bkz. <i>Dünya Ticaret Örgütü</i>.</p>

  <p><b>Gayri Safi Milli Hasıla (GSMH):</b> Bir ekonomideki üretici birimlerin belirli bir dönemde ürettikleri çıktılardan bunların içine giren girdilerin düşülmesiyle bulunan net üretim miktarının parasal ifadesi.</p>

  <p><b>Gayri Safi Yurtiçi Hasıla (GSYH):</b> GSMH-Net dış alem faktör gelirleri (Bkz. <i>Dış alem faktör gelirleri</i>).</p>

  <p><b>Gelir dağılımı:</b> Bir ekonomide elde edilen gelirlerin ekonomideki hane halkları arasındaki dağılımı.</p>

  <p><b>Gelirler politikası (incomes policy):</b> Fiyatların, ücretlerin, kiraların, faizlerin bir süre için dondurulması ya da artışının kontrolü yoluyla enflasyonu düşürmeye yönelik bir politika.</p>

  <p><b>Genel bütçe:</b> Genel bütçeye dahil kamu idareleri, devlet tüzel kişiliğine dahil olan kamu idareleridir TBMM, Cumhurbaşkanlığı, Anayasa Mahkemesi, Yargıtay, Danıştay, Sayıştay ve diğer yargı organları, Başbakanlık ve bütün bakanlıklar, DSİ, Karayolları, MİT, TÜİK, Emniyet Genel Müdürlüğü, Diyanet İşleri Başkanlığı, Gelir İdaresi Başkanlığı gibi idareler bu kategoriye girer.</p>

  <p><b>Geri alım ihalesi:</b> Hazine’nin, piyasaya çıkarmış olduğu devlet iç borçlanma senetlerinin bazılarını vadeleri henüz gelmeden ihale yoluyla geri alması. Bu şekilde, Hazine borcunu erken öder.</p>

  <p><b>Gevşek maliye politikası:</b> Eğer ekonomide resesyon, depresyon veya deflasyon koşulları varsa ya da ekonomi stagflasyon içine girmişse kamu harcamaları artırılır, vergi gelirleri düşürülür, bütçede faiz dışı açık verilmesi hedeflenir. Bu yolla ekonomide likidite artışı ve dolaysıyla talep canlılığı yaratılmaya çalışılır. Bu uygulamaya gevşek maliye politikası ya da maliye politikasının gevşetilmesi adı veriliyor.</p>

  <p><b>Gini Katsayısı:</b> Bir ülkede milli gelirin dağılımının adaletli olup olmadığını ölçmeye yarayan bir katsayı. 0 ile 1 arasında bir değerdir. 0’a ne kadar yakınsa, mutlak eşitliğe o kadar yaklaşılmış, 1’e ne kadar yakınsa mutlak eşitlikten o kadar uzaklaşılmış demektir. Katsayı, Lorenz Eğrisi’nin üstündeki alanın altındaki alana bölünmesiyle bulunur. Bkz. <i>Lorenz Eğrisi</i>. Türkiye’de Gini Katsayısı en son ölçümlere göre 0,49 civarında olup dünyanın en gayri adil gelir dağılımlarından birine işaret etmektedir.</p>

  <p><b>Girdi-çıktı tablosu (input-output table):</b> Bir ekonomideki son malların üretiminde kullanılan ara malların miktarını gösteren tablo.</p>

  <p><b>Görünmeyen işlemler:</b> Yurtiçindeki yerleşik kişiler ile yurtdışındaki yerleşik kişiler arasındaki mal ticareti dışındaki alışveriş.</p>

  <p><b>Görünmeyen işlemler dengesi:</b> Görünmeyen işlem gelirleri ile giderleri arasındaki farktır.</p>

  <p><b>Görünmez el (invisible hand):</b> Tam rekabetçi bir ekonomide dışarıdan hiçbir müdahale olmaksızın piyasaların kendiliğinden dengeye geleceğini söyleyen terimdir. Adam Smith tarafından ekonomiye kazandırılmış bir terimdir.</p>

  <p><b>GSMH zımni deflatörü:</b> Cari fiyatlarla hesaplanmış GSMH’yı reel, yani fiyat hareketlerinden arındırılmış GSMH’ya böldüğümüz zaman GSMH zımni deflatörünü bulmuş oluruz. GSMH zımni deflatörü, GSMH hesaplamasına giren mallardan oluşan sepetin fiyatlarındaki ortalama yıllık değişmedir.</p>

  <p><b>Guvernör:</b> Bağımsız bir kurumun yöneticisi anlamına gelen ve genellikle merkez bankası başkanları için kullanılan bir terim. IMF ve Dünya Bankası grubunda üye ülkeleri temsil etmek üzere görevlendirilen bakan, merkez bankası başkanı gibi görevlilere de bu isim verilir.</p>

  <p><b>Harcamalar politikası:</b> Kamu harcamalarının miktarını ya da yönünü değiştirmek suretiyle ekonomiyi etkilemeye yönelen politikaya denir.</p>

  <p><b>Harcanabilir gelir:</b> Tüm vergiler ve diğer kesintiler çıktıktan sonra elde kalan ve istendiği gibi harcanabilecek gelirlerin toplamı.</p>

  <p><b>Hazine:</b> (1) Kişi, kurum veya devletlerin sahip oldukları taşınır ve taşınmaz mal varlıkları ile çeşitli hakları gösteren belgeler. (2) Kişi, kurum ve devletlerin sahip oldukları servet ve hak ifade eden belgelerin saklandıkları yerler ve bunları yöneten kurum ya da birimler. Türkiye’de Hazine, Başbakanlığa bağlı bir müsteşarlıktır.</p>

  <p><b>Hazine bonosu:</b> Türk hazinesinin çıkardığı vadesi bir yıldan kısa olan borçlanma senetleri.</p>

  <p><b>Hazine iç borçlanması:</b> Yurtiçindeki kaynaklardan (kişiler, özel kurumlar, kamu kurumları) genellikle gönüllü yöntemlerle belirli bir vadeyle ve belirli bir sabit ya da değişken faiz karşılığında piyasa şartları içinde hazinenin borçlanması.</p>

  <p><b>Hazine kâğıtları:</b> Hazine tarafından ihraç edilmiş devlet iç borçlanma senetleri (tahvil ve bonolar).</p>

  <p><b>Hazinenin birliği:</b> Devletin tüm gelirlerinin bir havuzda toplanıp tüm harcamalarının aynı havuzdan yapılması ilkesi.</p>

  <p><b>Heterodoks ekonomi politikası:</b> Genel olarak kabul edilmiş yaklaşımdan sapmış, farklı bir yöne girmiş olan ekonomi politikası uygulamaları.</p>

  <p><b>Hiperenflasyon:</b> Bkz. <i>Enflasyon çeşitleri</i>.</p>

  <p><b>Hipotez:</b> Bir neden-sonuç ilişkisinin deney ya da yeteri kadar gözlemle kanıtlanmamış ifadesidir. Aksi ortaya konuluncaya kadar doğru kabul edilir.</p>

  <p><b>Hükümranlık hakkı (seignorage):</b> Para basma tekelinin devlette ya da devletin yetkilendirdiği bir kuruluşta (merkez bankası) olması nedeniyle para basmaktan dolayı elde edilen gelir hakkı. Merkez bankası da elde ettiği kârları yıl sonunda Hazine’ye temettü olarak verir.</p>

  <p><b>IBRD (International Bank for Reconstruction and Development):</b> Bkz. <i>Dünya Bankası</i>.</p>

  <p><b>ICSID (International Center for Settlement of Investment Disputes):</b> Bkz. <i>Dünya Bankası Grubu</i>.</p>

  <p><b>IDA (International Development Association):</b> Bkz. <i>Dünya Bankası Grubu</i>.</p>

  <p><b>IFC (International Finance Corporation):</b> Bkz. <i>Dünya Bankası Grubu</i>.</p>

  <p><b>İhale yöntemiyle borçlanma:</b> Hazine’nin tahvil ve bonolarını faizi ve/veya miktarı ihale yaparak en iyi fiyat ve/veya miktarı verenlere satması.</p>

  <p><b>İhracat:</b> Bir ülkenin başka ülkelere sattığı mal ve hizmetlerin miktar ya da para cinsinden değeri.</p>

  <p><b>İhracata dayalı sanayileşme:</b> Sanayi üretiminin çoğunu ihracat amaçlı yaparak ihracatın artışı yoluyla ülkede sanayi üretimini artırmak.</p>

  <p><b>İkame mallar:</b> Birbiri yerine kullanılabilecek mallar. (Örneğin, pirinç ile makarna ikame mallarındandır.)</p>

  <p><b>İlk alıcılı ihale yöntemi:</b> Bu ihale sisteminde Hazine kâğıtları önceden belirlenen ilk alıcılara (<i>primary dealers</i>) satılır. İlk alıcılar daha sonra ikinci piyasada Hazine kâğıtlarını talep edenlere satabilir.</p>

  <p><b>İmalat sanayii kapasite kullanım oranı:</b> İmalat sanayiinde üretim yapan fabrika ve ekipmanların cari üretim oranı. Kapasite kullanım oranındaki düşüşler ekonominin durgunlaşmaya gidişinin işaretini verir. Kapasite kullanımındaki artışlar ise ekonominin genişlemeye yöneldiğinin ve yatırım harcamalarının artabileceğinin işaretini verir.</p>

  <p><b>IMF (International Monetary Fund):</b> Bkz. <i>Uluslararası Para Fonu</i>.</p>

  <p><b>İnter-Amerikan Kalkınma Bankası (Inter-American Development Bank):</b> Amerika kıtasında bulunan üye ülkelere Dünya Bankası modelinde proje ve program kredileri veren bir banka. Borç almamaları koşuluyla diğer kıtalardaki ülkeler de bu bankanın üyesi olabilir.</p>

  <p><b>İskonto oranı:</b> Bir senet için ödenen para ile vadesi dolduğunda senet karşılığında alınacak para arsındaki farkın senet tutarına bölümüdür.</p>

  <p><b>İskontolu devlet iç borçlanma senetleri:</b> Devlet iç borçlanma senetlerinin, üzerinde yazan nominal tutarın altında iskontoyla satılması.</p>

  <p><b>İskontolu ödeme:</b> Bir tahvil ya da bononun, üzerinde yazılı değeri ile satın alma bedeli arasındaki fark.</p>

  <p><b>İslam Kalkınma Bankası (Islamic Development Bank):</b> İslam ülkelerinin üye olduğu ve Dünya Bankası modeline benzer bir şekilde üye ülkelere proje ve program kredileri veren bir banka.</p>

  <p><b>İsteğe bağlı politikalar (discretionary policies):</b> Ekonomik dengeyi sağlamak üzere hükümetin tercihlerine göre biçimlendirilerek uygulanan politikaların tümü. Ekonomi politikasındaki başlıca tartışmalardan biri, “Kurallar mı uygulanmalı yoksa isteğe bağlı politikalar mı yürürlüğe konmalıdır?” (<i>rules versus discretion</i>) tartışmasıdır.</p>

  <p><b>İstihdam oranı:</b> Aktif işgücünün istihdam edilen bölümü. 15-65 yaş arası nüfus çalışabilir nüfus olarak kabul edilir. Bu nüfustan, kendini iş piyasasında kabul etmeyenler (ev hanımları, 65 yaşından önce emekli olup çalışmayanlar ve iş bulamadıkları için kendini iş piyasasından çekmiş olanlar) çıkarıldığında aktif işgücü nüfusu bulunur.</p>

  <p><b>İşçi dövizleri:</b> Yurtdışında çalışan Türk pasaportlu kişilerin çeşitli nedenlerle Türkiye’ye gönderdikleri dövizler.</p>

  <p><b>İşsizlik oranı:</b> Aktif işgücü içinde işsizlerin oranı. (İstihdam oranının tersi.)</p>

  <p><b>İthalat:</b> Bir ülkenin başka ülkelerden satın aldığı mal ve hizmetlerin miktar ya da para cinsinden değeri.</p>

  <p><b>Kamu İktisadi Teşebbüsü (KİT):</b> Sermayesinin yarısından fazlası devlete ait olan, mal ve hizmet üretmek üzere kurulmuş, ticaret kanununa tabi olarak çalışan tüzel kişiliğe sahip işletmeler.</p>

  <p><b>Kamu kesimi borç stoku:</b> Hazine’nin iç ve dış borçları ile Merkez Bankası’nın dış borçlarının toplamı.</p>

  <p><b>Kamu kesimi borçlanma gereği (KKBG, PSBR):</b> Kamu kesimi finansman açıklarının GSMH’ya oranı. Kamu kesimi finansman açıkları Türkiye’de şu formülle hesaplanır: Bütçe açığı + KİT’lerin finansman açıkları + sosyal güvenlik kurumlarının finansman açıkları + yerel yönetimlerin finansman açıkları.</p>

  <p><b>Kanun hükmünde kararname:</b> Meclisten alınan yetkiye dayanarak hükümetlerin belli bir süre için ve belli bir konuda çıkardığı, içeriği kanun gücünde olan kararname. Süre dolduğunda ya kararnamenin içeriği yasalaşmak zorundadır ya da yürürlüğü biter.</p>

  <p><b>Kapitalizm:</b> Üretim araçlarının mülkiyetinin büyük ölçüde özel kesimde olduğu ve neyin hangi fiyatla ve kim için üretileceğini piyasa sisteminin belirlediği ekonomik sistem.</p>

  <p><b>Kâr:</b> Bir ekonomik faaliyet sonucunda elde edilen gelir ile geliri elde etmek için üstlenilen maliyetin farkı.</p>

  <p><b>Kararlı denge:</b> Bozulduğunda, dışarıdan müdahaleye gerek olmaksızın kendiliğinden yeniden düzelebilen durum.</p>

  <p><b>Kararsız denge:</b> Bozulduğunda, dışarıdan müdahale olmaksızın eski konumuna gelemeyen durum.</p>

  <p><b>Karşılaştırmalı üstünlük:</b> Bir ülkenin, bir mal ya da hizmeti, öteki mal ve hizmetlere ya da bir başka ülkeye göre daha düşük maliyetle üretebilmesi hali.</p>

  <p><b>Karşılıklar politikası:</b> Bankalar, topladıkları mevduatların ve diğer bazı yükümlülüklerin Merkez Bankası tarafından belirlenen oranda belirli bir miktarını Merkez Bankası’na yatırmak zorundadır. Buna zorunlu karşılıklar, bunun miktarını belirlemeye yarayan orana da karşılık oranı adı veriliyor. Merkez Bankası’nın, karşılık oranını artırıp azaltarak bankaların açabileceği kredi miktarını ve maliyetini etkilemesi eylemine de karşılıklar politikası adı veriliyor. Aslında bu, bankacılık sisteminin serbestçe kullanabileceği kaynakların miktarını düzenlemeye yönelik bir para politikası aracıdır.</p>

  <p><b>Katma değer:</b> Bir malın piyasa değeri ile o malı üretmek için kullanılan üretilmiş diğer malların piyasa değerleri toplamı arasındaki fark.</p>

  <p><b>Kayıt dışı ekonomi:</b> Vergiye konu edilmeyen her türlü ekonomik faaliyet. İki biçimde söz konusu olabilir: (1) Yasal olmayan ekonomik faaliyetler, (2) Yasal olan ekonomik faaliyetlerden doğan verginin verilmemesi.</p>

  <p><b>Keynesyen ekonomi yaklaşımı:</b> İktisatçı John Maynard Keynes tarafından geliştirilen ve ekonominin piyasaya bırakılması halinde dengeye gelemeyeceğini, o nedenle de devletin ekonomiye aktif olarak müdahalede bulunarak tam istihdamı sağlamayı hedeflemesi gerektiğini savunan yaklaşım.</p>

  <p><b>Keynesyen maliye politikası:</b> Depresyon gibi istikrarsızlık hallerinden çıkış için gevşek maliye politikası izlenmesi.</p>

  <p><b>Kişi başına gelir:</b> Bir ülkedeki GSMH’nın ülkenin nüfusuna bölünmesiyle bulunan değer.</p>

  <p><b>Kişisel gelir:</b> Milli gelirden kurumlar vergisinin çıkarılmasıyla elde edilen büyüklük.</p>

  <p><b>KİT:</b> Bkz. <i>Kamu İktisadi Teşebbüsü</i>.</p>

  <p><b>Klasik ekonomi yaklaşımı:</b> Adam Smith ile başlayıp Keynes’e kadar devam ettiği düşünülen ve başlıca önermesi devletin ekonomiye hiçbir biçimde karışmaması halinde ekonomik dengelerin piyasadaki rekabet ve kişilerin en yüksek tatmin peşinde koşması nedeniyle kendiliğinden oluşacağını savunan görüş. Başlıca temsilcileri Adam Smith, David Ricardo, John Stuart Mill, Alfred Marshall’dır.</p>

  <p><b>Konsolidasyon (tahkim):</b> Borcun vadesinin sonsuz hale getirilmesi ya da uzatılması.</p>

  <p><b>Konut kredisi:</b> Konutun güvence altına alınması koşuluna bağlı olarak sabit ya da değişken faizli olarak açılan uzun süreli bir kredi türü.</p>

  <p><b>Konvertibl para:</b> İstendiğinde başka ülkelerin parasına kolayca ve hiçbir yasal engel olmadan çevrilebilen para.</p>

  <p><b>Kota:</b> (1) Üye ülkelerin IMF’deki katılma payı; bir çeşit sermaye katkısı. 2013 yılı itibariyle Türkiye’nin IMF’deki kotası 1.456 milyon SDR’dir. IMF’nin kotalar toplamı 238 milyar SDR’dir. (2) Dış ticarette ithalatı engellemek için ülkelerin mal bazında ithalatın miktarını kısıtlayan sınırlar koyması.</p>

  <p><b>Kredi:</b> Üzerinde anlaşılmış bir gelecekte (vade) geri ödenmek üzere verilen borç.</p>

  <p><b>Kredi değerliliği:</b> Kredi verenin ya da onun adına hareket eden tarafsız bir kurumun, kredi alacak olanın geçmiş ve gelecekteki borç geri ödeme yeteneğine ilişkin yaptığı ölçüm.</p>

  <p><b>Kredi mektuplu döviz tevdiat hesabı:</b> Merkez Bankası’nın yurtdışında çalışan Türk vatandaşlarından kabul ettiği döviz mevduatları.</p>

  <p><b>Kredi riski:</b> Bir alacaklının verdiği kredilerin geri dönmemesi riski.</p>

  <p><b>Kredi tavanı:</b> Bankaların açabilecekleri kredilere konulan miktar limiti.</p>

  <p><b>Kuponlu devlet iç borçlanma senetleri:</b> Faizlerin ödenme dönemlerinde kuponu üzerinde yazan faiz oranının, nominal değeriyle çarpılması sonucu ortaya çıkan meblağ kadar faiz ödeyen genellikle bir yıldan uzun vadeli devlet iç borçlanma senetleri.</p>

  <p><b>Kur politikası:</b> Merkez Bankası’nın TL’nin dış değerini ayarlamaya yönelik olarak bir müdahalesi söz konusuysa kur politikasından söz edilebilir. Bu tür müdahaleler daha çok kurlarda yüksek oranlı dalgalanmalar ortaya çıktığı zaman gündeme geliyor.</p>

  <p><b>Kur rejimleri:</b> (1) Sabit kur: (A) Tam sabit kur: (a) Para kurulu, (b) Ortak kur (euro gibi), (B) Yarı sabit kur: (a) Sabit sabitleme, (b) Esnek sabitleme-Sürüklenen çapa- Bant içinde çapa (Genişleyen bant). (2) Esnek (dalgalı) kur: (A) Müdahaleli esneklik, (B) Müdahalesiz esneklik (tam dalgalanma).</p>

  <p><b>Laffer Eğrisi:</b> Vergi oranı düştükçe devletin vergi tahsilatının artabileceğini gösteren eğri.</p>

  <p><b>Laspeyres Endeksi:</b> Fiyat endeksi oluşturma yöntemlerinden biri.</p>

  <p><b>Likidite:</b> Bir varlığın kısa sürede ve düşük bir maliyetle paraya çevrilebilme olanağı.</p>

  <p><b>Likidite krizi:</b> Ekonomik işletmelerin yükümlülüklerini karşılamak için yeterli likiditeye sahip olmaması durumu.</p>

  <p><b>Likidite riski:</b> Bir bankanın, mevduat sahibi veya borçlanıcılarının taleplerini zamanında ve yeteri kadar karşılayabilecek likiditeye sahip olamama riski.</p>

  <p><b>Londra Kulübü:</b> Dış borçlarını ödemekte güçlük çeken ülkelerin başka ülkelerin finans piyasalarından (özel sektör) aldıkları borçları yeniden yapılandırmalarına yönelik görüşmelerin yapıldığı toplantılar. Devletten devlete olan borçların yeniden yapılandırılması ise Paris Kulübü marifetiyle olur. Bkz. <i>Paris Kulübü</i>.</p>

  <p><b>Lorenz Eğrisi</b>: Bir ülkede milli gelirin dağılımının adil olup olmadığını ölçmeye yarayan bir analiz. Dikey eksende milli gelirin birikimli yüzdeleri %20’lik paylar halinde, yatay eksende ise hane halkları sayısının birikimli yüzdeleri %20’lik dilimler halinde gösterilir. Bu eksenin karşılarına aynı uzunlukta tamamlayıcı eksenler çizilmesiyle oluşturulan karenin sol alt köşeden sağ üst köşeye olan köşegeni mutlak eşitlik olduğunu ifade eder. Bu doğrudan sapmalar gelir dağılımındaki eşitsizliğin derecesini ortaya koyar. Bkz. <i>Gini Katsayısı</i>. Bu analiz ücret, kâr gibi üretim faktörlerinin aldığı payların ölçülmesine yönlendirildiğinde karşımıza fonksiyonel gelir dağılımı çıkar.</p>

  <p><b>Makroekonomi:</b> Ekonomi biliminin global büyüklüklerle uğraşan alt dalı. Uğraştığı konular arasında enflasyon, büyüme, GSMH, toplam talep gibi konular vardır.</p>

  <p><b>Mali tevzin:</b> Kamu gelirlerinin merkezi idare ile mahalli idareler arasında paylaşım yöntemi.</p>

  <p><b>Maliye bakanlığı:</b> Bütçenin hazırlanması, vergilerin toplanması, gider ödeneklerinin verilmesi, kamu mallarının izlenmesinden sorumlu bakanlık.</p>

  <p><b>Maliye politikası:</b> Tam istihdamı ve istikrarlı büyümeyi sağlamak üzere hükümetin giderler ve vergilerle ilgili olarak aldığı kararlar bütünü. Bkz. <i>Ekonomi politikası</i>.</p>

  <p><b>Marjinal tasarruf eğilimi:</b> Belli bir miktar artan gelire paralel olarak artan tasarruf miktarı.</p>

  <p><b>Marksist ekonomi teorisi:</b> Kapitalist ekonomi yaklaşımının tersine üretim araçlarının devletin tekelinde olması gerektiğini savunan, özel mülkiyete karşı ekonomi yaklaşımı.</p>

  <p><b>Menkul Kıymetler Borsası:</b> Tahvil, bono ve hisse senedi gibi değerli finansman araçlarının el değiştirdiği piyasa.</p>

  <p><b>Merkantilizm:</b> Kapitalizm öncesi toplumlarda yaygın olarak uygulanan ve başlıca önermeleri ödemeler dengesi fazlası verecek bir ticaret politikası izlemek ve devletin ekonomiye aktif müdahalesini savunmak olan ekonomi doktrini.</p>

  <p><b>Merkez Bankası:</b> Ülkenin para otoritesi. Özel bir kanunla kurulmuş olup ulusal paranın basımına ve piyasaya çıkarılmasına yetkili tek kuruluş. Başlıca görevleri arasında ulusal paranın dolaşıma çıkarılması, ekonominin kredi arzının düzenlenmesi ve denetlenmesi, ödemeler sisteminin çalışması ve fiyat istikrarının korunması vardır.</p>

  <p><b>Merkez Bankası müdahalesi:</b> Piyasa koşullarını etkilemek ya da düzenlemek üzere Merkez Bankası’nca açık piyasa işlemleri, munzam karşılık oranları değişimleri, iskonto oranları değişimleri gibi yollarla ulusal paranın miktarına, döviz kurlarının ve/veya faizlerin değerine yapılan müdahalelerdir.</p>

  <p><b>Merkez Bankası’ndan borçlanma:</b> Hazine’nin geçici gelir gider farkını karşılamak üzere Merkez Bankası’ndan geçici olarak borçlanmasıdır. Türkiye’de geçmişte uygulanan ve bütçe ödeneklerinin belli bir oranıyla sınırlı bulunan bu uygulama kısa vadeli avans adını taşıyordu.</p>

  <p><b>MIGA (Multinational Investment Guarantee Agency):</b> Bkz. <i>Dünya Bankası Grubu</i>.</p>

  <p><b>Mikroekonomi:</b> Ekonomi biliminin, toplumu oluşturan tek tek bireylerin ve tek tek firmaların ekonomik davranışlarıyla ilgilenen alt dalı. Konuları arasında tüketici dengesi, bireysel talep, firma dengesi, girdi maliyetleri, piyasa yapısı gibi konular yer alır.</p>

  <p><b>Milli gelir:</b> GSYH’dan amortismanlar ve dolaylı vergiler düşülüp devletin verdiği sübvansiyonlar eklendikten sonra bulunan büyüklük.</p>

  <p><b>Monetarist ekonomi teorisi:</b> Ekonomide paranın reel değişkenleri etkileyemeyeceğini savunan ekonomi yaklaşımı. Birçok açıdan klasik ekonomi yaklaşımına çok benzer. En önemli savunucusu Milton Friedman’dır.</p>

  <p><b>Muhabir hesaplar:</b> Bir bankanın iş yaptığı yurtiçindeki ya da yurtdışındaki diğer bankalardaki hesaplarında bulunan meblağlar.</p>

  <p><b>Mukayeseli üstünlük:</b> Bkz. <i>Karşılaştırmalı üstünlük</i>.</p>

  <p><b>Mutlak üstünlük:</b> Bir ülkenin, diğer bir ülkeyle karşılaştırıldığında, ürettiği bütün mal ve hizmetlerde kullandığı girdilere göre daha fazla çıktı elde etmesi hali.</p>

  <p><b>Müdahaleli esnek kur:</b> Merkez Bankası’nın zaman zaman döviz piyasasına müdahalede bulunması nedeniyle tam esnek olarak uygulanamayan döviz kuru rejimi (<i>dirty float, managed float</i>). Bkz. <i>Kur rejimleri</i>.</p>

  <p><b>Nakit dengesi (bütçe nakit dengesi):</b> Bütçe dengesi ve verilen avanslar toplamından emanetlerin çıkarılmasıyla bulunan büyüklük.</p>

  <p><b>Net hata ve noksan:</b> Yanlış ya da eksik kayıtlar nedeniyle ödemeler dengesi kalemleri arasındaki tutarsızlıkların kaydedildiği kalem.</p>

  <p><b>Net milli hasıla:</b> GSYH’dan amortismanların düşülmesiyle bulunan büyüklük.</p>

  <p><b>Niceliksel gevşeme (quantitative easing):</b> Ekonominin, yaygın uygulama alanı bulmuş para politikası araçlarıyla canlandırılmasının mümkün olmadığı hallerde uygulanan bir para politikası aracı. Bu politika çerçevesinde merkez bankaları, bankaların ve diğer kurumların ellerinde bulunan finansal varlıkları (tahvil, bono, varlığa dayalı menkul kıymet vb.) satın alarak karşılığında bu bankalara ve kurumlara para verir. Böylece ekonomiye, karşılığı ve limiti teorik olarak belirli bir miktar yeni para enjekte edilmiş olur.</p>

  <p><b>Niyet mektubu (letter of intent):</b> IMF kaynaklarına başvuran bir üye ülkenin uygulayacağı ekonomik programın genel çerçevesini çizen, IMF başkanına hitaben yazılmış, üye ülke yetkililerinin (genellikle ekonomi bakanı ve merkez bankası başkanı beraber) imzalarını taşıyan mektup.</p>

  <p><b>Normatif ekonomi:</b> Büyük ölçüde ekonomi politikasını kapsayan sorunlarla uğraşan ve objektif gerçekler yerine sübjektif tercihleri yansıtan ekonomi alt dalı.</p>

  <p><b>Off-shore bankacılık:</b> Yapılan bankacılık işlemlerinden ve/veya kazançlarından vergi almayan ya da çok az vergi alan yerlerde yapılan bankacılık.</p>

  <p><b>Off-shore hesaplar:</b> Off- shore bankalarda açılan mevduat hesapları.</p>

  <p><b>Operasyonel risk:</b> Bir işletmenin kendi iç işleyişinden kaynaklanabilecek yanlışların işletmeye zarar verme riski. Örneğin, bir elektrik faturasının kayıtlara yanlış girilmesi nedeniyle fazla ödeme yapılması riski operasyonel risktir.</p>

  <p><b>Otomatik dengeleyiciler (otomatic stabilizers):</b> Ekonomide enflasyon ya da deflasyon ortaya çıktığında kendiliğinden devreye girerek kötü gidişi yavaşlatan ya da tersine çeviren düzenlemeler. Başlıca örnekleri arasında artan tarifeli gelir vergisi (progresif) ve işsizlik sigortası gösterilebilir.</p>

  <p><b>Otonom yatırım:</b> Başka değişkenlerden etkilenmeyen yatırım harcamaları miktarı.</p>

  <p><b>Ödemeler dengesi:</b> Bir ülkedeki ekonomik birimlerin (bireyler, firmalar ve devlet) belli bir dönem içinde yabancı ülkelerdeki ekonomik birimlerle gerçekleştirdiği her türlü ekonomik faaliyetin parasal değerini gösteren hesap tablosu.</p>

  <p><b>Örtülü ödenek:</b> Harcama nedeninin kamuoyunca bilinmesinin ulusal çıkarlara ters düşmesi nedeniyle başbakanın yetkisine verilmiş harcama ödeneği.</p>

  <p><b>Özel bütçeli idareler:</b> Özel bütçe kapsamında yönetilen kamu idareleri, bir bakanlığa bağlı ya da bir bakanlıkla ilgili olarak belirli bir kamu hizmetini yürütmek amacıyla kurulan, gelir tahsis edilen, bu gelirden harcama yapma yetkisi verilen, kuruluş ve çalışma esasları kanunla düzenlenen kuruluşlar. Savunma Sanayii Müsteşarlığı, YÖK, TÜBİTAK, MTA, Devlet Tiyatroları Genel Müdürlüğü, Devlet Operası Genel Müdürlüğü, MPM, Türk Patent Enstitüsü, KOSGEB, Özelleştirme İdaresi Başkanlığı, Orman Genel Müdürlüğü, Vakıflar Genel Müdürlüğü bu kategoriye girer.</p>

  <p><b>Özel çekme hakları (special drawing rights-SDR):</b> IMF tarafından üye ülkelere tahsis edilmek amacıyla yaratılan uluslararası rezerv para. SDR, para olarak tedavül etmeyen ve yalnızca muhasebe kaydı olarak işlem gören bir hesap birimi. Bir anlamda IMF’nin bastığı paradır.</p>

  <p><b>Özel kesimin piyasa dışına itilmesi (crowding out):</b> Kamu kesiminin gelir gider dengesizlikleri sonucunda yarattığı büyük borçlanma talebiyle faizlerin yükselmesine neden olması sonucunda, özel kesimin, yatırımları için ihtiyacı olduğu fonların daralması ve pahalılaşması.</p>

  <p><b>Özelleştirme gelirleri:</b> Kamu iktisadi teşebbüsleri ve kamu iştirak hisselerinin özel sektöre satışından elde edilen gelirler.</p>

  <p><b>Özerk bütçeli kuruluşlar:</b> Devlet bütçesinin dışında, kendi bağımsız gelirleri olup yetkili karar organlarınca kendi harcamalarını tespit eden devlet kuruluşları. Örneğin, Merkez Bankası, Rekabet Kurumu ve Bankacılık Düzenleme ve Denetleme gibi kuruluşlar özerk bütçelidir.</p>

  <p><b>Paashe Endeksi:</b> Fiyat endeksi oluşturma yöntemlerinden biri.</p>

  <p><b>Par value (yazılı değer):</b> Bir hisse senedi, tahvil ya da bono gibi değerli evrakın üzerinde taşıdığı değerin tamamı.</p>

  <p><b>Para:</b> Mal ve hizmet satın alabilen, mal ve hizmetlerin değerini ifade eden ve tasarruf aracı olarak kullanılabilen her şey.</p>

  <p><b>Para arzı:</b> İşlem ve yatırımlarda kullanılmaya hazır para miktarının tümü. Belli bir tarihte ekonomideki para stoku.</p>

  <p><b>Para arzı tanımları:</b> M<sub>0</sub>, M<sub>1</sub>, M<sub>2</sub>, M<sub>3</sub>.</p>

  <p><b>M<sub>0</sub>:</b> Dolaşımdaki kâğıt para + madeni para</p>

  <p><b>M<sub>1</sub>:</b> M<sub>0</sub> + vadesiz mevduat</p>

  <p><b>M<sub>2</sub>:</b> M<sub>1</sub> + vadeli mevduat</p>

  <p><b>M<sub>3</sub>:</b> M<sub>2</sub> + repo ve para piyasası fonları + bankalarca ihraç edilen menkul kıymetler.</p>

  <p><b>Para politikası:</b> Merkez Bankası’nın hedeflerine ulaşmak için uyguladığı açık piyasa işlemleri, iskonto oranının tespiti, mevduat munzam karşılık oranlarını değiştirmesi gibi politikaların bütünü. Bkz. <i>Ekonomi politikası</i>.</p>

  <p><b>Paranın değer kaybetmesi (depreciation):</b> Bir ülke parasının başka ülkelerin paralarına göre değerinin azalması. Bu değer kaybının sonucu olarak parası değer kaybeden ülkedeki ekonomik birimler, diğer ülkelerin mallarını daha pahalıya almaya başlar.</p>

  <p><b>Paranın değer kazanması (appreciation):</b> Bir ülke parasının başka ülkelerin paralarına göre değerinin artması. Bu değer kazanmanın sonucu olarak parası değer kazanan ülkedeki ekonomik birimler, diğer ülkelerin mallarını daha ucuza almaya başlar.</p>

  <p><b>Paranın dolanım hızı (velocity of money):</b> Bir ekonomide her bir para biriminin belirli bir sürede kaç kez el değiştirdiğini gösteren ölçü. Bkz. <i>Değişim denklemi</i>.</p>

  <p><b>Paris Kulübü:</b> Dış borçlarını ödemekte güçlük çeken ülkelerin başka ülkelerin devletlerinden aldıkları borçları (devletten devlete borçlar) yeniden yapılandırmalarına yönelik görüşmelerin yapıldığı resmi toplantılar. Özel sektöre olan borçların yeniden yapılandırılmaları Londra Kulübü marifetiyle olur. Bkz. <i>Londra Kulübü</i>.</p>

  <p><b>Peg:</b> Bir ülkenin, parasının yabancı ülkelerin paraları karşısındaki değerini, bir başka ülkenin parasına ya da başka ülkelerin paralarından oluşan bir sepete bağlayıp sabitlemesi.</p>

  <p><b>Phillips Eğrisi:</b> İşsizlik oranı ile ücret artışlarını ya da işsizlik oranı ile enflasyon arasındaki kısa dönemli ilişkiyi gösteren eğri. Kısa dönemde, Phillips Eğrisi enflasyon ile işsizlik oranı arasında ters bir ilişki olduğunu gösterir.</p>

  <p><b>Piyasa riski:</b> Mali piyasalarda fiyatların oynaklığından dolayı zarar ya da kâr etme riski.</p>

  <p><b>Portföy yatırımları:</b> Tahvil, bono ve hisse senedi gibi menkul kıymetlere yapılan yatırımlar.</p>

  <p><b>Pozitif ekonomi:</b> Bir ekonomik olgunun objektif olarak ortaya konulup analize tabi tutulmasını içeren ve değer yargılarına yer vermeyen ekonomi bilimi dalı. Ekonomi teorisi bu kategoriye girer.</p>

  <p><b>Rant:</b> Sahip olunan bir değerden elde edilen gelir. Popüler ifadesiyle, çalışmadan elde edilen gelir.</p>

  <p><b>Rasyonel beklentiler:</b> Sistematik olarak yanlış ya da taraflı olmayan ve ulaşılabilir tüm bilgileri kullanarak oluşturulmuş ileriye dönük beklentiler.</p>

  <p><b>Reel GSMH:</b> Enflasyondan arındırılmış GSMH. Enflasyondan arındırma işlemi, GSMH zımni deflatörü yoluyla yapılır.</p>

  <p><b>Reel GSYH:</b> Enflasyondan arındırılmış GSYH.</p>

  <p><b>Reel faiz:</b> Elde edilen faizin enflasyondan arındırılarak ifade edilmiş şekli.</p>

  <p>R = (1+r)/(1+p) formülünde R, reel faiz oranını; r, nominal faiz oranını ve p, enflasyon oranını göstermektedir.</p>

  <p><b>Reeskont kredisi ve politikası:</b> Bankaların nakit ihtiyaçlarını karşılamak üzere Merkez Bankası’ndan ellerindeki senetleri vererek ya da borçlu cari hesap şeklinde kullandıkları kredilere reeskont kredisi, bu krediye uygulanan faize de reeskont faizi adı verilir. Bu faiz kullanılarak uygulanan politika da reeskont politikası adını alır.</p>

  <p><b>Refinansman:</b> Borcun başka koşullar taşıyan bir başka borçla değiştirilmesi işlemi. Bu uygulama daha çok faiz ya da alacaklı değişmelerine yol açan bir borç koşulu değişimi biçiminde karşımıza çıkar.</p>

  <p><b>Rekabet Kurumu:</b> Piyasalarda fiili anlaşmalar sonucu doğabilecek tekelleşme ve kartelleşmeleri önlemek, piyasaların rekabete uygun olarak çalışabilmesini sağlamak üzere kurulmuş bulunan ve başkan dahil 11 kişiden oluşan kuruluyla karar alan organ.</p>

  <p><b>Repo:</b> Bir menkul kıymetin, ileri bir tarihte geri alınması vaadiyle satılması.</p>

  <p><b>Resesyon:</b> İki çeyrek üst üste eksi büyüme hali.</p>

  <p><b>Revalüasyon:</b> Bir ülkenin ulusal parasının yabancı ülkelerin ulusal paralarına karşı olan değişim değerinin (parite) idari bir kararla yükseltilmesi işlemi.</p>

  <p><b>Rezerv Opsiyon Katsayısı (ROK):</b> Merkez Bankası, bankaların, yatırmak zorunda olduğu TL cinsinden zorunlu karşılıkların bir bölümünü döviz cinsinden yatırmasına opsiyonel olarak izin veriyor. Döviz cinsinden yatırılabilecek olan bu miktara Merkez Bankası, Rezerv Opsiyon Katsayısı (ROK) adı verilen bir katsayı uyguluyor. Böylece dövizi biraz daha ucuz bir fiyata alarak rezervlerine ekliyor.</p>

  <p><b>Rezerv para:</b> Merkez Bankası’nın ulusal para cinsinden olan likit yükümlülükleri.</p>

  <p><b>Rezerv para çarpanı:</b> Rezerv paranın yaratabileceği toplam para arzı. k = M / RP formülünde k rezerv para çarpanını, M para arzını ve RP rezerv para miktarını göstermektedir.</p>

  <p><b>Risk primi:</b> Alınan risk karşılığında talep edilen normal getirinin üzerindeki prim.</p>

  <p><b>Sabit döviz kuru rejimi:</b> Bir ülkenin ulusal parasını başka ülkelerin ulusal paralarına karşı belirli bir pariteyle sabitlemesi, arz ve talep değişikliklerine karşı bu sabitliği bozmaması. Bkz. <i>Kur rejimleri</i>.</p>

  <p><b>Sabit faiz:</b> Bir borcun faizinin, borcun vadesi süresince değişmemesi.</p>

  <p><b>Samurai tahvil piyasası:</b> Japonya’da Japon yeni üzerinden Japon olmayan ekonomik birimlerce ihraç edilen borç senetlerinin alım satımının yapıldığı piyasa. Bu piyasada tahvil ihraç edenin belli bir düzeyde kredi değerliliği olması şarttır.</p>

  <p><b>Satın alma gücü paritesi:</b> Farklı ülkelerdeki mal ve hizmet fiyatlarının farklı olması nedeniyle ülkelerin gelirlerinin satın alma gücünü tespit etmeye yönelik yapılan düzeltme.</p>

  <p><b>Say kanunu:</b> “Her arz kendi talebini yaratır” biçiminde özetlenebilecek klasik ekonomi yasası. Bu yasanın büyük ölçüde takas (barter) ekonomisinde geçerli olduğu, parasallaşmanın geliştiği günümüz ekonomilerinde geçerli olmadığı dikkate alınmalıdır.</p>

  <p><b>SDR (special drawing rights):</b> Bkz. <i>Özel çekme hakları</i>.</p>

  <p><b>Sendikasyon kredisi:</b> Birden fazla mali kuruluşun bir araya gelerek belli bir ekonomik birime ortaklaşa aynı kredi şartlarında kredi vermesi.</p>

  <p><b>Senyoraj:</b> Kâğıt ve madeni para basım giderleri ile piyasadaki değişim değeri arasındaki fark nedeniyle devletin elde ettiği kazanç. Bkz. <i>Hükümranlık hakkı</i></p>

  <p><b>Serbest mevduat:</b> Bankaların, Merkez Bankası’ndaki serbestçe kullanabilecekleri, hiçbir kısıtlamaya tabi olmayan mevduatları.</p>

  <p><b>Sermaye hareketleri dengesi:</b> Ödemeler dengesindeki, yurtiçinde yerleşik ekonomik birimler ile yurtdışında yerleşik ekonomik birimler arasındaki borç alıp verme işlemlerini ve sabit sermaye yatırımlarını içeren denge.</p>

  <p><b>Sermaye piyasası:</b> Bir yıldan daha uzun süreli borç verilebilir fonları arz edenler ile bu tür uzun süreli fonları talep edenleri bir araya getiren ve hisse senedi ve uzun vadeli borç senetlerinin ihraç edildiği, alım satım işlemi gördüğü piyasa.</p>

  <p><b>Sermaye Piyasası Kurulu (SPK):</b> İlk kez halka arzlara izin veren, menkul kıymet borsalarındaki işlem ve kurumların denetiminden sorumlu ve sermaye piyasalarını düzenlemeye yetkili bağımsız bir kurul.</p>

  <p><b>Sermaye yeterliliği:</b> Bankaların, bilanço büyüklükleri ve aldıkları risklerle uyumlu sermaye bulundurması gerekliliği.</p>

  <p><b>Sıkı maliye politikası:</b> Harcamaların limitli tutulduğu ve vergilerin de yüksek alınmaya devam ettiği uygulama. Bu uygulamada bütçede faiz dışı fazla verilmesi hedeflenir. Genellikle ekonomide enflasyonist eğilimlerin yükseldiği, bütçe açıklarının artmaya yöneldiği ortamlarda başvurulan bir uygulama biçimidir.</p>

  <p><b>Son ödeme mercii:</b> Ekonomide likidite ihtiyacı ortaya çıktığında, son şans olarak likidite temin edilebilecek kurum, merkez bankası.</p>

  <p><b>Sosyal güvenlik kuruluşları:</b> Çalışanlardan toplanan paralarla emeklilere maaş veren, emekli ve çalışan üyelerine sağlık hizmeti sunan, devlet tarafından yönetilen ve yönlendirilen kuruluşlar. Bir toplumda insanların sosyal güvenliğini sağlamak üzere kurulmuşlardır. Türkiye’de kamu kesimi tarafından kurulmuş sosyal güvenlik kurumu (SGK) ile birlikte çeşitli özel sosyal güvenlik sandıkları vardır.</p>

  <p><b>Sosyalist ekonomik yaklaşım:</b> Sermaye malları mülkiyetinin devlet elinde olmasını savunan yaklaşım.</p>

  <p><b>SPK:</b> Bkz. <i>Sermaye Piyasası Kurulu</i>.</p>

  <p><b>SRF (Suplemental Reserve Facility):</b> IMF’nin çok kısa süre içinde döviz rezervlerinde dramatik düşüşler yaşayan ülkelere sunduğu bir kolaylık. SRF miktarı bir ülke kotasının birkaç katı olabilir.</p>

  <p><b>Stand-by düzenlemesi:</b> IMF’nin ihtiyacı olan üye ülkelere destek vermek üzere yaptığı başlıca düzenleme. 18 aya kadar olan stand-by düzenlemesinde üye ülke kotasının %1OO’ü kadar, 3 yıla kadar olan stand-by düzenlemesinde (süresi uzatılmış fon kolaylığı) üye ülkeye kotasının %300’ü kadar parasal destek sağlanabilir. IMF son yıllarda bu sınırları istisnai olmakla beraber aşabilmektedir.</p>

  <p><b>Stok değişken:</b> Belli bir süreyle sınırlı olmayan birikmiş değerler toplamı. Para arzı bir stok değişkendir.</p>

  <p><b>Stopaj:</b> Bir ödemede kaynakta yapılan kesinti. Örneğin, ücretler üzerinden alınan verginin işverence kesintiye tabi tutulmasına stopaj denir.</p>

  <p><b>Sürekli borçlanma yöntemi:</b> Bu yöntemde Hazine belirli miktar ve vadeleri içeren devlet iç borçlanma senetlerini devamlı satışa sunar. Bu senetler sabit ya da borçlanma ihalelerinde belirlenen faiz ortalamalarına bağlı olarak faiz taşıyabilir.</p>

  <p><b>Tahkim:</b> Bkz. <i>Konsolidasyon</i>.</p>

  <p><b>Tam istihdam:</b> Ekonomideki emek ve sermaye gibi üretim araçlarının tam olarak üretimde kullanılması hali.</p>

  <p><b>Tamamlayıcı mallar:</b> Genellikle birlikte kullanılan mallar. Birinin kullanımı diğerinin de kullanımına gereksinim yaratır.</p>

  <p><b>Tarife dışı engeller:</b> Gümrük tarifesi (yani gümrüklerde uygulanan vergi sistemi) dışında, uluslararası mal ve hizmet akımlarının serbest ticaret koşulları çerçevesinde gerçekleşmesine engel olan her türlü araç ve politika.</p>

  <p><b>Tasarruf (S):</b> Gelirin, elde edildiği dönemde tüketilmeyen bölümü. S = Y - C formülünde S tasarrufu, Y geliri, C de tüketimi göstermektedir.</p>

  <p><b>Tasarruf Mevduatı Sigorta Fonu (TMSF):</b> Bankalardaki tasarruf mevduatlarını belli bir sınıra kadar sigorta eden kurum.</p>

  <p><b>Tek hazine hesabı:</b> Kamu gelirlerinin tümünün toplandığı ve kamu giderlerinin tümünün yapıldığı hazine hesabı. Bu hesap Ziraat Bankası’nda tutulur. Kural böyle olmakla birlikte uygulamada istisnalar vardır.</p>

  <p><b>Teori:</b> Birden fazla neden-sonuç ilişkisinin bir disiplin halinde birleştirilmesinden meydana gelen bilgiler topluluğu.</p>

  <p><b>Teşvik politikası:</b> Harcamalar politikası ya da vergi politikasının bir parçası olarak uygulanan teşvik politikasında amaç belirli malların, belirli sektörlerin ya da ileri üretim teknolojilerinin desteklenmesi suretiyle üretimin kalitesinin veya rekabet gücünün artırılmasını sağlamaktır.</p>

  <p><b>Ticari banka:</b> Başlıca mevduat toplamak ve farklı ekonomik birimlere kredi vermek suretiyle çalışan aracı kurum.</p>

  <p><b>Toplam borç stoku:</b> Bir ülkenin belirli bir dönem sonu itibariyle iç ve dış borçlarının toplam tutarı. Bu hesaplamaya kamu kesimi iç borçları ile kamu kesimi ve özel sektörün toplam dış borçları katılır.</p>

  <p><b>Toplam borç yükü:</b> Toplam borç stokunun GSYH’ya oranı.</p>

  <p><b>Transfer harcamaları:</b> Karşılığında hiçbir mal ya da hizmet almadan yapılan ödemeler. Örneğin, devletin bir KİT’e sermaye koyması ya da borç faizlerinin ödenmesi transfer harcamalarıdır.</p>

  <p><b>Tüketici Fiyatları Endeksi (TÜFE):</b> Belirli bir dönem içinde belirli bir kitle tarafından satın alınan mal ve hizmetlerle belirlenen bir sepetin fiyat değişikliklerini ölçen fiyat endeksi. TÜFE, TÜİK tarafından belirli bir baz yılı ve hane halkı tüketim anketleri kullanılmak suretiyle ağırlıklandırılmış olarak sepete alınan belirli mal ve hizmetlerin ortalama parasal değerinin baz yıla göre gösterdiği değişimi ölçer.</p>

  <p><b>Tüketim fonksiyonu:</b> Tüketim harcamaları ile onu etkileyen değişkenler arasındaki fonksiyonel ilişki. Örneğin, C = f(Y) bir tüketim fonksiyonudur. Burada C tüketim harcamalarını, Y geliri göstermektedir.</p>

  <p><b>Tüketim harcamaları (C):</b> Mikroekonomi açısından bireylerin, makroekonomi açısından bütün toplumun belirli bir dönem içinde tüketim amaçlı olarak yaptığı harcamalar. Ekmek gibi hemen tüketilebilen maddelere yapılan harcamaların yanı sıra otomobil, buzdolabı, televizyon gibi hemen tüketilemeyecek dayanıklı tüketim mallarına yapılan harcamalar da bu gruba girer.</p>

  <p><b>Türkiye İstatistik Kurumu (TÜİK):</b> Türkiye’de ekonomik, sosyal, kültürel ve demografik alanlarda veri toplamakla ve bu konulardaki istatistikleri yayınlamakla sorumlu, Başbakanlığa bağlı bir başkanlık.</p>

  <p><b>Uluslararası Finans Kurumu (International Finance Corporation):</b> Bkz. <i>Dünya Bankası Grubu</i>.</p>

  <p><b>Uluslararası Kalkınma Ajansı (International Development Adency):</b> Bkz. <i>Dünya Bankası Grubu</i>.</p>

  <p><b>Uluslararası Para Fonu (IMF):</b> Uluslararası finansal gelişmeleri izleme ve ödemeler dengesi zorluğuna düşen ülkelere destek olmak üzere kurulmuş bir kurum. Bkz. <i>International Monetary Fund</i>.</p>

  <p><b>Uluslararası rezervler:</b> Bkz. <i>Döviz rezervi</i>.</p>

  <p>Uluslararası Yatırımları Garanti Ajansı (Multinational Investments Guarantee Agency): Bkz. <i>Dünya Bankası Grubu</i>.</p>

  <p><b>Uyarılmış beklentiler (adaptive expectations):</b> Gelecekte bir değişkenin alacağı değerler üzerindeki beklentilerin aynı değişkenin geçmişte aldığı değerlerin bir çeşit ortalaması yoluyla olduğuna ilişkin bir yaklaşım.</p>

  <p><b>Uyarılmış yatırım:</b> Çeşitli etkenlere bağlı olan yatırım harcamaları. Faiz oranlarının düşmesiyle ortaya çıkan ek yatırım harcamaları uyarılmış yatırım.</p>

  <p><b>Üretici Fiyatları Endeksi (ÜFE):</b> Ülke ekonomisinde üretim faaliyetleri içinde yer alan maddelerin fiyatlarında aydan aya ortaya çıkan değişimleri ölçmekte kullanılan endeks. Bu fiyat endeksi, TÜİK tarafından belirli bir baz yılı esas alınmak ve sepete dahil edilmiş çeşitli mal ve hizmetler için üreticilerden bilgi toplamak suretiyle oluşturulur. Ayrıca, toptancı aşamasındaki fiyat değişimlerini ölçen bir endekstir.</p>

  <p><b>Üretim fonksiyonu:</b> Üretimde kullanılan girdiler ile üretilen mal arasındaki fonksiyonel ilişki. Y = f(K, L) bir üretim fonksiyonudur. Burada Y üretimi, K üretimde kullanılan sermaye stokunu ve L üretimde kullanılan emek miktarını göstermektedir.</p>

  <p><b>Vade uyumsuzluğu:</b> Bankaların kaynakları ile kullanımları arasında ortaya çıkan zaman uyuşmazlığı. Örneğin, bir bankanın ortalama mevduat vadesi 3 ay iken kredilerinin ortalama vadesi 1 yıl ise vade uyumsuzluğu söz konusu demektir.</p>

  <p><b>Verimlilik:</b> Üretimde kullanılan her birim girdinin yarattığı çıktı miktarı.</p>

  <p><b>Vergi (T):</b> Devletin, kamu giderlerini karşılamak üzere ve Anayasa’dan gelen kamu gücünü kullanmak suretiyle kişi ve kurumlardan belli kurallar içinde çeşitli ekonomik faaliyetler üzerinden topladığı para.</p>

  <p><b>Vergi denetimi:</b> Maliye Bakanlığı’nın, vergi vermesi gereken ekonomik birimlerin hesaplarını zaman zaman inceleyerek vergilerin zamanında ve doğru miktarlarda verilip verilmediğini denetlemesi.</p>

  <p><b>Vergi dışı normal gelirler:</b> Türkiye uygulamasında kamu mallarının satışı, kiralanması, kamu teşebbüslerinden alınan temettü gelirleri ve çeşitli cezalar gibi devletin vergi dışı gelirleri.</p>

  <p><b>Vergi mükellefi:</b> Yürürlükteki vergi kanunları çerçevesinde vergi verme yükümlülüğünde olan bir ekonomik birim.</p>

  <p><b>Vergi politikası:</b> Başta vergiler olmak üzere kamu gelirlerinin kapsam, oran ya da miktarını değiştirmek suretiyle ekonomiyi etkilemeye yönelik politika.</p>

  <p><b>Yankee tahvil piyasası:</b> Amerika Birleşik Devletleri’nde yabancı ekonomik birimlerce dolar üzerinden ihraç edilen tahvillerin el değiştirdiği piyasa. Bu piyasada tahvil ihraç edebilmek için borçlunun belli bir kredi değerliliğine sahip olması gerekir.</p>

  <p><b>Yatırım (I):</b> Belli bir dönemde sermaye stokuna yapılan ekleme. İleriki dönemlerde tüketmek üzere yapılan harcamalar.</p>

  <p><b>Yatırım fonksiyonu:</b> Yatırım harcamaları ile onu etkileyen değişkenler arasındaki fonksiyonel ilişki. Örneğin, I = f(r) bir yatırım fonksiyonudur. Burada I yatırım harcamalarını, r faizleri göstermektedir.</p>

  <p><b>Yerel yönetimler:</b> Toplumun ihtiyaçlarını yerinde karşılamak üzere oluşturulan yönetimler. Türkiye’de yerel yönetimler belediyeler ve il özel idareleridir. Ayrıca belediyelere bağlı iktisadi teşebbüs niteliğinde kuruluşlar vardır (İETT, İGDAŞ, BEDAŞ). Belediyelerin kendi gelir gider bütçeleri olduğu gibi bunlara genel bütçe gelirlerinden de pay verilir (mali tevzin).</p>
</body>
</html>
