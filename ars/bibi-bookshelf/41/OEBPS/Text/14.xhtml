<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Ekonomi Politikası</title>
</head>

<body>
  <h1 id="14">14. Krizler ve Ekonomi Politikası</h1>

  <p class="alinti">Komşunuzun işini kaybetmesi<br />
  resesyon, sizin işinizi kaybetmeniz<br />
  ise depresyondan</p>

  <p class="alintilanan">HARRY S. TRUMAN</p>

  <h2 id="141">14.1. İÇİNDE YAŞADIĞIMIZ EKONOMİK SİSTEM</h2>

  <p>1800’lere gelinceye kadar egemen olan ekonomik sistem merkantilizmdi. Buna karşın o dönemde dünyada uygulanan sistemin merkantilizm olduğu biçiminde bir genelleme yapmamız o kadar da kolay değil. Çünkü dünyanın çeşitli köşelerinde bugün anladığımız anlamdakine benzer biçimde örgütlenememiş çok sayıda kabile ve topluluğun ekonomi modeli de kumanda sistemiydi. Bu tür kabile ve topluluklar bugün de var ama sayıları artık oldukça azalmış durumda. O nedenle bugün bugünkü küresel sistemin kapitalist sistem olduğunu söylememiz daha kolay. Kapitalizmin ortaya çıkışı aslında 15. yüzyılda gelişen merkantilizmle başladı. Merkantilizm ticari kapitalizmin bir ifadesidir. Ne var ki tam anlamıyla bir piyasa ekonomisiyle desteklenmemiş olması kapitalizmin bütün kurumlarıyla yerleşmiş bir sistem olarak ortaya çıkmasına engel oluşturuyordu. 17 ve 18. yüzyıllarda merkantilizmle birlikte fizyokrasi akımı gelişmeye başladı. Bu akım da tarımsal kapitalizmin ifadesidir. Yani kapitalizm, genel kanıdan farklı olarak sanayi devriminden çok önce tohumları atılmış ve gelişmiş bir sistemdir. Ne var ki kapitalizmin asıl çıkışı ve yükselişi yaklaşık 200 yıl önce sanayi devrimiyle birlikte oldu. Sanayi devrimi Avrupa’da yeni buluşların ve buhar gücüyle çalışan makinelerin üretime uygulanmasıyla ortaya çıktı ve bu gelişmeler Avrupa’daki sermaye birikiminin artmasına yol açtı. Sermaye birikiminin artması kapitalizm denilen sistemi yaratırken bir yandan da yeni buluşların ve sanayiye uygulanmasının artmasına yardımcı oldu. Sanayi devrimi sonrasında sanayi kapitalizmi gelişmeye başladı. Böylece kapitalizm ticaret ve tarımdan sonra sanayi alanında da yaygınlaştı.</p>

  <p>Kitlesel fabrika üretiminin yolunu açan sanayi devrimine kadar üretim bireysel olanaklarla ve ağırlıklı olarak el emeğine dayalı araçlarla atölyelerde yapılıyordu. Atölyelerin bazıları küçük bazıları büyüktü ama hiçbiri fabrika düzeyinde değildi. Dönemin ekonomik modeli ise dışa kapalı, korumacı ve müdahaleci merkantilist modeldi. Sanayi devrimiyle birlikte önce atölyeler sonra da merkantilist sistem dağılıp gitti. Atölye sahiplerinin bir bölümü yeni dönemin sanayicisi olmayı başardıysa da bir bölümü onların fabrikalarında işçi oldu.</p>

  <p>Aşağıdaki tablo kapitalizmin dünya gelirine ve kişi başına düşen gelire yaptığı katkıyı gösteriyor. Tablodaki veriler 1990 uluslararası Geary-Khamis Doları’yla hesaplanmıştır. (Geary-Khamis doları, 1990 yılında ABD Doları’nın ABD’deki satın alma gücü esas alınarak hesaplanmış hipotetik bir ölçü birimidir. İki kavrama dayanmaktadır: Satın alma gücü paritesi ve malların uluslararası ortalama fiyatları.)</p>

  <figure id="t20">
    <table>
      <caption>
        Tablo 20: Sanayileşmiş Ülkelerin GSYH Gelişimleri<br />
        (1850-2006) (Milyar USD)
      </caption>

      <tr>
        <th></th>

        <th>1850</th>

        <th>1873</th>

        <th>1914</th>

        <th>1919</th>

        <th>1929</th>

        <th>1932</th>

        <th>1950</th>

        <th>2006</th>
      </tr>

      <tr>
        <td colspan="9"><b>GSYH</b></td>
      </tr>

      <tr>
        <td>Fransa</td>

        <td>58,0</td>

        <td>72,8</td>

        <td>134,2</td>

        <td>108,8</td>

        <td>194,2</td>

        <td>165,7</td>

        <td>220,5</td>

        <td>1.442,2</td>
      </tr>

      <tr>
        <td>Almanya</td>

        <td>48,2</td>

        <td>79,9</td>

        <td>202,2</td>

        <td>156,6</td>

        <td>262,3</td>

        <td>220,9</td>

        <td>265,4</td>

        <td>1.647,8</td>
      </tr>

      <tr>
        <td>İtalya</td>

        <td>33,0</td>

        <td>43,3</td>

        <td>95,4</td>

        <td>106,0</td>

        <td>125,2</td>

        <td>122,1</td>

        <td>165,0</td>

        <td>1.151,1</td>
      </tr>

      <tr>
        <td>İngiltere</td>

        <td>63,3</td>

        <td>108,3</td>

        <td>226,9</td>

        <td>226,6</td>

        <td>251,4</td>

        <td>238,5</td>

        <td>347,9</td>

        <td>1.394,8</td>
      </tr>

      <tr>
        <td>Kanada</td>

        <td>3,3</td>

        <td>7,3</td>

        <td>32,6</td>

        <td>34,4</td>

        <td>52,2</td>

        <td>39,6</td>

        <td>102,2</td>

        <td>814,8</td>
      </tr>

      <tr>
        <td>ABD</td>

        <td>42,6</td>

        <td>112,4</td>

        <td>477,6</td>

        <td>599,1</td>

        <td>843,3</td>

        <td>615,7</td>

        <td>1.455,9</td>

        <td>9.266,4</td>
      </tr>

      <tr>
        <td colspan="9"><b>Kişi Başına GSYH</b></td>
      </tr>

      <tr>
        <td>Fransa</td>

        <td>1.597</td>

        <td>1.922</td>

        <td>3.236</td>

        <td>2.811</td>

        <td>4.710</td>

        <td>3.959</td>

        <td>5.186</td>

        <td>22.786</td>
      </tr>

      <tr>
        <td>Almanya</td>

        <td>1.428</td>

        <td>1.999</td>

        <td>3.059</td>

        <td>2.586</td>

        <td>4.051</td>

        <td>3.362</td>

        <td>3.881</td>

        <td>19.993</td>
      </tr>

      <tr>
        <td>İtalya</td>

        <td>1.350</td>

        <td>1.524</td>

        <td>2.543</td>

        <td>2.845</td>

        <td>3.093</td>

        <td>2.948</td>

        <td>3.502</td>

        <td>19.802</td>
      </tr>

      <tr>
        <td>İngiltere</td>

        <td>2.330</td>

        <td>3.365</td>

        <td>4.927</td>

        <td>4.870</td>

        <td>5.503</td>

        <td>5.148</td>

        <td>6.939</td>

        <td>23.013</td>
      </tr>

      <tr>
        <td>Kanada</td>

        <td>1.330</td>

        <td>1.842</td>

        <td>4.025</td>

        <td>4.019</td>

        <td>5.065</td>

        <td>3.671</td>

        <td>7.291</td>

        <td>24.951</td>
      </tr>

      <tr>
        <td>ABD</td>

        <td>1.806</td>

        <td>2.604</td>

        <td>4.799</td>

        <td>5.680</td>

        <td>6.899</td>

        <td>4.908</td>

        <td>9.561</td>

        <td>31.049</td>
      </tr>
    </table>

    <figcaption>(Kaynak: Angus Maddison http://www.ggdc.net/maddison/</figcaption>
  </figure>

  <p>Tablo bize, günümüzün en önemli sanayi ülkelerindeki verilere dayanarak, sanayi devrimi ve onunla birlikte egemen olan kapitalist sistemin dünyanın ekonomik gelişmesine yaptığı katkıyı göstermektedir. 1850 yılını kabaca sanayi devriminin başlangıcı olarak alırsak milattan itibaren 1850 yıldaki gelişmenin sonraki 160 yılda katlanarak arttığını ve özellikle de son 60 yılda çok daha fazla hızlandığını görebiliriz. İlk 1500 yılda yalnızca 4-5 kat artmış bulunan kişi başına gelir, sanayi devrimiyle kapitalizm işbirliğinin gerçekleştiğini varsaydığımız 1850 yılından bu yana (yani 160 yılda) 10-15 kat artmış görünüyor.</p>

  <p>Özetle sanayi devrimi ve kapitalizm işbirliğinin dünya ekonomik gelişmesini son derecede hızlandırdığını söylememiz mümkündür. (Bu hızlı gelişimin çevre koşullarını ve sosyal yaşamı bozucu etkileri bu kitabın konusunu oluşturmamaktadır. Ama bu gerçeklerin de teslim edilmesi gerekir.)</p>

  <h2 id="142">14.2. KAPİTALİZMİN ÜÇ BÜYÜK KRİZİ</h2>

  <h4>14.2.1. Uzun Depresyon</h4>

  <p>Her ne kadar kapitalizmin bir ekonomik sistem olarak ortaya çıkışını 150-200 yıl kadar geriye taşıyıp sanayi devriminin çıkışına bağlasak da bir dünya sistemi haline gelişini özellikle son 100-125 yıla sığdırmamız mümkündür. Böyle bir geçmişe baktığımızda sistemin yaşadığı irili ufaklı krizler arasında üç tanesi dikkati çekiyor. İlk kriz “Uzun Depresyon” adıyla anılan ve 1873’te başlayıp 1896’ya kadar uzanan, hatta birçok yorumcuya göre Birinci Dünya Savaşı’na neden olacak kadar uzun süren krizdir. 1873 yılının 9 Mayıs’ında Viyana Borsası’nın çöküşüyle başlayan panik kısa sürede bir sistem krizine dönüştü. Ekonomi tarihi yorumcularının önemli bir bölümü krizin çıkış nedeninin temelinde Fransız-Prusya savaşının ertesinde Fransa’nın Almanya’ya ödemek zorunda kaldığı büyük savaş tazminatının rol oynadığını öne sürüyor. Bazı yorumcular krizin ABD’yi de etkilemesini iç savaştan sonra ABD’nin izlediği altına bağlı sıkı para politikası olduğunu iddia ediyorlar. Monetaristler krizin kökeninde, o dönemde paranın değerini belirleyen altın miktarında yaşanan kıtlık olduğu görüşünü savunuyorlar. Bu görüşlerin hepsinde doğruluk payı olduğunu kabul etmek belki de en mantıklı yaklaşım. Nedeni ne olursa olsun kapitalizmin yaşadığı ilk ciddi kriz budur.</p>

  <p>Uzun Depresyon 1914 yılında çıkan Birinci Dünya Savaşı’na kadar sürmüştür. Savaşın çıkış nedenleri arasında Fransa’ya yüklenen savaş tazminatının önemli bir yer tuttuğu dikkatten kaçmamalıdır.</p>

  <h4>14.2.2. Büyük Depresyon</h4>

  <p>“Büyük Bunalım” ya da “Büyük Depresyon” adıyla anılan ikinci kriz, 1929 yılında başlayıp 1935’e kadar sürmüştür. Birinci Dünya Savaşı’na girilirken ülkelerin çoğu altın standardı denilen bir para sistemine sahipti. Kâğıt para, altın karşılığı olarak basılıyor ve dolayısıyla döviz kuru da altın kuru üzerinden oluşuyordu. Dünya savaşı çıktıktan sonra paraya şiddetle ihtiyaç duyan Avrupa ülkeleri altın standardını terk ederek karşılıksız para basmaya başladılar. Karşılıksız para basımı enflasyona neden oldu. Avrupa ülkelerinin paralarının karşılıksız kalması ve enflasyonun hızlanması yatırımcıların paralarını ve altınlarını, altın karşılığı para basmayı sürdüren ABD’nin bankalarına yollamalarına ve bu gelişim de New York’un dünya finans merkezi unvanını Londra’nın elinden almasına neden oldu. Bu dönemde dünyadaki altın servetinin aşağı yukarı yüzde 40’ı ABD’de toplanmıştı.</p>

  <p>ABD’de biriken bu büyük servet müthiş bir ekonomik sıçramaya yol açtı. Değerler şişmeye, balonlar oluşmaya başladı. Borsada değerler astronomik hızlarla yükseldi. Herkes varını yoğunu bu alanlara yatırmaya başladı. Hükümetler altın girişini özendirmek için altın standardını sürdürdüler ve deflasyonist politikalar izlediler. Bu politikalar sonucunda fiyatların düşüşü nedeniyle ekonomik faaliyetler gerilemeye başladı. Bu gelişimin devamı sonucunda 1929 yılının Ekim ayında ABD borsasında aşağıya doğru gidiş başladı. 24 Ekim 1929’da ekonomi tarihine Kara Perşembe olarak geçen seanslarda borsa tam anlamıyla çöktü. Bir gün içinde borsada 4 milyar doların üzerinde kayıp yaşandı. Krizde 4.000 dolayında banka battı. Çöküş, kısa sürede dünyaya yayıldı ve büyük dünya krizi adı verilen ve yaklaşık on yıl süren bir krize dönüştü. Kriz ABD’de Avrupa ülkelerinden daha kısa sürdü. ABD’nin GSYH’sı 1929’da 315 milyar dolar iken 1933’de 216 milyar dolara düşmüş, işsizlik oranı 1929’da yüzde 3,2 iken 1933’te yüzde 25’e yükselmiştir. Aynı dönemde fiyatlar yüzde 25 düşüş göstermiştir (deflasyon).</p>

  <p>Büyük Depresyon’un birçok nedeni var. Bunların en önemlileri şöyle sıralanabilir: (1) ABD’de üretimin sayılı holdingin elinde toplanmış olması ciddi sorunlar yaratmıştır. Bunlardan birkaçının bunalıma girmesi genel bir krize yol açabilecek ortamı yaratacak durumdaydı. (2) Bankalarla ilgili bugünkü gibi kapsamlı kurallar, denetim mekanizmaları ve mevduat sigortası sistemi mevcut değildi. (3) Ekonomi politikası bugün klasik ekonomi politikası olarak adlandırılan ve ekonomiye devlet müdahalesi yapılmaması esasına dayanan yöntemle yürütülüyor, ekonomideki bozulmaya karşın altın standardına ve para basmamaya dayalı politika sürdürülüyordu. Adeta Adam Smith’in görünmez elinin gelip ekonomiyi kurtarması bekleniyordu.</p>

  <p>Büyük Depresyon, kapitalist sistemin karşılaştığı en büyük krizdir. Milyonlarca insan işini kaybetmiş, ülkelerin milli gelirleri gerilemiş, ekonomiler küçülmüş, karşılıklı ticaret büyük ölçüde sekteye uğramıştır. Pek çok ülke altın ve döviz rezervlerini koruyabilmek için ithalat kısıtlamalarına ve paralarını devalüe etmeye yönelmişlerdir. Bazı ülkeler yabancı parayla işlem yapılmasını yasaklamışlardır. Sonuçta uluslararası ticaret hızla daralmış, istihdam ve yaşam standartları düşmeye başlamıştır.</p>

  <p>Dünya ekonomisinin bu büyük bunalımdan çıkışı büyük ölçüde İngiliz iktisatçı John Maynard Keynes’in formüle ettiği devlet müdahaleleri yoluyla olmuştur. Keynes 1936 yılında yayınladığı <i>Genel Teori (İstihdam, Faiz ve Para Genel Teorisi)</i> adlı kitabında, sonradan Keynesyen ekonomi ya da karma ekonomi adıyla anılacak olan devlet müdahalelerinin formülünü ortaya koymuştur. Deflasyonist bir gelişmeden depresyona geçen kapitalist dünya ülkeleri ekonomiye devlet müdahalesi yapmak suretiyle ekonomilerini canlandırmıştır.</p>

  <p>Canlanmanın ilk sonuçlarının alınmaya başlandığı sıralarda II. Dünya Savaşı çıkmıştır. Savaşın çıkışı büyük ölçüde Almanya’nın ekonomik bunalımdan gördüğü zararın nedenlerine dayalıdır. Savaşın sonlarına doğru dünya kapitalizminin karşılaşacağı bu tür bunalımları daha kolay atlatabilmek için uluslararası bir işbirliğine gitmenin ve bunu kurumsallaştırmanın gerekli olduğu anlaşılmıştır.</p>

  <h4>14.2.3. Küresel Kriz</h4>

  <p>Üçüncü büyük kriz, içinde yaşadığımız “Küresel Kriz”dir. Her ne kadar ilk aşamada finans sözcüğü işin içine katılmış olsa da sonrasında gelinen noktada konu finans krizi olmaktan çıkmış bir ekonomik krize dönüşmüştür. Bu krizin çıkışı büyük ölçüde emlak fiyatlarının mortgage kredileriyle şişirilmesine ve çoğunluğu bu tür değerlere dayalı kâğıtların satılmasına dayanmaktadır.</p>

  <p>Dünyadaki birçok ülke birçok değişik önleme başvurmuş olsa da kriz halen devam etmektedir.</p>

  <p>Ekonomik sistem büyük ölçekli dönüşümlerin içine girdiğinde bir süre sonra krize neden olmaktadır. 1873 tarihli Uzun Depresyon, merkantilizmden sanayi kapitalizmine geçişin sancıları sonucunda çıkmıştır. Ticaret kapitalizminden sanayi kapitalizmine geçiş kuralları ve denetimiyle birlikte uygulanması gereken büyük bir dönüşümdür. Ne var ki uygulama böyle olmamış, kurallar ve denetim hep çok gecikmeli olarak gelmiş, gelene kadar da kriz yaratan ortam gelişmiştir. Sanayi kapitalizminin yarattığı aşırı üretimin denizaşırı ülkelere pazarlanmasıyla sorun aşılabilmiştir. Lenin bu aşamayı emperyalizm olarak adlandırıyor.</p>

  <p>1929 tarihli Büyük Depresyon, ticaretin bütün dünyada serbestleştiği ve finansal kapitalizme geçiş aşamasının yaşandığı bir dönemde çıkmıştır. Ekonomik sistemde yine büyük bir dönüşüm yaşanmaya başlamış, uygulama, yine kuralları ve denetimi beklemeksizin ilerlemiş ve sonuçta kriz yaratmıştır.</p>

  <p>2008 Küresel Krizi ise kapitalizmin küreselleşmesinin ardından çıkmıştır. Bu kez yaşanan büyük dönüşüm sermaye hareketlerinin serbest kalması ve bütün dünyanın tek bir oyun alanına dönmesi aşamasında ortaya çıkmıştır. Kurallar ve denetim yine bu yeni dönüşüme ayak uyduramamış ve başıboş kalan sistem yine kriz yaratmıştır.</p>

  <h2 id="143">14.3. 2001 TÜRKİYE KRİZİ</h2>

  <h4>14.3.1. Krizin Öncesi</h4>

  <p>Türkiye 1999 yılının sonuna doğru ekonomik açıdan son derecede karamsar bir görünüm içindeydi. Ekonomik büyüme %-6,1 olmuş, yani ekonomi yüzde 6,1 oranında küçülmüş, enflasyon (TEFE) %70’e ulaşmış, bütçe açıkları büyümüş ve taşınamaz noktaya gelmiş, Hazine faizlerinin yıllık ortalama bileşik oranı %106’ya ulaşmıştı. Yaklaşık 30 yıldır iki haneli yüksek enflasyon yaşayan Türkiye’nin sonraki aşamada hiperenflasyona geçmesi beklenmeye başlamıştı.</p>

  <p>Bu aşamada hükümet yeni bir üç yıllık istikrar programı açıkladı. Üç yıllık bir perspektif içinde hazırlanan ekonomik istikrar programı birinci yılın sonunda enflasyonu yüzde 60’lardan yüzde 20’ye, ikinci yılın sonunda yüzde 10’a ve üçüncü yılın sonunda tek haneli rakamlara indirmeyi hedefliyordu. Hedefler iddialıydı, fakat küçük sapmalarla erişilemez değillerdi. Programın açıklanmasının yarattığı olumlu etkiler sonucunda 1999 yılında ortalama %106’ya ulaşmış olan Hazine iç borçlanma yıllık bileşik faiz oranı Ocak 2000’de %37’ye, interbank piyasası gecelik faiz oranı ortalaması ise Aralık 1999’da ulaşmış olduğu %67’den yüzde 34’e düştü. Programın bir başka önemli etkisi geleceğe ilişkin kur gelişmeleri belirlenmiş olduğu, bir başka deyişle devalüasyon riski ortadan kalktığı için, bankaların açık pozisyonlarını yükseltmeleriydi.</p>

  <p>IMF’nin desteklediği istikrar programı birbiriyle yakın ilişkili üç temel üzerine oturtulmuştu. Birincisi kamu finansman açıklarının düşürülmesiydi. Bu çerçevede, sıkı bir bütçe uygulaması, KİT açıklarının azaltılması ve tarım kesimine verilen destekleme fiyatlarının hedeflenen enflasyon oranında artırılması amaçlanıyordu.</p>

  <p>Programın ikinci temeli kamu finansman açıklarında elde edilecek düzelmelerin kalıcı olmasının sağlaması ve bu amaçla kamu açıklarını kapatmaya yönelik olarak bir dizi yapısal reformun yapılması ve özelleştirmenin tamamlanmasıydı. Bu amaca yönelik olarak, tarım kesiminin desteklenmesi daha akılcı bir sisteme oturtulacak, elektrik üretim ve dağıtımı özelleştirilecek, sosyal güvenlik sistemi yeniden gözden geçirilerek özel emeklilik sistemi kurulacak, bütçe dışı fonlar kapatılıp bütçeye aktarılacak ve siyasi etkilerden arındırılmaları için kamu bankaları yeni bir yapılanma içine sokulacaktı. Kısacası, çeşitli yollarla siyasetçinin elindeki kamu finansmanını bozucu ve çok da şeffaf olmayan araçların alınması hedeflenmişti.</p>

  <p>Üçüncü temel, ilk ikisi eksiksiz bir biçimde uygulandığı takdirde sürdürülebilecek bir politikaydı. Merkez Bankası döviz kurunu önceden açıklayarak beklenen enflasyon kadar yükselmesine izin verecekti. Bu şekilde, geçmiş enflasyona göre çok yavaş artan döviz kuru “nominal çapa” olarak görev yaparak enflasyon beklentilerini düşürecekti. İlk iki ayakla beraber, kur politikası, Merkez Bankası’nın borç verme yoluyla piyasaya verdiği likiditenin göstergesi olan net iç varlıklar kaleminin gelişmesine bir limit konarak sürdürülebilir bir hale sokuluyordu. Programa göre, Merkez Bankası ancak döviz alımı ya da satımı yoluyla piyasaya likidite verebilecekti. Piyasaların Merkez Bankası’na döviz satması ya da döviz talep etmesi faizler yoluyla belirlenecekti. Bir başka deyişle, kur kontrol altında olacak, faizler serbest kalacaktı.</p>

  <p>Merkez Bankası’nın döviz kurlarını açıkladığı biçimde tespit edebileceğine olan güven tamdı. Piyasalardaki bu güven sayesinde, geçmiş enflasyon yüzde 70’e yakınken, faizler yüzde 90’lardan yüzde 50’lere, daha sonra da yüzde 30’lara düştü. Geriye dönük enflasyon ile karşılaştırıldığında, 2000 yılının büyük bir bölümünde reel faizler hep negatif oldu.</p>

  <p>Hükümet de uygulamalarıyla kararlı bir tavır sergiliyordu. Zor diye düşünülen kararlar cesaretle alındı. Önce tütün desteklemesinde, daha sonra hububat taban fiyatlarında verilen sözler tutuldu. Dolar bazında tarım ürünlerinde iç fiyatlar dünya fiyatlarına mümkün olduğunca yaklaştırıldı. Geçmişte uygulamaya konulan istikrar çabalarının hep tarım konusundaki kararsızlıktan başarılı olamadıkları hatırlanırsa, 2000 yılının başında uygulamaya konulan istikrar programının çok başarılı bir şekilde götürüldüğü daha iyi anlaşılacaktır. Meclis yılın ortasında yaz tatiline girene kadar gece-gündüz çalıştı. Programlanan yasalar zamanında çıkarıldı. Meclis tatildeyken birtakım yasaların da yürürlüğe konabilmesi için hükümet meclisten kanun hükmünde kararname çıkarabilme yetkisi aldı. Ne var ki bu yetki çerçevesinde, alınması gereken kararlar alınamadı.</p>

  <h4>14.3.2. Krize Giden Yol</h4>

  <p>Hükümet yılın ilk yarısında gösterdiği kararlılığı yılın ikinci yarısında kaybetti. Bir çeşit “reform yorgunu” oldu. Özelleştirmenin sembolü haline gelen Türk Telekom’un satışı hükümet içinde anlaşmazlık konusu haline geldi. Türk Hava Yolları’nın satışı gecikmeye başladı. Meclisten yetki alındığı halde, bütçe dışı fonların kapatılmalarına yönelik hazırlanan kanun hükmünde kararname bir türlü hükümet üyeleri tarafından imzalanmadı.</p>

  <p>Ağustos ayında stand-by düzenlemesinin dördüncü gözden geçirmesini yapmak için Türkiye’de bulunan IMF heyeti söz verilenlerin yapılmadığını görünce, dördüncü gözden geçirmeyi erteleyip beşinci gözden geçirmeyle birleştirme kararı aldı. Hükümetteki reform yorgunluğu çok açık bir şekilde belli olmaya başlamıştı.</p>

  <p>Eylül ayında Bankacılık Düzenleme ve Denetleme Kurumu (BDDK) resmen göreve başladı. Yeni olması dolayısıyla, BDDK bilinmeyen bir kurumdu. Geçmişte aynı konuda sorumlu olan Hazine’nin kurallara uymama durumundaki tavırları biliniyordu. BDDK’nın ne yapacağı ise uygulamada görülecekti. Bankaların kârlarını artırabilmek için kuralların dışında aldıkları risklere BDDK’nın bakışı bankalar açısından kaygılandırıcı bir konuydu. Verilen demeçlerle, BDDK ödün vermez bir tavır içinde olacağı izlenimini veriyordu. Aynı tavır Dünya Bankası’nın desteklediği Bankacılık Sektörü Reformu’nun zaman kaybetmeden uygulanması konusunda da göze çarpıyordu. Kısacası BDDK, bankacılık sektörünün kırk yıllık sorunlarını kırk günde çözecekmiş gibi bir izlenim veriyordu.</p>

  <p>Bir yanda programlanmış reformlardaki gecikmeler, diğer yanda BDDK’nın ödün vermez tutum içinde olduğu izlenimi piyasaları rahatsız etmeye başladı. Yıl sonunun da yaklaşması nedeniyle bankalar yavaş yavaş dövizdeki açık pozisyonlarını azaltma yoluna girdiler. Bankalardan gelen döviz talebi doğal olarak Türk Lirası talebini artırdı ve faizler yükselme eğilimine girdi. Yükselen faizler, ellerinde yüksek hacimde Hazine bonosu olan bankaların risklerini yükseltti. Çünkü yükselen faizlerle beraber, ellerindeki bonoların değeri düşüyor ve bankalar zarar ediyordu.</p>

  <p>Net iç varlıklar hedefine kilitlenen Merkez Bankası faizlerdeki yükselişe seyirci kaldı. Hazine bonosuna yüksek oranda yatırım yaptığı bilinen bankalar ayrıştırılmaya başlandı. Bankalararası para piyasasında bu bankaların borç bulmaları zorlaştı. Piyasada likidite sıkışıklığı başgösterdi. Likidite sıkışıklığıyla beraber faizler daha da artmaya başladı. Artan faizlere ilk tepki Hazine bonosuna yatırım yapmış yabancı yatırımcılardan geldi. İleride ellerindeki bonoları satamayabileceklerini düşünen yabancı yatırımcılar piyasadan çıkmaya başladı. Yabancı yatırımcıların bu tepkisi faizleri daha da yükseltirken döviz talebini de artırmaya başladı. Piyasalardan çıkabilecek toplam yabancı yatırım miktarı 2,5-3 milyar dolar civarındaydı. Merkez Bankası bu aşamada da piyasalardaki gelişmelere seyirci kaldı. Programın öngördüğü gibi, faizlerin yükselmesiyle Merkez Bankası’na döviz satışı gerçekleşmedi, aksine döviz talebi daha da arttı. Çünkü, sistemin riski artmıştı.</p>

  <p>Faizlerin yabancıların döviz talebiyle beraber daha da yükselmesi Hazine bonolarını teminat olarak kullanıldığı yurtdışı borçlanmalarında (<i>structured finance</i>) bankaları zora soktu. Giderek değeri düşen Hazine bonoları yurtdışından alınan borçlara karşılık teminat olabilme özelliklerini kaybetti. Dolayısıyla, bu yolla alınan dış borçlar geri ödenmek zorunda kaldı. Yurtdışı borçlanmalarını geri ödemek durumunda kalan bankalar döviz ve dolayısıyla TL taleplerini daha da artırdılar.</p>

  <p>Piyasaya verilen TL likiditesinin dövize dönmesi olan bitenin Merkez Bankası tarafından “dövize hücum” (<i>currency attack</i>) olarak tanımlanmasına yol açtı. Piyasalardaki gelişmelerin bu şekilde yorumlanmasında IMF’nin de rolü büyüktü. Bu yorum altında, birkaç gün piyasaya sınırlı likidite veren Merkez Bankası bu uygulamayı durdurdu. Sonuçta, Kasım ayı sonunda faizler 1OOO’lerle telaffuz edilmeye başlandı.</p>

  <p>Gelişmelerin IMF’nin de katkılarıyla “dövize hücum” olarak yorumlanması sonucunda Güneydoğu Asya ve Latin Amerika’da başvurulan tedavi Türkiye’de de yürürlüğe kondu. Türkiye yeni taahhütlerin altına girerek stand-by’a ek olarak IMF’yle yeni bir düzenleme içine girdi. Ek Rezerv Kolaylığı (<i>Supplemental Reserve Facility</i>) altında IMF’den 7,5 milyar dolar ek kolaylık sağlandı. Kolaylığın ilk dilimi olan 1,1 milyar dolar ile stand-by düzenlemesinin dördüncü ve beşinci dilimlerinden gelen 600 milyon dolara yakın bir meblağ IMF tarafından Türkiye’ye verildi. Aynı dönemde, Dünya Bankası da Ülke Yardım Stratejisi programı (<i>Country Assistance Strategy</i>) altında üç yıl içinde Türkiye’ye 5 milyar dolar vereceğini açıkladı. Dövize yönelik bu haberler mali piyasalardaki tedirginliği bir ölçüde azalttı.</p>

  <h4>14.3.3. Krizin Çıkışı</h4>

  <p>Kasım 2000 krizi ertesinde teşhis ve tedavi hatası devam ettiği için Türkiye ekonomisi yeni bir krize açık görünümünü sürdürdü. Bu kez Şubat ayının ikinci yarısında yaşanan bir siyasal kriz, ekonomik krize yol açtı. Mali kesimde yaşanan güvensizlik ortamı sürdüğü için Şubat ayı krizi bu ortamın pekişmesine ve likidite krizinin giderek bir dövize hücum krizine dönüşmesine neden oldu.</p>

  <p>Türkiye, bu krizden döviz kurlarını çapa olarak kullanmaktan vazgeçerek, bir başka deyişle döviz kurlarını dalgalanmaya bırakarak çıkmayı denedi. Ne var ki bu kez de döviz kurlarının, müdahalesiz esnek kur uygulamasından kaynaklanan aşırı dalgalanmaya açık hale gelmiş olması ortaya belirsizlikler çıkardı.</p>

  <p>Dışa açık bir ekonomide faiz, döviz kuru ve sermaye hareketleri ilişkisi önemlidir. Eğer sermaye hareketleri serbestse faiz ya da döviz kurundan ancak birinin denetimi mümkündür. Yani faizler denetim altındayken sabit döviz kuru rejimi uygulanıyorsa sermaye dışarı kaçar. Şubat krizine kadar Türkiye, sermaye hareketlerinin serbest olduğu bir ortamda faizleri de serbest bırakarak döviz kurunu bir ölçüde denetim altına almıştı (sürüklenen çapa uygulaması). Şubat krizinden sonra döviz kurlarını dalgalanmaya bırakarak müdahalesiz esnek döviz kuru sistemine geçen Türkiye, faizleri denetim altına aldı. Merkez Bankası, gecelik borçlanma faizlerini %80 düzeyinde tutmaya başladı. Bu denetim, faizlerin yukarı doğru hareketlenerek dövize talebi önlemesine engel oldu. Bunun kaçınılmaz sonucu döviz kurlarının yükselmesiydi. Nitekim öyle oldu. Buna karşılık Türkiye, ilginç biçimde Şubat krizinden sonra sermaye hareketlerinde fiilen kısıtlama uygulamaya başladı. Sermaye hareketlerinin serbest olması Türk Lirası’nı getiren herkese Merkez Bankası’nın istediği dövizi vermesi dernektir. Oysa Merkez Bankası Şubat krizinden sonra bunu yapmamaya başladı; günlük ihaleyle döviz satması bu yaklaşımın bir sonucudur.</p>

  <p>Krizle ilgili bazı ortak noktalara ulaşmak mümkün: Bu bir likidite krizidir. Likiditeyi bulan dövize hücum etmemiştir. Tam tersine her yıl sonunda oluşan döviz talebinin yarattığı bir likidite sıkışıklığı sonuçta döviz talebinde sıçrama yaratmıştır. Nitekim krizin en yüksek düzeye çıktığı bir noktada bile gerçek kişilerin dövize talebinde herhangi bir artış olmamıştır. Likidite krizinin çıkışına neden olan temel konu bankalarla ilgili düzenlemelerin çok kısa sürede yapılacağına ilişkin beklentiden kaynaklanmıştır. Kriz, kamu otoritesince (ister IMF’nin etkisiyle ister herhangi bir etki olmaksızın) yanlış teşhis edilmiş ve dolayısıyla yanlış tedaviye gidilmiştir. Yanlış tedavi sonucunda faizler, daha makul bir düzeyde dengelenebilecekken çok yükseklere çıkmıştır.</p>

  <h2 id="144">14.4. KRİZLER VE EKONOMİ POLİTİKASI</h2>

  <p>Bundan sonraki dönemlerde bu tür krizlerle karşılaşmamanın tek yolu bu tür büyük dönüşümlerde kuralları ve denetimi bu dönüşüme uygun olarak biçimlendirmekten geçiyor. Şimdilerde birçok kurum bu kurallar ve denetim üzerinde çalışıyor. Ne var ki olan olmuş, kriz çıkmış bulunuyor. Yani bu kez de dönüşümün gerektirdiği yeni kurallar ve denetim düzeltmeleri arkadan gelecek.</p>

  <p>Çıkarabileceğimiz ortak sonuç bundan ibarettir. Ne yazık ki benzer teşhisler ve tedaviler geçerli değil. Çünkü kapitalist sistem her girdiği krizden önce önemli bir değişimden geçmiş bulunuyor. Kuş gribi ve domuz gribinden hareketle bir analiz yapmak mümkündür. İkisinin de adında grip olmasına karşın hem semptomları hem de tedavileri farklı. Yani kuş gribi için kullanılan tedavi yöntemi domuz gribinde yarar sağlayamayabiliyor. Bunlar da kriz olmakla birlikte hepsi de farklı semptomlar gösteriyor ve dolayısıyla farklı tedaviler gerektiriyor. Yapılacak en akıllıca şey, dönüşümün yönünü belirleyip ona göre kural ve denetim değişikliğine gitmek ve önleyici önlemleri baştan almak.</p>

  <p>Makroekonomik politikaları istikrarlı ve istikrarsız iki ekonomi açısından ayrı ayrı ele aldığımızda, karşımıza farklı iki politika uygulaması çıkar. İstikrarlı ekonomide sorun, istikrarlı dengenin daha yüksek bir istikrarlı denge konumuna götürülerek toplumsal refahın artırılmasına yönelik bir politika izleyebilmektir. Buradaki temel amaç mevcut diğer dengeleri bozmadan ve gelir dağılımını iyileştirerek ekonomik büyümeyi sürekli kılabilmektir. İstikrarsız ekonomide ise sorun öncelikle ekonominin istikrara kavuşturulabilmesidir.</p>

  <p>Aslında Y = C + I + G + (M - X) denklemi her zaman bir denge halini ifade eder. O halde makroekonomik istikrarsızlık denildiğinde anlaşılması gereken, üçüncü bölümde tanımlamaya çalıştığımız istikrarsız (kararsız) denge halidir.</p>

  <p>Y = C + I + G + (X - M)</p>

  <p>100 = 60 + 10 + 20 + (20 - 10) (1)</p>

  <p>100 = 70 + 5 + 30 + (5 - 10) (2)</p>

  <p>(1) numaralı ekonomide tüketim harcamaları (C=60), (2) numaralı ekonomideki tüketim harcamalarından (C=70) düşüktür. Bunun anlamı (1) numaralı ekonominin (2) numaralı ekonomiden daha fazla tasarruf ve dolayısıyla daha fazla yatırım harcaması yapmış olduğudur. Gerçekten de (1) numaralı ekonomide yatırım harcamaları (I=10), (2) numaralı ekonomideki yatırım harcamalarından (I=5) daha yüksektir. Bu durumda (1) numaralı ekonominin büyümesi (2) numaralı ekonomiden daha hızlı olacak ve böylece (2) numaralı ekonomi bir sonraki dönemde daha yüksek bir GSMH’ya ulaşacaktır. Eğer her ikisinde de nüfus aynı sayıda ve aynı artış hızındaysa (1) numaralı ekonomide kişi başına düşen milli gelir daha hızlı artacak, yani refah daha yüksek noktaya ulaşacaktır.</p>

  <p>(1) numaralı ekonomide dış ticaret fazlası (X-M = 20-10) söz konusuyken (2) numaralı ekonomide dış ticaret açığı (X-M = 5-10) vardır. Yani (2) numaralı ekonomi ihraç ettiğinden fazlasını ithal edip net döviz çıkışıyla karşılaşırken (1) numaralı ekonomi ithal ettiğinden fazlasını ihraç etmekte ve net döviz girişi sağlamaktadır. (2) numaralı ekonomi ithalata ağırlık veren bu tüketim (C=70) ve devlet harcamalarını (G=30) bir süre sonra karşılayamaz noktaya gelecektir. Çünkü bunu karşılayacak döviz kazancı bulunmamaktadır. Bu durumda (2) numaralı ekonominin dengesi istikrarsız bir dengeye işaret etmektedir. Burada yapılacak şey, bu istikrarsız dengeyi düzeltmeye yönelik bir istikrar politikası uygulamaktan ibarettir. Bu da büyük ölçüde tüketimi (C) ve devlet harcamalarını (G) kısmaktan geçmektedir. Bunun nasıl yürütüleceği maliye, para, faiz ve kur politikaları alt başlıklarında anlatıldığı için burada tekrarlanmayacaktır.</p>

  <p>IS ve LM eğrilerinin denge noktasına bakacak olursak 2 durumun söz konusu olduğunu görürüz. İlkinde IS eğrisi istikrarsız fakat LM eğrisi istikrarlı, ikincisinde ise IS eğrisi istikrarlı, LM eğrisi istikrarsızdır.</p>

  <p>İstikrarsız IS eğrisinin IS<sub>2</sub> ile IS<sub>3</sub> arasında dalgalanmaktadır. Para arzı hedefi izlendiği takdirde gelirde ortaya çıkacak dalgalanmalar (Y<sub>3</sub>’den Y<sub>2</sub>’ye); faiz hedefi izlendiği zaman ortaya çıkacak dalgalanmalardan (Y<sub>4</sub>’den Y<sub>5</sub>’e) daha küçük olacağı için para arzı hedefi tercih edilmelidir.</p>

  <figure id="s20">
    <img alt="Şekil 20" src="../Images/s20.jpg" />

    <figcaption>Şekil 20: IS Eğrisinin İstikrarsız Olduğu Durumda Para Arzının ve Faizin Hedeflenmesi Tercihi</figcaption>
  </figure>

  <p>Bu durumda Merkez Bankası IS’deki oynaklıkları göz önüne alarak para arzını kısacak ya da genişletecek bir politika izleyecektir. Bunun temel yolu açık piyasa işlemleridir. Yani piyasada para arzı fazlası olduğuna inanan Merkez Bankası’nın elindeki senet ve bonoları satarak fazla parayı piyasadan çekmesi; piyasada para arzı darlığı olduğuna inanan Merkez Bankası’nın tam tersini yaparak senet ve bonoları kişi ve kurumların ellerinden alarak onlara para vermesi gerekmektedir.</p>

  <p>Türkiye, 1988 yılında faizleri serbest bıraktıktan sonra 1990 yılında para arzını hedef alan bir para politikası izlemişti.</p>

  <figure id="s21">
    <img alt="Şekil 21" src="../Images/s21.jpg" />

    <figcaption>Şekil 21: LM Eğrisinin İstikrarsız Olduğu Durumda Para Arzının ve Faizin Hedeflenmesi Tercihi</figcaption>
  </figure>

  <p>İstikrarsız LM eğrisi LM<sub>1</sub> ile LM<sub>2</sub> arasında dalgalanmaktadır. Bu durumda para arzı hedeflendiğinde ortaya çıkan gelir dalgalanması faiz hedeflemesiyle sabitlenmiş olan gelir düzeyinden (Y<sub>1</sub>) fazla olacağından, bu durumda faiz hedeflemesi daha uygun olacaktır.</p>

  <p>Türkiye 2001 yılı Şubat ayında dalgalı döviz kuru uygulamasına geçtikten sonra bir yandan da dolaylı faiz hedeflemesi politikası izlemeye başladı. Türkiye’de faizlerin belirlenmesi serbest olmakla birlikte Merkez Bankası’nın gecelik faizleri önemli bir gösterge işlevi görmektedir. Merkez Bankası söz konusu faizleri reel büyüme ve enflasyondaki gelişmeleri gözeterek değiştirmekte ve piyasa faizlerini yönlendirerek dolaylı bir faiz hedeflemesi yapmaktadır.</p>

  <h2 id="145">14.5. MAKALELER</h2>

  <h4>Paradigma Felci</h4>

  <p>Mahfi Eğilmez, <i>Radikal</i>, 04.02.2010</p>

  <p>Yunanca <i>para</i> (benzer) ve <i>deiknunai</i> (göstermek) kelimelerinden türetilmiş olan paradigmayı bir alandaki yazılı ve yazılı olmayan kuralların tümü ya da daha basit biçimde, bir alandaki geçerli model olarak tanımlamak mümkün. Uzun süre yalnızca gramere yönelik teknik bir kavram olarak kullanılmış, sonra fizik bilimlerde kullanılmaya başlamış, ancak yirminci yüzyılının ikinci yarısında Thomas Kuhn tarafından sosyal bilimlere de yayılarak bugünkü geniş çerçeveye oturtulmuş.</p>

  <p>Paradigma değişikliği de önceleri yalnızca fizik bilimlerinde kullanılmış. Mevcut ve geçerli modeli paradigma olarak tanımladığımızda bu modeli değiştiren gelişmeleri paradigma değişikliği ya da İngilizcedeki karşılığından (<i>paradigm shift</i>) giderek paradigma kayması olarak tanımlamak gerekiyor. Paradigma değişikliğine en tipik örneği, fizik biliminde artık yeni şeyler bulunmasının sonuna gelindiği biçiminde 1900’lerin başında oluşmuş bulunan düşünceden giderek verebiliriz. O tarihlerde Newton fiziğine dayalı paradigma fizik biliminde başka bir gelişime yer kalmamış bir durum olarak kabul ediliyordu. Bunu en açık biçimde Lord Kelvin şu sözlerle ifade etmişti: “Artık fizikte yapılacak hiçbir şey kalmamıştır. Bundan sonra yapılacaklar yalnızca ince ayar yapmaktan ibarettir.” Bu ifadeden yalnızca beş yıl sonra Albert Einstein görelilik kuramını açıklayarak fizik kuramını altüst edince geçerli paradigma tümüyle değişti ve Lord Kelvin’in sözleri anlamını yitirdi.</p>

  <p>Geçerli modele fazlasıyla bağlılık yeni bir modeli kabul edip ona geçmeye engel oluşturabilir. Yani bir anlamda düşünce felci, dolayısıyla yeni bir durumu düşünememe sonucunu yaratabilir. Buna da paradigma felci deniyor. Bunun tipik örneklerinden biri fizik biliminden, evrenin merkezi üzerine tartışmalardan verilebilir. Kopernik’e gelene kadar evrenin merkezinin dünya olduğu biçimindeki Aristoteles kuramı geçerliydi. Bütün fizik ve uzay anlayışı bu anlayışa dayandığı için geçerli paradigmanın temelinde bu kabul yatıyordu. Hatta bu kabul dinsel bir geçerlilik kazanmıştı. Kopernik evrenin merkezinin güneş olduğunu öne sürdüğünde eski paradigmayı savunanlar bu anlayışa karşı çıktılar. Zaman içinde eskiyi savunanların varlığı azaldı ve paradigma değişikliğiyle Kopernik düşüncesi yeni paradigmanın temeline oturdu. Sonra bu görüşün de doğru olmadığı ve evrenin merkezi diye bir kavramın tartışmalı olduğu yaklaşımı geçerlilik kazandı. Buna karşın bugün hâlâ çeşitli nedenlerle dünyanın evrenin merkezi olduğuna inananlar var. Bu kişiler paradigma değişimine ayak uyduramadıkları için düşünce sistemini ileri götüremiyorlar. Bu saplantı da yukarıda değindiğimiz paradigma felcini oluşturuyor.</p>

  <p>Buraya kadar anlattıklarımı özetleyeyim. Paradigma, mevcut durumda bir alan için geçerli olan kural ve yaklaşımların tamamını ifade eden model. Eğer bu kural ve yaklaşımlarda temelli bir değişiklik ortaya çıkmışsa buna paradigma değişikliği ya da paradigma kayması adı veriliyor. Böyle bir değişimin ortaya çıkmasına karşın eski modeli korumaya yönelik tavır içinde olanların durumuna da paradigma felci deniyor.</p>

  <p>Türkiye açısından 2000’lere gelinceye kadar dış politika alanındaki paradigma ABD ve Avrupa’ya yönelik bir yaklaşım izlemekti. Ortadoğu bu politikanın kabul ettiği bir alan değildi. 1990’lardan itibaren Orta Asya bu modele eklenmeye başladı. Türk dış politikasında asıl paradigma değişikliği 2000’lerden itibaren oluştu ve Türkiye, ABD’nin teşvikiyle Ortadoğu ağırlıklı bir bölgesel liderliğe soyundu.</p>

  <p>Değişiklikten yana olanlar eski modeli savunanların paradigma felcine yakalanmış olduğunu söylüyorlar. Eski modeli savunanlar ise böyle bir paradigma değişikliğinin sistemi felce götürebileceği uyarısını yapıyorlar. Kimin haklı olduğunu şıp diye söylemek kolay değil ama tarihin ilginç bir kesitine tanıklık ettiğimiz kesin.</p>

  <h4>Kriz Halinde Camı Kırmız</h4>

  <p>Mahfi Eğilmez (www.mahfiegilmez.com) 02.08.2012</p>

  <p>Şimdiye kadar her büyük ekonomik dönüşüm kriz yarattı. Son iki yüzyıla bakarsak bunu açık olarak görebiliriz. 19. yüzyılın ortalarında başlayan ve kapitalizmin tarım ve ticaret ekseninden sanayi eksenine kaymasına yol açan sanayi devrimi, 1870’lerde başlayan ve 1890’lara kadar süren Uzun Depresyon’a neden oldu. Niçin? Çünkü sistem değişimine hazır bir altyapı yoktu. Ardından mal ticaretinde serbestlik en üst düzeye çıktı, serbest ticaret yeni itici güç oldu. Bu değişim 1930’larda Büyük Depresyon’a yol açtı. Niçin? Çünkü sistem bir kez daha değişmiş ama buna uygun altyapı geliştirilememişti. Bu kaostan çıkış büyük ölçüde Keynes tarafından formüle edildiği için Keynesyen sistem denilen yeni bir ekonomi politikası uygulamasıyla sağlandı. Politikanın özünde ekonomiyi ve dolayısıyla piyasaları canlandırmak için etkin kamu müdahalesi öngörülüyordu.</p>

  <p>Binalarda bazı katların duvarlarında küçük bir cam kutu gömülüdür. İçinde bir düğme vardır, zemini genellikle kırmızıdır ve üzerinde, “Tehlike halinde kırınız” gibi bir ifade vardır. Yangın gibi hallerde camı kırıp içerideki düğmeye basarsanız alarm faaliyete geçer ve görevliler yetişir. En azından o görüntünün verdiği izlenim budur. Keynesyen politikalar da kapitalist sistem için aşağı yukarı aynı anlama geliyor. Kriz halinde camı kırıyorsunuz ve kucağınıza Keynes’in <i>Genel Teori</i> kitabı düşüyor.</p>

  <p>Büyük Depresyon’dan 2000’lere gelinceye kadar irili ufaklı birçok piyasa krizi yaşandı. Ve her seferinde Keynesyen politika uygulamaları imdada çağrıldı. O kendi kendine düzeleceği varsayılan, görünmez elin düzenleyeceği düşünülen piyasa, Keynesyen müdahaleler olmaksızın kendi kendine hiç düzelemedi, görünmez el de görünmemeye devam etti. Her krizde camı kıran birileri oldu ve Keynes’in kitabını bir daha okuyarak krize müdahale edip çözüm sağladılar.</p>

  <p>Kapitalizmin yarattığı ve içinde yaşamaya devam ettiğimiz son kriz olan Büyük Resesyon, bir başka sistemik dönüşümün sonrasında çıktı. 1980’lerden başlayan ve son 20 yılda doruk noktasına erişen kapitalizmin küreselleşmesinin temel dayanaklarından birisi sermaye hareketlerinin küresel çerçevede serbest kalmasıydı. Yani paranın dilediği gibi hareket edebilmesi, dilediği ülkeye yatırım yapabilmesi ve yine dilediği zaman geri dönebilmesi sistemi. Bu, çok önemli ve kapsamlı bir dönüşümdü ama başlangıçta kimse tam olarak olayın farkına varamadı. IMF, yarım yüzyıldır bu siteme geçilmesini destekliyor ve üyesi olan ülkelere sermaye hareketlerini serbest bırakmalarını (konvertibileteye geçiş) öneriyordu. Sonunda bu önerilenler yaşama geçti ve küresel sistemde sermaye hareketleri serbest kaldı. Ne var ki altyapı yine bu büyük dönüşüme hazır hale getirilmemişti. Ve kriz çıktı.</p>

  <p>Önceki krizleri anlamak biraz daha kolay. Çünkü o zamanlarda IMF gibi kurumlar yoktu. Sistem değişirken bunun altyapısını planlama imkânı çok daha kısıtlıydı. Ama bu kez bu krizin öngörülememesi ve önlenememesi gerçekten kabul edilebilir bir şey değil. 50 yıldan uzun süre bu sisteme geçilmesi için öneriler getiren IMF’nin, bu süre içinde bu dönüşümün altyapısının nasıl olması gerektiğine ve bu dönüşümün kötüye kullanılmasının nasıl önlenebileceğine ilişkin hiç bir görüş geliştirmemiş olduğu ortaya çıktı.</p>

  <p>Sonuçta, ister Küresel Kriz diyelim ister Büyük Depresyon diyelim bu kez de kriz çıktı. Ve biz yine camı kırarak Keynes’in <i>Genel Teori</i> kitabını ellerimizin arasına aldık. Ne var ki bu kez anladık ki kitap bu kez o kadar yararlı olamıyor. Çünkü Keynesyen model, sermaye hareketlerinin bu kadar serbest olduğu bir sisteme göre dizayn edilmiş değil. Sermaye hareketleri bu çapta serbest değilken para basıp dağıtarak birçok sorun çözülüyor, ekonomik yaşam canlandırılabiliyordu. O paralar büyük ölçüde basıldığı yerde harcanıyor, kasabın eline geçen para manava, ondan marangoza dolaşarak sistemin yeniden ayağa kalkmasına yardım ediyordu. Bugün artık bu o kadar kolay değil. FED ya da AMB parayı dağıtıyor ama para dağıtıldığı yerde harcanmıyor, çoğunlukla daha yüksek faiz veya getiri veren ülkelere gidiyor. Asıl istenen yerde canlanmaya tam olarak yol açamadığı gibi gittiği yerde de ekonomilerin ısınmasına yerli paraların aşırı değerlenmesine neden oluyor.</p>

  <p>Özetle tehlike halinde camın kırılması yetmiyor artık. Avrupa eğer toparlanamazsa geçici bir süre için sermaye hareketlerine kısıtlama bile önerilebilir. Yani bir zamanlar tek tek ülkeler için Tobin vergisine karşı çıkanlar bir bakarsınız sermaye hareketlerine toplu kısıtlamayı savunmaya başlamış.</p>

  <h4>Kuramlar ve Kurumlar</h4>

  <p>Ercan Kumcu, <i>Hürriyet</i>, 03.05.2005</p>

  <p>Ekonomi derslerinde iktisadi kuramlar en ince ayrıntılarına kadar okutulur. O kadar ki, öğrenciler öğrendikleri iktisadi kuramların günlük hayatları ile olan ilişkilerini kavramaktan uzaklaşırlar. Sonuçta, ekonomi dersleri çok sıkıcı hale gelir.</p>

  <p>Kuramlar elbette önemlidir. Günlük hayatta olanları analiz edebilmek ve daha iyi anlayabilmek için kuramların gördüğü işlev hiçbir zaman küçümsenemez. Aksine, kuramlar iktisadi olayları anlayabilmenin anahtarıdırlar. Ama, tek başlarına yeterli değillerdir.</p>

  <p>Ekonomide kuramlar kadar önemli bir diğer boyut kurumlardır. Kurumları anlayamadan kuramları yerli yerine oturtmak mümkün değildir. Birçok ekonomi dersi konunun bu boyutunu ihmal eder. Hatta, bazıları için kurumları incelemek ve onları anlamaya çalışmak iktisat bilimi için zaman kaybetmekten başka bir şey değildir.</p>

  <p>Halbuki, kurumların iyi bilinmesi, kuramlar kadar, ekonomi politikalarının uygulanması açısından son derece önemlidir. Bir merkez bankasının yapısını, yetkilerini ve sorumluluklarını iyi kavrayamadan para politikasını öğrenmek mümkün değildir. Aynı şekilde, “para-banka” gibi bir derste bankacılığın işlevlerini anlayabilmek için bankaların uymak zorunda olduğu kuralları, denetim ve gözetim mekanizmasını bilmek şarttır. Endüstriyel yapıyı incelemek için rekabet şartlarını ve rekabet otoritesinin rolünü anlamak gerekir. Hazine ve Maliye kurumlarını bilmeden maliye politikalarını irdelemek çok fazla anlam ifade etmeyebilir.</p>

  <p>Ekonomi politikaları kuramlardan esinlenirler, kurumlarla yürütülürler.</p>

  <p>Kurumları ve onların yapılarını dışlayarak ekonomi politikalarından beklenenleri sağlayabilmek çoğu zaman olanaksızdır. Ekonomideki her kurum yetkili ve sorumlu olduğu sektöre göre değişen özellikler göstereceklerdir. Önemli olan, kurumların, ekonomideki sorumlulukları paralelinde ve işlevlerini en iyi yapacak bir biçimde şekillendirilmeleridir.</p>

  <p>Kısacası, tek tip bir elbise tüm vücutlara uymaz. Tek tip bir kurumsallaşma yapısı farklı kurumlarda farklı sonuçlar doğuracaktır. Örneğin, son dönemde tartışılan bağımsız kurulların tek bir çerçeve içinde yapılandırılmaları doğru bir yaklaşım değildir. Merkez Bankası ya da BDDK gibi birimlerde yedi tane yönetim kurulu üyesi yeterli olabilirken, birçok disiplini içinde barındırmak zorunda olan Rekabet Kurulu için yedi üye yetersiz kalabilir. Ücretler de kurumlara göre farklılık gösterebilmelidir.</p>

  <p>“On bir kişinin yapacağını yedi kişi de yapar” gibi bir yaklaşım sakıncalıdır. Aynı şekilde yedi kişinin yapabileceği bir işi on bir kişiye yaptırmaya çalışmak da yanlıştır. Birincisinde farklı uzmanlıkların sentezini yakalamak mümkün olmazken, ikincisinde bir fikir birliğine ulaşmak zorlaşmaktadır.</p>

  <p>Adı “bağımsız kurum” diye tüm gözetim ve denetim otoritelerine tek tip bir elbise dikmeye çalışmak bu kurumlardan elde edilmeye çalışılan yararları azaltan bir girişimdir. Halbuki, bu çeşit kurumlar, uygulanan ve ileride uygulanacak ekonomi politikaları konularında sinyal veren kuruluşlardır.</p>

  <p>Merkez Bankası’nın yapısı nasıl bir para politikası uygulanacağı konusunda fikir verirken, BDDK’nın yapısı bankacılık sektörünün ileride de sağlıklı çalışıp çalışmayacağının bir göstergesidir. Aynı şekilde, Enerji Üst Kurulu’nun yapısı enerji sektöründeki yapılanmanın öncü göstergesiyken, Rekabet Kurumu’nun yapısı rekabet olgusunun ne kadar ciddiye alındığının bir parametresi olacaktır.</p>

  <p>Ekonomi politikası kurumlarla oluşturulur, kurumlarla uygulanır ve kurumlarla sonuç alınır. Bunu görmezden gelen bir yaklaşımın uygulayacağı ekonomi politikalarının uzun dönemde başarı şansı yoktur.</p>

  <h2 id="146">14.6. SORULAR</h2>

  <ol>
    <li>Uzun Depresyon’un adı nereden gelmektedir? Hangi nedenle çıkmıştır?</li>

    <li>Büyük Depresyon hangi nedenle çıkmıştır? Uzun Depresyon’la benzerlikleri var mıdır? Çözümü hangi yolla olmuştur?</li>

    <li>Küresel kriz hangi nedenle çıkmıştır? Niçin çözümlenmemiştir?</li>

    <li>Keynesyen ekonomi politikasının genel bir politika olmaktan çok krizleri gidermekte kullanılan bir yaklaşım olduğu görüşüne katılır mısınız? Tartışın.</li>

    <li>Paradigma değişimi ne denektir?</li>

    <li>2001 Türkiye krizinin çıkışındaki nedenleri tartışın.</li>

    <li>2001 krizinin çıkışında IMF’nin yanlış teşhislerinin etkisi olmuş mudur?</li>

    <li>2001 krizinden çıkışta IMF’nin katkısı olmuş mudur?</li>

    <li>Krizlerden çıkışta uygulanacak standart bir ekonomi politikası var mıdır?</li>

    <li>İstikrar politikasıyla anlatılmak istenen nedir? Tartışın.</li>
  </ol>
</body>
</html>
