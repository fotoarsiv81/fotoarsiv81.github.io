<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Ekonomi Politikası</title>
</head>

<body>
  <h1 id="07">7. Maliye Politikası</h1>

  <p class="alinti">Ne zaman, hangi nedenle, hangi<br />
  gerekçeyle ve hangi koşullarda<br />
  mümkün olursa vergilerin<br />
  indirilmesinden yanayım.</p>

  <p class="alintilanan">MILTON FRIEDMAN</p>

  <h2 id="071">7.1. MALİYE POLİTİKASININ AMAÇLARI</h2>

  <p>Mali araçları kullanmak suretiyle varılması amaçlanan ekonomik hedeflere ulaşmaya çalışmak biçimindeki uygulamaların bütünü maliye politikasını oluşturur. Burada önemli olan hangi hedeflerin bu tanım içine sokulacağıdır.</p>

  <p>Öncelikle makroekonomik hedefleri sıralayalım: (1) Ülkenin potansiyeline uygun büyümenin sağlanması, (2) Bütçenin denk olarak yürütülmesi, (3) İstikrarın sağlanması (enflasyon ve deflasyondan arındırılmış bir dengeye ulaşılması), (4) Yüksek istihdam ya da en düşük düzeyde işsizlik oranının gerçekleştirilmesi, (5) Cari dengenin sürdürülebilir olması, (6) Kurun dengede tutulması, yüksek dalgalanmaların önlenmesi, (7) İç ve dış finansmanın dengeli biçimde yürütülmesi, (8) Tasarrufların artırılması, (9) Yatırımların çoğaltılması, (10) Gelir dağılımının düzeltilmesi.</p>

  <p>Bu saydığımız makroekonomik hedefler içinde maliye politikası araçlarıyla yön verilebilecek olanlar (1), (2), (4), (7), (8), (9) ve (10) dur. (3) ve (6) para politikasının alanına girer, (5) ise hem maliye politikası hem de para politikasının gözetmesi gereken bir hedeftir. Bununla birlikte (1), (3) ve (8) hem maliye hem de para politikası araçlarının birlikte kullanılarak biçimlendirilmesi gereken amaçlardır.</p>

  <h2 id="072">7.2. MALİYE POLİTİKASININ ARAÇLARI</h2>

  <p>Mali araçlar denildiğinde vergi, kamu harcamaları, kamu borçlanması gibi araçlar anlaşılır. Bu araçları kullanmak suretiyle hedeflenecek amaçlar ise modern anlamdaki para politikasının tekli hedefinden farklı olarak çok sayıda hedef olabilir.</p>

  <p>Maliye politikasının alt politikaları şunlardır:</p>

  <ol>
    <li>Harcamalar politikası</li>

    <li>Vergi politikası</li>

    <li>Borçlanma politikası</li>

    <li>Destekleme politikası</li>

    <li>Teşvik politikası</li>

    <li>Dış ticaret politikası</li>
  </ol>

  <h4>7.2.1. Harcamalar ve Vergi Politikası</h4>

  <p>Kamu harcamalarının miktarını ya da yönünü değiştirmek suretiyle ekonomiyi etkilemeye yönelen politikaya harcamalar politikası deniyor.</p>

  <p>Başta vergiler olmak üzere kamu gelirlerinin kapsam, oran ya da miktarını değiştirmek suretiyle ekonomiyi etkilemeye yönelik politikaya vergi politikası adı veriliyor.</p>

  <p>Y = C + I + G + (X - M) denkleminden hareketle maliye politikası araçlarını uygulamaya çalışalım. Varsayalım ki hükümet kurumlar vergisi oranlarını düşürerek yatırımları artırmayı planlıyor. Bu durumda iki değişken bu değişiklikten etkilenecektir: I ve G. Kurumlar vergisi oranının düşürülmesi sonucu kurumların daha az vergi ödemesi, yatırım maliyetlerinin düşmesi ve bunun sonucunda da ellerinde kalan fazla fonla daha çok yatırım yapması söz konusu olacaktır. Bu durumda yatırım harcamaları (I) artar. Buna karşılık kurumlar vergisi oranının düşürülmesi demek, devletin vergi gelirlerinin ve dolayısıyla harcama kapasitesinin düşmesi demektir. Buna göre ya kamu harcamaları (G) azalır ya da aynı harcama düzeyini sürdürmek için kamu borçlanması artar.</p>

  <p>Enflasyonla mücadeleye yönelik bir maliye politikası uygulamaya konulduğunu ve tüketimi kısmak amacıyla gelir vergisi oranlarının arttırıldığını varsayalım. Bu durumda iki değişken bu değişiklikten etkilenecektir: C ve G. Tüketim kullanılabilir gelirin (Y<sub>d</sub>) bir fonksiyonudur. Yani:</p>

  <p>C = f(Y<sub>d</sub>)</p>

  <p>Kullanılabilir gelir (Y<sub>d</sub>) ise brüt gelirden (Y) gelir vergisi (T<sub>gelir</sub>) düşülerek bulunur:</p>

  <p>Y<sub>d</sub> = Y - T<sub>gelir</sub></p>

  <p>Bu durumda T<sub>gelir</sub>’in artırılması, Y<sub>d</sub>’nin düşmesi yani tüketimin azalması demektir. Buna karşılık G artar. Yani devlet daha fazla gelir toplayarak daha fazla harcama yapma imkânına kavuşur.</p>

  <p>Buna benzer sonuçları harcamalar politikası aracılığıyla da almak mümkündür. Varsayalım ki hükümet harcamalarını artırmaya ve bu yolla deflasyonist baskıları çözmeye karar vermiş olsun. Bu durumda Önce G artacak, daha sonra o harcamayı gelir olarak elde edenlerin harcamaları yani C ve I artacaktır. Doğal olarak C’deki artış marjinal tüketim eğilimine bağlıdır. Yani her harcamanın gelir olarak elde edilmesinden sonra mutlaka yeniden tüketim harcamasına dönüşmesi gerekmez. Bazen tasarrufa da dönüşür. Ne var ki tasarruflar da bankalar aracılığıyla kredi olarak kullandırıldığında yeniden yatırıma ya da tüketim harcamasına dönüşür. Eğer tam tersine ekonomide enflasyonist bir ortam söz konusu ise o zaman yukarıdakilerin tersini yapmak ve kamu harcamalarını azaltmak gerekir. Bu durumda kişilerin ellerine geçecek gelir azalacağı için C düşecek ve C’nin düşmesi I’da da gerilemeye yol açacaktır.</p>

  <p>Y = C + I + G + (X - M) denkleminde bütün diğerlerinin (C + I + X - M) sabit olduğunu ve buna karşılık net kamu harcamalarının (G) arttığını varsayalım. Bu durumda Y artacak demektir.</p>

  <figure id="s10">
    <img alt="Şekil 10" src="../Images/s10.jpg" />

    <figcaption>Şekil 10: Kamu Harcamalarının Genişletici Etkisi</figcaption>
  </figure>

  <p>Eğer ekonomide deflasyon ya da resesyon söz konusuysa ve bu nedenle ekonominin uzun dönemli dengesinden uzaklaşılmışsa, yani toplam talep eğrisinin (AD<sub>1</sub>), uzun dönemli toplam arz eğrisini (LRAS) kestiği noktadan geride bir yerde kısa dönemli arz eğrisini (SRAS) kestiği noktada (1) bir denge söz konusu demektir ki o takdirde kamu harcamalarının artırılması toplam talep eğrisini sağa (AD<sub>2</sub>) kaydıracaktır. Yeni denge noktasında (2) toplam talep eğrisi (AD<sub>2</sub>) hem kısa dönem toplam arz eğrisini (SRAS) hem de uzun dönem toplam arz eğrisini (LRAS) aynı noktada keserek ideal dengeyi sağlamış olmaktadır.</p>

  <p>Enflasyonist bir ortamda bunun tersini yapmak gerekir. Yani toplam kamu net harcamalarını (G) düşürmek gerekir.</p>

  <figure id="s11">
    <img alt="Şekil 11" src="../Images/s11.jpg" />

    <figcaption>Şekil 11: Kamu Harcamalarının Daraltıcı Etkisi</figcaption>
  </figure>

  <p>Eğer ekonomide enflasyon söz konusuysa ve bu nedenle ekonominin uzun dönemli dengesinden uzaklaşılmışsa, yani uzun dönem toplam arz eğrisi (LRAS), toplam talep eğrisinin (AD<sub>1</sub>), kısa dönemli toplam arz eğrisini (SRAS) kestiği noktadan (1) geride bir yerde ise kamu harcamalarının kısılması toplam talep eğrisini sağa (AD<sub>2</sub>) kaydıracaktır. Yeni denge noktasında (2) toplam talep eğrisi (AD<sub>2</sub>) hem kısa dönem toplam arz eğrisini (SRAS) hem de uzun dönem toplam arz eğrisini (LRAS) aynı noktada keserek dengeyi sağlamış olacak ve enflasyonist baskı ortadan kalkacaktır.</p>

  <h4>7.2.2. Borçlanma Politikası</h4>

  <p>Kamu borçlanmasını artırmak ya da azaltmak yoluyla ekonomiyi etkilemeyi amaçlayan politikaya borçlanma politikası deniyor.</p>

  <p>Hazine iç borçlanması doğrudan doğruya kurumlara yönelebileceği gibi piyasaya da yönelebilir. Bu borçlanma, belirli aralıklarla, kamu kesiminin açıkladığı koşullar altında olabileceği gibi, sürekli ihaleler yapılmak suretiyle de yürütülebilir.</p>

  <p>İhale yöntemi, genel olarak dört şekilde uygulanabilir: yükselen fiyat yöntemi ya da en çok arttırana ihale (İngiliz yöntemi), azalan fiyat yöntemi ya da en düşük fiyatı verene ihale (Hollanda yöntemi), çoklu fiyat yöntemi (ya da çeşitli fiyatlardan ihale) ve ortalama fiyattan ihale.</p>

  <p>İhale yönteminde sıkça kullanılan bir yöntem de “ilk alıcılı ihale yöntemidir” <i>(primary dealership)</i>. Bu yöntemde Hazine kâğıtlarını ilk ihalede alacak olan alıcılar belirlenir. İhale bu alıcılar arasında yapılır. İlk alıcılar sonradan aldıkları kâğıtları ikinci alıcılara satabilir. İlk alıcıların hangi kurumlar olacağının belirlenmesinde çeşitli yöntemler uygulanabilir.</p>

  <p>Hazine iç borçlanmasını ihalesiz olarak doğrudan satış yoluyla da yapabilir. Buna tap yöntemi deniyor. Bu, ihale yöntemindeki ihale dönemlerine ve ilan edilen vadelere bağlı olarak borçlanma yerine zaman zaman satışa çıkarılan tahvillerle çeşitli vadelerde borçlanmayı mümkün kılan bir yöntemdir. Hazine, belirli miktar ve vadelerle çıkaracağı tahvilleri satışa sunar. Bu yöntemde satışa çıkarılan tahviller sabit veya değişken faizli olabilmektedir. Eğer değişken faiz söz konusuysa satılan tahvillerin faizlerinin, ihaleyle satılan tahvillerin faizlerine indekslenmesi en fazla başvurulan yoldur.</p>

  <p>Bu yöntemle tahvil satılmasının en önemli yararı, ihale gibi karmaşık bir işleme giremeyen tasarruf sahiplerine birinci elden tahvil ve bono satabilmek ve bir anlamda alacaklı çeşitliği yaratarak riski yaygınlaştırmaktır.</p>

  <p>Hazine’nin, Merkez Bankası’ndan borçlanması, bazı ülkelerin izin verdiği bir uygulama olmakla birlikte, bazı ülkelerde parasal disiplini bozacağı gerekçesiyle bu borçlanmaya izin verilmemektedir.</p>

  <p>Hazine’nin Merkez Bankası’ndan borçlanması iki şekilde olur: doğrudan borçlanma, dolaylı borçlanma. Doğrudan borçlanma, Hazine’nin Merkez Bankası’ndan doğrudan doğruya nakit borçlanmasıdır. Buna parasal avans ya da Hazine’ye avans adı verilmektedir. Dolaylı borçlanma ise Hazine’nin borçlanmak amacıyla çıkardığı Hazine kâğıtlarının Merkez Bankası tarafından açık piyasa işlemleriyle satın alınması suretiyle gerçekleşir.</p>

  <p>Hazine’nin Merkez Bankası kaynaklarına doğrudan başvurarak avans kullanması ya da hükümranlık hakkını kullanması artık dünyada terk edilmeye başlamış bir uygulamadır. Türkiye de bu uygulamayı terk etmiştir.</p>

  <p>Merkez Bankası’nın dolaylı borçlanmaya aracılık etmesi ya da açık piyasa işlemleri sonucu Hazine kâğıtlarını alabilmesine ilişkin düzenlemeler de oldukça farklılık göstermektedir. Türkiye uygulamasında Merkez Bankası Hazine kâğıtlarını ikinci elden satın alabilmektedir.</p>

  <p>Hazine’nin dış borçlanması, kaynakları yönünden ikiye ayrılarak incelenebilir: (1) Yabancı devletler veya uluslararası kuruluşlardan sağlanan dış borçlar, (2) Uluslararası para veya sermaye piyasalarından ya da kısaca dış piyasalardan sağlanan dış borçlar. İlk grup genellikle, imtiyazlı borçlar adı verilen ve daha uzun vade ve daha düşük faizle borçlanmaya olanak sağlayan bir borçlanma türü olduğu halde ikinci grup piyasa koşullarına göre borçlanma imkânını ifade eder.</p>

  <p>Hazine dış borçlanmasının genelde iki amacı olduğu söylenebilir. Bunlardan ilki ödemeler dengesinin finansmanı, ikincisi ise belirli projelerin yürütülmesi için gerekli olan dış kaynağın sağlanmasıdır. Aslında ikinciler de dolaylı olarak ödemeler dengesinin iyileştirilmesine hizmet etmekle birlikte asıl amaçları bu değildir. Nitekim söz konusu projelerin uygulanmasından vazgeçildiği takdirde, ödemeler dengesi açısından herhangi bir değişiklik olmaz. Oysa doğrudan ödemeler dengesine katkıda bulunmak amacına yönelik kredilerin alınmasından vazgeçilmesi, ödemeler dengesi finansmanı sorununun devam etmesine yol açar. Doğrudan ödemeler dengesinin finansmanına yönelik borçlanmaların, herhangi bir proje vb. ile ilgisinin olmaması gerekir. Bununla birlikte bu amaçla borç verenler, ülkenin aldığı borcu geri ödeyebilmesini garanti altına alabilmek için kredi koşulları dışında da bazı koşulların yerine getirilmesini anlaşmalara koyabilirler.</p>

  <p>Dış borçlanma, ülkeye dışarıdan bir kaynak girişi sağladığı için, ekonomide derhal olumlu bir etki yaratır. Buna karşılık söz konusu borcun anapara ve faizlerinin ülkeden dışarıya transferi de aynı şekilde, derhal bozucu bir etki yaratır. Bu nedenle, dış borçlanmanın, yüksek getiri sağlayacak verimli yatırımlara yöneltilmesinin önemi üzerinde çok durulmaktadır.</p>

  <p>Geçmişte devletlerden borçlanma sıkça başvurulan bir uygulamaydı. Günümüzde bu yola ancak olağanüstü hallerde başvuruluyor. Bu tür borçlanmalar genellikle uzun vadeli ve düşük faizli borçlanmalardır. Bunlar, bu nitelikleri nedeniyle imtiyazlı borçlanma adıyla da anılmaktadır.</p>

  <p>Hazine uluslararası kuruluşlardan borçlanmada iki şekilde rol oynar: (1) Ya devlet adına ilgili uluslararası kuruluştan doğrudan borçlanır ve bu borcu kendi kullanır veya başka bir kamu kurumuna devrederek onun kullanmasını sağlar. (2) Uluslararası kuruluştan borçlanacak olan kamu kurumuna garanti vermek suretiyle, bu kurumun borçlanmasını mümkün kılar.</p>

  <p>Hazine’nin dış borçlanmasında önemli bir kaynak da dış piyasalardan borçlanmadır. Bu borçlanma iki ayrı şekilde yürütülebilir. İlkinde, doğrudan doğruya bankalardan kredi talebinde bulunulur. Bu talebin karşılanışı tek bir bankanın kredi vermesi şeklinde olabileceği gibi, birden çok bankanın veya kredi kuruluşunun bir araya gelerek ortaklaşa kredi vermesi şeklinde de olabilir. Birden çok banka ve/veya kredi kuruluşunun bir araya gelerek, çeşitli hükümler çerçevesinde hem borçlunun yapacağı geri ödemeleri hem de kredinin koşullarındaki değişmeleri birlikte kararlaştıracak şekilde ortaklaşa kredi açmaları işlemine “sendikasyon” bu tür kredilere de “sendikasyon kredisi” adı verilir.</p>

  <p>Hazine’nin dış piyasalardan borçlanmasının ikinci şekli uluslararası sermaye piyasalarına tahvil ihraç etmek şeklinde yürütülür. Bu yöntemde ülkenin kredi değerliliği, piyasanın yapısı ve koşullarına ek olarak borçlanmanın zamanı, miktarı ve maliyetini büyük ölçüde etkiler. Uluslararası sermaye hareketlerinin hızlanması ve derinleşmesiyle birlikte, devletlerin sermaye piyasalarından borçlanmaları daha sık görülmektedir.</p>

  <p>Borçlanma politikası da gelir ve harcamalar politikalarına benzer etkiler yapar. Ne var ki onlar gibi kesin değil geçici fon aktarımına yol açtığı için geri ödenmesi halinde ilk etkinin tersi bir etki yaratır. Ekonomide ortaya çıkan tüketim artışını borçlanma politikası uygulayarak düşürmeye karar verdiğimizi varsayalım. Bu durumda çıkaracağımız tahvil veya bonolarla kişilerin ve kurumların ellerindeki likidite fazlası çekilecek demektir. 3 aylık bonolar çıkararak bunun yapıldığını düşünelim. Eğer ekonomideki talep artışı geçici bir eğilimden kaynaklanmış ve o eğilim söz konusu 3 ay içinde geçmişse o zaman bono geri alınıp da kişilere paraları ödendiğinde bir sorun olmayacak demektir. Yok, eğer bu eğilim geçici değil de kalıcı ise o zaman bonoların alınıp paraların iade edilmesi halinde aynı eğilim yeniden ortaya çıkacak, üstelik bu kez kişilerin elinde 3 aylık faiz kadar daha fazla bir likidite bulunuyor olacaktır. Borçlanma politikası genellikle geçici sorunları çözmek için kullanılmaya başlansa da sonuçta kalıcı bir eylem haline gelir ve sonuçta politika aracı olmaktan çıkarak bir çeşit finansmana aracılık eden bir araç haline dönüşür, başlangıçtaki yararını yitirir.</p>

  <h4>7.2.3. Destekleme Politikası</h4>

  <p>Destekleme politikası harcamalar politikasının özel bir biçimidir. Burada esas olarak bazı ürünlerin desteklenmesi için yapılan sübvansiyon harcamaları söz konusudur. Bu politikayla kamu otoritesi gelirin dağılımını etkilemeyi ya da belirli ürünlerin üretimini artırmayı hedeflemektedir.</p>

  <p>Varsayalım ki hükümet buğday üretimini destekleme kararı almış ve buğday üreticisine dünya fiyatlarının üzerinde bir fiyat vermiş olsun. Bu durumda kamu harcamaları (G) artar. Buna ek olarak tarım kesiminde bu ek geliri elde edenlerin tüketim harcamaları (C) ve yatırım harcamaları da (I) artar. Ayrıca bu karar bir sonraki yıl aynı kararın devam edeceğini varsayan çiftçilerin yaklaşımı nedeniyle tarımsal üretimin de artmasına yol açar. Tarım, büyük ölçüde hava koşullarına bağlı olduğu için bu her zaman üretim artışı sonucunu vermez.</p>

  <h4>7.2.4. Teşvik Politikası</h4>

  <p>Harcamalar politikası ya da vergi politikasının bir parçası olarak uygulanan teşvik politikasında amaç belirli malların, belirli sektörlerin ya da ileri üretim teknolojilerinin desteklenmesi suretiyle üretimin kalitesinin veya rekabet gücünün artırılmasını sağlamaktır.</p>

  <p>Teşvik uygulaması çeşitli şekillerde politikaya dönüştürülebilir. Bunlardan ilki yatırım teşviklerinde ya da istihdam teşviklerinde olduğu gibi vergilerde yapılan indirimlerdir. Örneğin bazı bölgelerde yapılacak yatırımlar için vergi indirimi sağlanır. Diyelim ki güneydoğuya yapılan yatırımlarda kurumlar vergisinden belirli bir miktar ya da oran indirilmesine karar verilmişse bu bölgesel teşviktir. Uçak motoru yapacak şirketlere kurumlar vergisi indirimi sağlanmışsa bu da sektörel teşviktir. Teşvikler sonuç olarak yatırımları (I) ve daha az vergi alınmasına yol açtıkları için de kamu harcamalarını (G) etkiler. Eğer ihracatla uğraşan fırmalar için birtakım teşvikler sağlanmışsa bu da ihracatı (X) artırırken kamu harcamalarının (G) (daha az vergi alınacağı için) azalmasına yol açar.</p>

  <h4>7.2.5. Dış Ticaret Politikası</h4>

  <p>Mali araçların bir bölümünü ve kur politikasını kullanmak suretiyle varılması hedeflenen dış ticaret amaçlarını gerçekleştirmeye çalışmak biçimindeki uygulamalara dış ticaret politikası adı veriliyor. Dikkat edilecek olursa burada da kullanılan araçlar mali araçlardır. Yani vergi ve kamu harcamalarıdır. Özellikle ihracat politikası kamu harcamalarıyla, ithalat politikası ise vergilerle yakından ilgilidir. Öte yandan eğer dalgalı kur yöntemi dışında bir kur yöntemi izleniyorsa o takdirde kur yöntemi de dış ticaret politikasının bir parçası haline gelebilir.</p>

  <ol>
    <li>İhracat politikası

      <ol type="a">
        <li>İhracata prim</li>

        <li>İhracatta vergi iadesi</li>

        <li>Ucuz girdi desteği</li>
      </ol>
    </li>

    <li>İthalat politikası

      <ol type="a">
        <li>Tarifeler</li>

        <li>Kotalar</li>

        <li>Anti damping</li>

        <li>Dengeleyici vergi <i>(counterweiling tax)</i></li>

        <li>Diğer tarife dışı engeller</li>
      </ol>
    </li>
  </ol>

  <p>İhracat politikası genellikle ihracat yapanlara verilen teşvikler biçiminde uygulanır. Örneğin ihracatçıya, ihracatı karşılığında getirdiği her 1 dolar için 1 cent ödeme yapılması kararlaştırılması genel bir prim uygulamasıdır. Bazı hallerde belirli malların ihracı karşılığında prim uygulanabileceği gibi belirli ülkelere yönelik ihracata özel prim verilmesi tercih edilebilir.</p>

  <p>İhracatta vergi iadesi de prim uygulamasının bir başka çeşididir. Bu uygulamada ihracatçıya, ihraç ettiği malı üretirken ya da hazırlarken katlandığı satış vergilerinin (KDV gibi) tamamı ya da belirli bir oranı iade edilir. Böylece ihracatçının vergi yükü hafifletilerek ihracata yönelmesi özendirilmiş olur.</p>

  <p>Ucuz girdi desteği birçok alanda uygulanabilir. Örneğin ihracatçının ihraç ettiği malın üretiminde kullandığı elektrik ucuz tarifeyle fiyatlandırılıyorsa ya da istihdam ettiği işçiler için ödemek zorunda olduğu gelir vergisi daha düşük oranla vergilendiriliyorsa böyle bir uygulama söz konusu demektir. İhracat politikasının temel amacı ihracatçının yükünü hafifletip üretici ve imalatçıları ihracata özendirmektir.</p>

  <p>İthalat politikası başlığı altında toplanan alt politikalardan ilki olan gümrük tarifeleri ya da kısaca tarifeler, aslında ithal mallara uygulanan gümrük vergilerinden ibarettir. Yurtdışından ithal edilen mallara en azından yurtiçinde uygulanan satış vergisi kadar bir vergi uygulanması son derecede doğaldır. Bu, yerli yabancı ayrımını ortadan kaldırma amacını güder. Buna karşılık çoğu ülke ithal mallara bu dediğimizin üzerinde tarifeler uygulayarak vergi alır.</p>

  <p>Tarife uygulamanın 4 temel amacı vardır: (1) Tüketimi, dolayısıyla talebi denetlemek ve bu yolla ekonomiyi dengede tutmayı amaçlayan tüketim etkisi. (2) Yurtiçinde benzer üretimi yapanları ya da yapmayı planlayanları teşvik etmek amacını güden koruma etkisi. (3) Devletin gelirlerini artırmayı amaçlayan gelir etkisi. (4) Tüketiciden alınan verginin toplumun genel kullanımına sunulmasını amaçlayan dağıtım etkisi.</p>

  <p>Kotalar aslında tarife dışı engellerin en tipik örneğidir. Eğer ülkenin ithal talebi esnek değilse, yani tarifeyle engellenemeyecek kadar katı bir talep söz konusuysa o zaman kota uygulamasına gidilir. Kota, belirli bir mal için belirli miktarda ithalat yapılmasına izin verilmesi uygulamasıdır. Diyelim ki Türkiye’nin A malı talebi katı bir talep eğrisi durumu gösteriyor olsun. Yani satış fiyatı, tarife uygulamasıyla ne kadar artırılırsa artırılsın talepte ciddi bir düçüş olmuyorsa o zaman A malı ithalatı kotayla sınırlanabilir. Buna göre örneğin A malına 1000 adet ithal edilebilme sınırı getirilirse 1000 adetlik kota dolduktan sonra A malının ithali mümkün olmayacak demektir. Kota, dış ticaret politikasının öteki politikalara benzemeyen bir yönünü temsil eder. Çünkü burada fiziksel bir sınırlama söz konusudur. Bu açıdan bakıldığında kota bir anlamda heterodoks maliye politikasını andırır.</p>

  <p>Maliye politikasına ilişkin açıklamalar sırasında Verilen uygulamaların pek çoğu dış ticaret politikası uygulamaları için de geçerlidir. Örneğin ihracatın desteklenmesi için prim vermek veya ucuz girdi desteği sağlamak ya da ihracatta vergi iadesi yapmak gibi uygulamaların tümü kamu giderlerinin artmasına yol açar. Bu durumda bu amaçla uygulanan dış ticaret politikası harcamalar politikasının spesifik bir amaca uygulanması biçiminde formüle edilmiş olur. Benzer biçimde ithalat politikalarının bir bölümü de maliye politikasının alt politikalarından biri olan vergi politikasının uygulama alanına girer. Örneğin gümrük tarifelerinin veya fonların (bunlar ek vergi, <i>surcharge</i> olarak da adlandırılır) yükseltilmesi ya da düşürülmesi ithalatın azalması ya da artması sonucunu getirirken vergi tahsilatını ve dolayısıyla bütçeyi etkiler.</p>

  <p>Dış ticaret politikasının, kota uygulaması yanında, öteki politikalara benzemeyen alt politikaları anti damping, dengeleyici vergi ve diğer tarife dışı engeller uygulamasıdır. Anti damping, ülkenin belirli bir pazarını ele geçirmek üzere çeşitli teşviklerle desteklenerek ucuza mal ihraç eden ülkelere karşı uygulanır. Yukarıda ihracat politikası başlığı altında ele aldığımız bütün uygulamalara karşı ileri sürülebilir. Bir çeşit ithalat engellemesidir. Yani ihracatı teşvik edene karşı ithalatı dengelemeye yöneliktir. Dengeleyici vergi yine aynı şekilde pazarı ele geçirmek için maliyetinin altında satılan malların ülkeye girişinde uygulanacak ek vergilerle fiyatının dengelenmesi ve bu yolla haksız rekabetin önlenmesine yönelik bir politikadır. Bu da ithalatı kısıtlayıcı bir uygulamadır. Diğer tarife dışı engeller ise bunlardan farklı olarak ithalatı zorlaştırarak düşürmeyi hedefleyen bir alt politikadır. Örneğin artan otomobil ithalatının ülkenin kendi otomotiv üreticilerini rahatsız etmesi sonucu otomobil ithalatının bütün gümrük kapıları yerine tek kapıdan yapılmasına ilişkin karar alınması bu tür bir engeldir. Tek kapıdan ithalat sıkışıklık yaratacağı için gecikmelere ve dolayısıyla talebin düşmesine yol açar. Buna ek olarak çevre önlemlerini artırıp ithal otomobillerde ek bazı özellikler (daha sıkı emisyon kontrol sistemleri gibi) aranmaya başlanması da tarife dışı engeller için tipik bir örnektir.</p>

  <p>Bu sayılanlara ek olarak günümüzde pek çok farklı dış ticaret uygulaması da politika niteliği kazanmaya başlamıştır. Bunların çoğu genellenebilir uygulamalar değildir. Örneğin ABD, Japonya ile arasında ortaya çıkan dış ticaret açığını düşürebilmek için politik gücünü kullanarak Japonya ile bir “gönüllü ihracat kısıtlama anlaşması” imzalamıştır. Böylece ABD, Japon otomobil ihracatına karşı tarife ya da kota uygulamak yerine Japonya’nın gönüllü olarak ihracatını düşürmesini sağlamıştır. Bu uygulama ABD’nin gücünden kaynaklanan bir uygulamadır ve o nedenle genellenebilir bir politika olmaktan uzaktır.</p>

  <p>Günümüzde dış ticaret politikasının alt politikalarını uygulamak o kadar kolay değildir. Geçmişte çok rahatlıkla yapılan tarife artırımları ya da kota uygulamaları günümüzde giderek küreselleşmiş ve birbirine bağlı hale gelmiş olan dünya sistemi içinde kolaylıkla uygulanamamaktadır. Uygulama daha çok anti damping ve dengeleyici vergi uygulamasında yoğunlaşmakta, o da ancak uluslararası başvuruların sonuçlanmasına bağlı bulunmaktadır. Son 20 yılda ortaya çıkmaya başlayan bu gelişme, dış ticaret politikası olarak yukarıda sayılan pek çok alt politikanın yerini kur politikasının almasına yol açmıştır. Son 20 yılda birçok ülke, kur politikasını yani yerli paranın değerini düşük tutarak ihracatı artırma ve ithalatı kısıtlama politikasını etkin biçimde kullanmıştır. Ne var ki günümüz küresel dünyasında bu da kolay kolay uygulanamamakta, ekonomiler ister istemez dalgalı kur politikasına geçmek durumunda kalmaktadır. Türkiye, 1980’ler ve 90’lar boyunca kur politikası yoluyla TL’yi değersiz tutmuş ve ihracatını artırırken ithalatını kısıtlamıştır. Bugün bu politikayı en yaygın uygulayan ülke Çin’dir. Buna karşılık ABD, Çin’e parasını revalüe etmesi için baskı yapmaktadır.</p>

  <p>Özet olarak günümüzde dış ticaret politikasının giderek etkinliğini kaybetmekte olduğunu söyleyebiliriz.</p>

  <h2 id="073">7.3. MALİYE POLİTİKASI UYGULAMALARI</h2>

  <h4>7.3.1. Sıkı ve Gevşek Maliye Politikası Uygulaması</h4>

  <p>Maliye politikası, ekonominin içinde bulunduğu duruma göre sıkı ya da gevşek olarak uygulanabilir. Sıkı maliye politikası deyimiyle kastedilen uygulama, harcamaların limitli tutulduğu ve vergilerin de yüksek alınmaya devam ettiği uygulamadır. Bu uygulamada bütçede faiz dışı fazla verilmesi hedeflenir. Genellikle ekonomide enflasyonist eğilimlerin yükseldiği, bütçe açıklarının artmaya yöneldiği ortamlarda başvurulan bir uygulama biçimidir.</p>

  <p>Eğer ekonomide resesyon, depresyon veya deflasyon koşulları varsa ya da ekonomi stagflasyon içine girmişse o zaman bu uygulamaların tersi yapılır. Kamu harcamaları artırılır, vergi gelirleri düşürülür, bütçede faiz dışı açık verilmesi hedeflenir. Bu yolla ekonomide likidite artışı ve dolaysıyla talep canlılığı yaratılmaya çalışılır. Bu uygulamaya gevşek maliye politikası ya da maliye politikasının gevşetilmesi adı veriliyor.</p>

  <h4>7.3.2. Keynesyen Maliye Politikası</h4>

  <p>Keynes’in ünlü kitabı <i>Para, İstihdam ve Faiz Genel Teorisi</i>, 1930’ların Büyük Depresyon ortamının hemen ertesinde yayınlandı. Keynes bu kitabında depresyona girmiş ekonomilerde yapılması gerekenleri ele alır. Esas olarak anlattıkları talebi güçlendirecek önlemlerdir. Dolayısıyla Keynes, depresyon gibi istikrarsızlık hallerinden çıkış için gevşek maliye politikası izlenmesini savunur.</p>

  <p>Keynesyen maliye politikası aşağı yukarı 1970’lere kadar bütün Batı dünyasında yaygın bir uygulama alanı bulmuştur. Maliye politikasından istenilen sonuçların alınabilmesi için vergiler üzerinde sürekli ayarlama yapabilme yetkisinin gündeme gelmesine neden olan ince ayar yaklaşımı da bu dönemde ekonomi literatürüne girmiştir. 1970’lerde yaşanan ilk petrol şoku sonrasında ABD ve Avrupa’da enflasyonun yükselişi Keynesyen maliye politikasının yerini yavaş yavaş para politikası önlemlerinin almasına yolaçmıştır.</p>

  <h2 id="074">7.4. MAKALELER</h2>

  <h4>Otomatik Stabilizatörler ve Türkiye’deki Durum</h4>

  <p>Mahfi Eğilmez (www.mahfiegilmez.com) 05.10.2012</p>

  <p>Başlıktaki otomatik sözcüğünü Türkçede “kendiliğinden, kendi başına”, stabilizatör sözcüğünü “dengeleyici” olarak karşılamak mümkün. Buna göre otomatik stabilizatörün anlamı “kendiliğinden denge sağlayıcı (mekanizma)” oluyor.</p>

  <p>Bu deyim daha çok kamu maliyesi ve maliye politikasında geçiyor. Enflasyon, deflasyon, durgunluk, daralma gibi ekonomik sıkıntı ya da krizlerde bunalımın daha da büyümemesi için kendiliğinde devreye giren bazı düzeltici mekanizmaları anlatmak amacıyla kullanılıyor.</p>

  <p>Otomatik stabilizatör olarak kullanılan uygulamalara, biri kamu harcamaları yönünden öteki de kamu gelirleri yönünden iki örnek vereyim. Ekonomide durgunluk ya da daralma başladığında kârlar düşmeye ve dolayısıyla maliyet denetimi nedeniyle işten çıkarmalar da artmaya başlar. Ekonomide başlayan talep düşüşü, işten çıkarmaların artmaya başlamasıyla hızlanır. Çünkü işsiz kalanlar gelirden mahrum kalınca harcama da yapamazlar ve talep daha da düşer. Bu durumda ekonomideki daralma daha da hızlanır. İşsizlik sigortası bu bozulmayı frenleyecek bir düzenlemedir. Eğer ülkede işsizlik sigortası uygulaması varsa işsiz kalan insanlar bu imkândan yararlanmaya ve çalıştıkları dönemdeki kadar olmasa da belirli düzeyde harcama yapacak bir işsizlik sigortası ödemesi alırlar. Bu paraları harcadıkları için de talep daralmasındaki hızlanmayı frenlemiş olurlar. İşsizlik sigortası kimsenin ek bir karar almasına gerek kalmadan devreye girer ve ekonomideki daralmayı frenleyici biçimde otomatik stabilizatör görevi yapar.</p>

  <p>Vergide uygulanan oranlar yani vergi tarifesi başlıca iki biçimde olabiliyor: Düz tarife, artan oranlı tarife (müterakki tarife). Eğer gelirin tutarına bakılmaksızın aynı tarife uygulanıyorsa buna düz tarife deniyor. Düz tarife yönteminde vergi oranı örneğin yüzde 20 ise geliri 100 TL olan da, 50.000 TL olan da yüzde 20 oranında gelir vergisi öder. Gelirin tutarı arttıkça vergi oranı artıyorsa buna da artan oranlı tarife deniyor. Örneğin 10.000 TL gelire yüzde 10, sonraki 10.000 TL’lik gelire yüzde 15, sonraki 10.000 TL gelire yüzde 20 ve sonraki bölümlerin tamamına yüzde 30 vergi oranı uygulanıyorsa artan oranlı tarife söz konusu demektir. Dünya uygulamasında genellikle artan oranlı (müterakki) tarife uygulanır. 50.000 TL yıllık geliri olan bir kişi düşünelim. Vergi tarifesi düz oranlı ve yüzde 20 olsun. Bu durumda bu kişinin yıllık gelir vergisi 10.000 TL olacaktır. Ekonomide daralma olduğunu ve bu kişinin gelirinin 30.000 TL’ye düştüğünü varsayalım. Bu durumda yıllık vergisi 6000 TL’ye düşecektir. Aynı ekonomide yukarıda verdiğimiz örnekteki gibi artan oranlı tarife uygulanıyorsa 50.000 TL gelirden toplam 10.500 TL gelir vergisi alınacak demektir (İlk 10.000 TL'den 1000 TL, ikinci 10.000 TL’den 1500 TL, üçüncü 10.000 TL’den 2000 TL ve geri kalan 20.000 TL’den 6000 TL olmak üzere toplam 10.500 TL). Kişinin geliri 30.000 TL’ye düştüğünde artan oranlı tarife geri çalışır ve ödeyeceği vergi tutarı 4500 TL’ye düşer. Oysa düz oranlı tarifede bu miktar 6000 TL oluyordu. Artan oranlı tarifede gelirdeki düşüşe paralel olarak kişi daha az vergi ödeyeceği için harcamalarında düşüş olsa da düz oranlı tarifedeki kadar olmaz. Bu, vergi tarifesinin getirdiği bir otomatik stabilizatördür, kimsenin ek bir karar almasına gerek kalmadan uygulamaya geçer ve sistemdeki bozulmanın daha ileri gitmesinde fren görevi görür.</p>

  <p>Türkiye 2012 yılında daralan bir ekonomik görünüm içinde bulunuyor. Talep düşüyor, ekonomi küçülüyor. Buna karşılık işsizlik oranı artmak bir yana azalıyor, yani işsizlik sigortasının bir otomatik stabilizatör olarak devreye girmesine gerek bulunmuyor. Gelir vergisine baktığımızda orada da artış görülüyor. Yani orada da otomatik stabilizatöre gerek bulunmuyor. Türk vergi sisteminin ağırlığı KDV ve ÖTV gibi düz tarifeli dolaylı vergilere dayanıyor. Talep düştüğünde düşen harcama miktarına paralel olarak bu vergilerin oranı da düşmediği için bu vergilerin otomatik stabilizatör olarak çalışması söz konusu değil. Eğer ileriki aylarda işsizlik oranı artarsa o zaman işsizlik sigortası devreye girerek otomatik stabilizatör görevi görmeye başlayabilir. Buna karşılık Türkiye’de gelir vergisinin genel vergi toplamı içinde payı oldukça düşük olduğu ve dolaylı vergilerin böyle bir işlev görmesi söz konusu olmadığı için vergi tarafının otomatik stabilizatör işlevi yapması zor görünüyor.</p>

  <p>Büyümenin düştüğü bir ortamda otomatik stabilizatörlere ihtiyaç olmayacak bir görünümün varlığı önemli bir şanstır. Buna karşılık böyle bir ortamda bütçe açığını düşürmek için vergilerin artırılması doğru bir yaklaşım gibi durmamaktadır.</p>

  <h4>Kriz Bildiklerimizi Unutturmamalı</h4>

  <p>Ercan Kumcu, <i>Haber Türk</i>, 25.04.2010</p>

  <p>Küresel krizin darbe vurduğu alanlardan biri ekonomi bilimi oldu. Ekonomideki temel öğretiler küresel krizin oluşumunu da, sonuçlarını da açıklamakta yetersiz kaldı. Finansal piyasaların işleyişini daha anlamlı bir biçimde içeren ekonomik modellemeye ihtiyaç var. Bu açıdan, para ve maliye politikalarının işleyişini daha iyi analiz edebilmeliyiz. Yeni yaklaşımlar benimsemeliyiz.</p>

  <p>Küresel krizden öğrendiklerimiz, daha önce bildiklerimizin doğru olmadığı ya da bildiklerimizin modasının geçtiği anlamına gelmiyor. Eski bildiklerimiz hâlâ geçerli. Bildiklerimizin üzerine yenilerini eklemeliyiz. Bildiklerimizle, ekonomi bilimi politika yapıcılarına hâlâ yol gösterici. Sil baştan diye bir şey söz konusu değil.</p>

  <p>Gelişmiş ülkelerdeki finans piyasalarının çökmesi çok kısa sürede tüm dünyada korkutucu boyutta üretim kayıplarına neden oldu. Ekonomi politikaları yapıcıları “olağanüstü durumlarda olağanüstü önlemler alınır” yaklaşımıyla maliye ve para politikalarını olağanüstü boyutlarda gevşettiler. Olası üretim kayıplarının boyutları hesaba katıldığında, geçici olmak kaydıyla takınılan tavrın şaşılacak bir tarafı yok gibi görünebilir.</p>

  <p>Halbuki ekonomi öğretisi, gevşek maliye politikasını özel kesimin önündeki fırsatları körelterek, gevşek para politikasını ise enflasyon yoluyla yaratılan belirsizliklerle ekonomik büyümenin önündeki en büyük engeller olarak görür. Bu yaklaşımın şimdi geçerli olmadığını iddia edemeyiz. Üretim kayıpları durup ekonomiler toparlanmaya başladığında, devam ettiği takdirde, gevşek maliye ve para politikaları ülkelerin en büyük ekonomik sorunu olacaktır.</p>

  <p>Maliye politikalarının gevşekliğiyle ortaya çıkan “borç sorunu”yla aslında beklenenden çok daha erken karşılaştık. Şimdi, küresel toparlanmanın önündeki en büyük risk olarak bazı ülkelerdeki büyüyen kamu borçları gösteriliyor.</p>

  <p>“Ekonomik büyüme olsun da, biraz enflasyona razıyız” yaklaşımı da uzun süre uygulanabilir olamaz. Para politikası tüm dünyada yeniden fiyat istikrarına odaklanmak zorunda. Aksi takdirde, artan enflasyonla mücadelenin maliyeti, gelişmiş ülkelerde 1980’li yılların başında olduğu gibi, yeniden üretim kaybı olabilecek. Ekonomi henüz toparlanmamışken, enflasyonun İngiltere’de yüzde 3,4’e tırmanmış olması (hedef yüzde 2) bu açıdan düşündürücüdür.</p>

  <p>Türkiye ekonomisi önündeki en büyük riskler kamu açıkları ve enflasyondur. Geçmişte ikisinden de çok çekmiş bir ülke olduğumuzdan, bu riskleri hafife almak gibi bir lüksümüz yok. Maliyet çok yüksek. 2009 yılında fırlayan kamu açıklarıyla karşılaştırıp bu yılın ilk üç ayındaki gelişmelerle yetinemeyiz. Bugünkü kamu açıklarını 2006 ya da 2007 yıllarındaki performansla karşılaştırarak değerlendirmeliyiz. Daha alacak çok yolumuz var.</p>

  <p>Aynı şekilde, şimdi yıllık yüzde 10’a varan, önümüzdeki aylarda daha da yükselmesi beklenen enflasyonun baz etkisiyle yılın sonuna doğru düşeceğini bekleyerek fiyat istikrarını hedeflediğimiz konusunda ekonomik birimleri ikna etmek olanaksız. Geçmişte yüzde 70 olan enflasyonun şimdi yüzde 1O’lara inmiş olmasıyla da yetinemeyiz. Yıllık yüzde 6 enflasyon dahi çok yüksek enflasyondur. Yüksek enflasyon er ya da geç daha da yükselir.</p>

  <p>Küresel kriz ekonomi biliminde çok iyi bilemediğimiz konulardan kaynaklandı diye bildiklerimizi küçümsemeyelim. Ekonomik sorunların çok büyük bir bölümü bilinenlerin hafife alınmasından kaynaklanır.</p>

  <h2 id="075">7.5. SORULAR</h2>

  <ol>
    <li>Maliye politikası neyi amaçlar?</li>

    <li>Maliye politikasının amaçlarına ulaşabilmek için kullandığı araçları sayın.</li>

    <li>Harcamalar politikası hangi hallerde uygulanabilir?</li>

    <li>Enflasyonist bir ortamda vergi politikası uygulanırken dolaylı vergilere mi yoksa dolaysız vergilere mi ağırlık verilmesi gerekir? Nedenlerini anlatın.</li>

    <li>Kamu borçlanması bir ekonomi politikası aracı olarak kullanılabilir mi? Vadesi gelmemiş kamu borçlarını geri ödemek bazı hallerde doğru bir yaklaşım olabilir mi?</li>

    <li>Destekleme politikasının esaslarını anlatın. Bütçe üzerinde nasıl bir etki yaratır?</li>

    <li>Teşvik politikasının kamu maliyesine maliyeti nedir? Tartışın.</li>

    <li>Dış ticaret politikasının ana hatlarını anlatın. Bu politikanın kullanacağı araçlar içinde kur politikası da olabilir mi? Tartışın.</li>

    <li>Sıkı maliye politikasıyla hedeflenen nedir?</li>

    <li>Eğer ekonomide daralma söz konusuysa hükümete nasıl bir maliye politikası izlemesini önerirdiniz? Nedenlerine değinerek anlatın.</li>
  </ol>
</body>
</html>
