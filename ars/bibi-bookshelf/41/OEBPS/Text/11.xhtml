<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Ekonomi Politikası</title>
</head>

<body>
  <h1 id="11">11. Beklentiler ve Beklenti Yönetimi</h1>

  <p class="alinti">Yüksek beklenti her şeyin anahtarıdır.</p>

  <p class="alintilanan">SAM M. WALTON</p>

  <h2 id="111">11.1. BEKLENTİLER VE KARAR ALICILAR ÜZERİNDEKİ ETKİSİ</h2>

  <p>Ekonomik dengenin oluşmasında ekonomik bireylerin çeşitli değişkenler üzerinde ileriye dönük beklentileri çok önemli bir rol oynar. Ekonomik değişkenlerdeki ileriye dönük beklentiler geçmiş deneyimler ve ekonomik yapıdan (tüketim ve yatırım eğilimleri gibi) önemli ölçüde etkilenmektedir.</p>

  <p>Futboldan bir örnek verelim. Hakem çift vuruş vermiş olsun. Atışın çift vuruş şeklinde olması kalecide topun doğrudan kaleye atılmayacağı konusunda bir beklenti yaratır. Çünkü çift vuruşta gol olabilmesi için topun atışı yapanın dışında bir oyuncuya daha değmesi gereklidir. Oysa atışın çift vuruş yerine serbest vuruş olması durumunda, kalecinin beklentisi topun doğrudan kaleye doğru vurulabileceği olacaktır. Çünkü serbest vuruşta topun başka birine değmesi şartı yoktur.</p>

  <p>Ekonomideki beklentiler futboldaki gibi yalnızca oyunun kurallarından kaynaklanmaz. Karar alma sürecinde edinilen bilgiler de beklentilerin oluşturulması açısından çok önemlidir. Örneğin, varili 20 dolar olan dengedeki bir petrol piyasasında petrol üreten bazı ülkelerin üretimi kısacaklarına yönelik bir haber piyasadaki dengeyi alt-üst edecektir. Petrol arzının azalmasına yönelik böyle bir beklentinin doğması, ekonomik aktörleri, petrol fiyatının artacağını düşünmeye itecektir. Petrol fiyatları artmadan önce düşük fiyattan stok yapmak isteyecek bazı alıcılar petrol talebini artıracağından, daha petrol üretimi kısıntısına gidilmeden petrol fîyatlarının artması sonucu ortaya çıkacaktır.</p>

  <figure id="s18">
    <img alt="Şekil 18" src="../Images/s18.jpg" />

    <figcaption>Şekil 18: Petrol Arzının Kısılacağına İlişkin Haberin Etkisi</figcaption>
  </figure>

  <p>Şekilde, petrol üretiminde kısıtlama ve dolayısıyla fiyatlarda yükselme olacağı beklentisi çıktığı anda görülen talep artışının yarattığı fiyat yükselişi gösterilmektedir. (Burada farklı bir kavram üzerinde durulduğu için petrol piyasasındaki oligopolistik yapı ve talep eğrisinin farklı görünümü ihmal edilmiştir.) Talep artışını etkileyen bütün diğer unsurların (malın fiyatı, ikame mallarının fiyatı, teknoloji değişimi gibi) yanında, beklentilerdeki değişimin yarattığı etki, talep eğrisinde sağa kayma biçiminde kendisini göstermektedir.</p>

  <p>Beklentileri ekonomik yapı kadar, elde edilen bilgiler de yönlendirmektedir. Elde edilen her bilgi doğru olmayabilir. Elde edilen bir haber piyasaları bir yönde hareketlendirirken, bir süre sonra bu haberin yanlış çıkması, piyasaları bu kez ters yönde de hareketlendirecektir.</p>

  <p>Yukarıdaki örneğimizden hareket edecek olursak, petrol üretiminin kısılacağı haberi petrol fiyatlarını artırmıştı. Haberin yanlış olduğu anlaşılırsa, stok etmek için petrol alanlar taleplerini eski düzeyine getirecekler, hatta, taleplerini eskiye göre daha da kısacaklardır. Çünkü ellerinde yanlış habere dayanarak aldıkları fazla stok vardır. Stokların erimesi amacıyla eskisinden daha da az petrol talep edeceklerdir. Bu şekilde, petrol fiyatları gelen haberin yanlış çıkmasıyla eski fiyatı olan varili 20 dolardan daha ucuz bir fiyata, en azından bir süre için, düşebilecektir.</p>

  <figure id="s19">
    <img alt="Şekil 19" src="../Images/s19.jpg" />

    <figcaption>Şekil 19: Petrol Arzının Kısılacağına İlişkin Haberin Yanlış Olduğunun Anlaşılması</figcaption>
  </figure>

  <p>Örneğimizden yola çıkarak şu sonuca varabiliriz: Beklentilerin elde edilen haberler yoluyla şekillenmesi ve elde edilen haberlerin her zaman doğru olmayacağı gerçeği piyasaların dengesini oynak yapabilmektedir. Petrol fiyatlarının 20 dolardan 25 dolara çıkıp daha sonra gelen haberin yanlışlığı anlaşıldığında birdenbire 18 dolara inmesinin arkasında, ekonomik beklentilerin haberlerden çok çabuk etkilendiği gerçeği yatmaktadır.</p>

  <p>Ekonomide mal piyasalarının dengeye gelmesi zaman alan bir süreçtir. Çünkü, üretim kararı alıp üretimi gerçekleştirmek zaman alır. Fakat, mali piyasaların dengeye gelmesi anlık bir sorundur. Mali piyasalarda arz-talep dengesi ödeme teknolojisinin gelişmesiyle birlikte anlık bir olgu haline gelmiştir. Dolayısıyla, haber yoluyla beklentilerin etkilenmesi ve mali piyasaların yeni dengelere gelmesi çok çabuk gerçekleşmektedir. Bunun doğal sonucu, mali piyasalardaki dengenin çok oynak bir hale gelmesidir.</p>

  <h2 id="112">11.2. BEKLENTİLERİN OLUŞTURULMASI</h2>

  <h4>11.2.1. Varsayımların Önemi</h4>

  <p>İktisatçılar beklentilerin ekonomik dengeler üzerindeki etkilerini eskiden beri düşünmüşler ve analizlerinin bir parçası yapmışlardır. Ekonomiye giriş kitaplarında beklentilerin öneminin yeterince vurgulanmaması, konunun basitleştirilip önemli kavramların daha kolay anlaşılmasını sağlamak içindir. Özellikle, ekonomik konulardaki rakamlara dayanan ampirik çalışmalarda beklentilerin nasıl şekillenebileceği iktisatçıları en fazla meşgul eden konuların başında gelmiştir. Beklentilerin nasıl şekilleneceği konusunda yapılan varsayımlar analizlerin sonucunu da çok yakından etkilemektedir.</p>

  <p>Ekonomide varsayımlara göre üç farklı tür beklenti biçimlenmesi söz konusudur: Durağan beklentiler, uyarlanmış beklentiler ve rasyonel beklentiler.</p>

  <h4>11.2.2. Durağan Beklentiler</h4>

  <p>Beklentilerin nasılşekillenebileceği konusundaki en basit yaklaşım durağan beklentiler yaklaşımıdır. En basit tanımıyla yarın oluşacak durumun bugünküyle aynı olacağını beklemek olarak tanımlanabilir. Örneğin, gelecek ay gerçekleşecek enflasyon beklentisinin bu ayki enflasyonla aynı olacağını söylemek durağan beklentidir. Daha açık bir ifadeyle şöyle söylenebilir:</p>

  <p>EP<sub>t+1</sub> = P<sub>t</sub> (1)</p>

  <p>Burada EP<sub>t+1</sub>, t+1 zamanındaki enflasyon beklentisinin, P<sub>t</sub>, t zamanındaki gözlenen enflasyon ile aynı olacağı ifade edilmiş olmaktadır.</p>

  <p>Beklentilerin bu şekilde oluşması ekonomik birimlerin ne gördülerse ileride de aynı şeyleri bekledikleri anlamına gelmektedir.</p>

  <p>Elbette, beklentiler ile gerçekleşmeler arasında bir fark olacaktır. Gerçekleşmeleri tam olarak bilebildiğimiz bir durumda, beklenti değil, falcılık (müneccimlik) söz konusu olacaktır. Yukarıdaki (1) no’lu eşitlikten yola çıkarsak, gerçek hayatta hep şu eşitlikle karşı karşıya kalacağız:</p>

  <p>P<sub>t+1</sub> = EP<sub>t+1</sub> + e<sub>t+1</sub> (2)</p>

  <p>(2) no’lu eşitliğin söylediği beklentiler ile gerçekleşmeler arasında daima bir hata payı (e<sub>t+1</sub>) vardır. Yapılan hata eldeki bilgilerin tümüyle az da olsa açıklanamıyorsa söz konusu değişkene tesadüfi değişken denir.</p>

  <p>Daha açık bir ifadeyle söyleyelim:</p>

  <p>P<sub>t+1</sub> = P<sub>t</sub> + e<sub>t+1</sub> (3)</p>

  <p>Gelecek dönemdeki enflasyon ancak bu dönemdeki enflasyonla açıklanabilmektedir. Yani, enflasyon değişkeni tesadüfi bir değişkendir. Ampirik analizlerde, (3) no’lu eşitlikteki gibi, bazı makro ekonomik değişkenlerin tesadüfi olduğu bulunabilmektedir. Bunun anlamı tesadüfi bir değişkeni bildiğimiz politikalarla etkilemenin kolay olmadığıdır. Çeşitli analizlerde Türkiye’de enflasyon değişkeninin tesadüfi olduğu bulunmuştur. Bu durumda. enflasyonun kendinden başka bir değişkenle açıklanması zordur. Enflasyonu indirmek, politika yapıcıları için gerçekleştirilmesi o kadar kolay olmayan bir iştir.</p>

  <p><b>Sayısal Örnek:</b> Ekonomide enflasyon beklentilerinin durağan olduğunu varsayalım.</p>

  <p>Aşağıdaki verileri kullanarak 2012 yılının ilk dört ayındaki enflasyon beklentilerinin ne olduğunu ve gerçekleşen enflasyonla beklentiler arasındaki sapmaları bulalım.</p>

  <figure>
    <table>
      <tr>
        <th>Tarih</th>

        <th>Gerçekleşen Enflasyon<br />
        (%)</th>
      </tr>

      <tr>
        <td>01/2012</td>

        <td>0,56</td>
      </tr>

      <tr>
        <td>02/2012</td>

        <td>0,56</td>
      </tr>

      <tr>
        <td>03/2012</td>

        <td>0,41</td>
      </tr>

      <tr>
        <td>04/2012</td>

        <td>1,52</td>
      </tr>
    </table>
  </figure>

  <p>Durağan beklentiler altında, 2012 yılı Şubat ayında enflasyon beklentisi bir önceki ayın gerçekleşen enflasyonuna eşit olacaktır. Dolayısıyla, şubat ayı enflasyon beklentisi yüzde 0,56’dır. Şubat ayında enflasyon tam da beklendiği gibi 0,56 çıkmış ve beklentiler tutmuştur.</p>

  <p>Bu durumda mart ayı enflasyon beklentisi de 0,56 olacaktır. Oysa mart ayı enflasyon gerçekleşmesi 0,41 çıkmış yani beklentiye göre eksi yönde 0,15 puanlık bir sapma meydana gelmiştir. Nisan ayı beklentisi mart ayı gerçekleşmesiyle yani 0,41’le aynı olacaktır. Oysa nisan ayında gerçekleşme 1,52 olmuş ve beklentiler artı yönde 1,11 puan sapmıştır.</p>

  <figure>
    <table>
      <tr>
        <th>Tarih</th>

        <th>Gerçekleşen Enflasyon<br />
        (%)</th>
      </tr>

      <tr>
        <td>02/2012</td>

        <td>0,00</td>
      </tr>

      <tr>
        <td>03/2012</td>

        <td>-0,15</td>
      </tr>

      <tr>
        <td>04/2012</td>

        <td>+1,11</td>
      </tr>
    </table>
  </figure>

  <h4>11.2.3. Uyarlanmış Beklentiler</h4>

  <p>Gelecekte bir değişkenin alacağı değerlerin aynı değişkenin geçmişteki değerleri yoluyla oluştuğu durumlarda oluşacağının beklenmesi halinde söz konusu olan uyarlanmış beklentidir. Örneğin, enflasyon beklentisi geçmiş dönemlerdeki enflasyonun bir fonksiyonu ise şöyle bir denklem yazılabilir:</p>

  <p>EP<sub>t+1</sub> = a<sub>1</sub>P<sub>t</sub> + a<sub>2</sub>P<sub>t-1</sub> + a<sub>3</sub>P<sub>t-2</sub> + ... + a<sub>n-1</sub>P<sub>t-n</sub> + e<sub>t+1</sub> (4)</p>

  <p>Bu eşitlikte a<sub>n</sub> bir katsayıdır. Büyük bir olasılıkla n büyüdükçe a<sub>n</sub> küçülmektedir. Bu şekilde geriye gittikçe, geçmişte gözlenen enflasyonun gelecekteki enflasyon beklentileri üzerindeki etkisi azalmaktadır.</p>

  <p>Uyarlanmış beklentilerde n’in değerine göre, yakın geçmişte gözlenen enflasyon hep aynı kalsa dahi, çok daha evvel yaşanan enflasyon nedeniyle, enflasyon beklentileri yakın geçmişte gözlenen enflasyondan farklı olabilmektedir.</p>

  <p>Bu çeşit bir yaklaşım ampirik çalışmalar için kolaylaştırıcı bir yol olsa da, geçerliliği zayıftır. Çünkü enflasyon gibi bir değişkende yalnızca kendisinin geçmişine bakılarak geleceğe yönelik beklenti oluşturmak fazla anlamlı olmamaktadır.</p>

  <p>Yine de, (4) numaralı eşitlikten yola çıkarak beklenti formülünün uzun vadedeki dengesini yazmak mümkündür. Uzun vadede ekonominin ulaşacağı denge P<sub>t</sub>’nin zaman içinde değişmeyeceği gerçeğini hesaba katarak şöyle yazılabilir:</p>

  <p>P<sub>t</sub> = _e<sub>t</sub> / (1-a<sub>1</sub>-a<sub>2</sub>-...-a<sub>n</sub>)</p>

  <p>Uyarlanmış beklentiler durağan beklentilerin daha geniş bir şeklidir. Yalnızca geçmişte son görülenin ileride beklenmesi değildir. Uyarlanmış beklentiler teorisi, geçmişte daha uzun süre görülenlerin ileride beklenmesidir.</p>

  <p><b>Sayısal Örnek:</b> Ekonomide enflasyon beklentilerinin uyarlanmış beklentiler varsayımı altında son iki dönemde gerçekleşen enflasyonun ağırlıklı bir ortalaması olarak şekillendiğini düşünelim. Örneğin,</p>

  <p>EP<sub>t+1</sub> = 0,8 P<sub>t</sub> + 0,2 P<sub>t-1</sub></p>

  <p>Bu denklemde bir sonraki dönemdeki fiyat beklentisi, bu ve bundan bir önceki dönemde gözlenen fiyatların ağırlıklı bir ortalaması olmaktadır. Bir başka deyişle, yukarıdaki (4) no’lu denklemde n=2, a<sub>1</sub>=0,8 ve a<sub>2</sub>=0,2 olmaktadır.</p>

  <p>Durağan beklentiler bölümündeki örnekten yola çıkarsak, 2002 yılı Aralık ayındaki enflasyon beklentisi Ekim ve Kasım aylarında gözlenen enflasyonların ağırlıklı ortalaması olacaktır. Yani Aralık enflasyon beklentisi = 0,8 x 3,4 + 0,2 x 3,1 = 3,34 olmaktadır. Dikkat edilirse, bir sonraki döneme ilişkin enflasyon beklentisi şekillenirken en son dönemdeki gerçekleşen enflasyon rakamına daha fazla ağırlık verilmektedir. Dolayısıyla, en son döneme ilişkin gözlenen enflasyona ağırlık olarak 1 verildiğinde, uyarlanmış beklentiler durağan beklentilere dönüşmektedir. Kısacası, durağan beklentiler uyarlanmış beklentilerin özel bir durumudur.</p>

  <h4>11.2.4. Rasyonel Beklentiler</h4>

  <p>Rasyonel beklentiler teorisinin kökleri modern ekonomi biliminin kurucusu Adam Smith’e kadar gider. Fakat bu teoriyi güncelleştirip ekonomik analizin yeniden şekillenmesine yol açan ilk iktisatçı 1961 yılında yayınlanan bir makalesiyle J.F. Muth’dur. Daha sonra, 1970’li yıllarda, Milton Friedman’ın da felsefi katkılarıyla rasyonel beklentiler teorisi Robert Lucas Jr., Thomas Sargent ve Neil Wallace gibi iktisatçılar tarafından ekonomik analizde bir devrim niteliğine kavuşturulmuştur. Robert Lucas Jr., ekonomik analize bu yolla yaptığı katkılar nedeniyle 1995 yılında Nobel ekonomi ödülünü almıştır.</p>

  <p>Rasyonel beklentiler teorisi ekonomik değişkenlerin ilerdeki tarihlerde alacağı değerler konusundaki beklentilerin, o değişkenleri belirleyen ekonomik yapının ve bilgilerin tümünün herkes tarafından bilindiğini varsayar. Bu şekilde, ekonomik beklentilerin doğru ya da yanlış olabileceği konusunda ekonomide hiçbir birimin diğer birimlerden bir üstünlüğü yoktur. O konuda bilinebilecek her şey herkes tarafından bilinmektedir.</p>

  <p>Dolayısıyla, yukarıdaki enflasyon beklentileri eşitliğimiz, rasyonel beklentiler altında şöyle olacaktır:</p>

  <p>P<sub>t+1</sub> = EP<sub>t+1</sub> + e<sub>t+1</sub> (5)</p>

  <p>(5) no’lu eşitlikte e<sub>t+1</sub>, hiçbir şekilde önceden tahmin edilemejyecek tesadüfi bir değişken olacaktır. Eğer e<sub>t+1</sub> başka değişkenlerle tahmin edilebilecek bir değişken olsaydı, zaten ekonomik birimler o değişkenleri de hesaba katıp beklentilerini ona göre şekillendireceklerdi. Bekleyişlerin şekillendirilmesi sürecinde ekonomik birimler tarafından elde edilebilecek tüm bilgiler kullanıldığından e<sub>t+1</sub> zorunlu olarak önceden tahmin edilemeyen bir tesadüfi değişken olacaktır.</p>

  <p>Ekonomideki beklentilerin yukarıda açıklanan biçimiyle rasyonel olması, ekonomi politikalarının etkileri konusunda önemli sonuçlar doğurmaktadır. Kitabın diğer bölümlerinde söz edilen ekonomik modellerden yola çıkarak, basitleştirmek için verginin (T) ve yatırımların (I) olmadığı bir ekonomide, rasyonel beklentilerin ekonomi politikalarının etkileri konusunda şu analizi yapabiliriz:</p>

  <p>y<sub>t</sub> = C<sub>t</sub> + G<sub>t</sub> (6)</p>

  <p>C<sub>t</sub> = a + b Ey<sub>t</sub> (7)</p>

  <p>G<sub>t</sub>, t zamanındaki devlet harcamalarının ancak g<sub>t</sub> kadar yanılma ile tahmin edilebilen bir değişken olarak kabul edilsin. Yani, G<sub>t</sub> = EG<sub>t</sub> + g<sub>t</sub> olduğunu kabul edelim. Ey<sub>t</sub>, t zamanında sahip olacağımız kullanılabilir gelir beklentisidir.</p>

  <p>(6) ve (7) no’lu eşitlikler, Ey<sub>t</sub> = y<sub>t</sub> + e<sub>t</sub> eşitliği kullanılarak çözüldüğünde,</p>

  <p>y<sub>t</sub> = a/(1-b) + G<sub>t</sub>/(1-b) + b/(1-b) e<sub>t</sub> (8)</p>

  <p>olmaktadır. Ekonomideki bireyler, kullanılabilir gelir beklentilerini (8) no’lu denklemi kullanarak şekillendireceklerdir. Bu durumda,</p>

  <p>Ey<sub>t</sub> = a/(1-b) + 1/(1-b) - EG<sub>t</sub> (9)</p>

  <p>olacaktır. Çünkü, e<sub>t</sub>’nin beklenen değeri sıfırdır. (9) no’lu eşitlik kullanılarak (6) ve (7) no’lu eşitliklerin oluşturduğu makro model y<sub>t</sub> için çözüldüğünde,</p>

  <p>y<sub>t</sub> = a/(1-b) + 1/(1-b)G<sub>t</sub> + b/(1-b)g<sub>t</sub> (10)</p>

  <p>bulunur. (10) no’lu denklem yoluyla beklenen kullanılabilir gelir ile gerçekleşen kullanılabilir gelir arasındaki farkın ancak devlet harcamalarındaki (G) beklenmeyen değişmelerden kaynaklanabileceğini göstermektedir.</p>

  <p>Bir başka ifadeyle,</p>

  <p>y<sub>t</sub> - Ey<sub>t</sub> = g<sub>t</sub> (11)</p>

  <p>olmaktadır. Devlet, (11) no’lu eşitlikten de anlaşılacağı gibi, ancak ekonomik bireyleri şaşırtarak milli geliri tahminlerin ötesinde değiştirebilme imkânına sahip olmaktadır.</p>

  <p>Rasyonel beklentiler teorisinin en önemli önermelerinden biri budur. Devletin aktif bir ekonomi politikası uygulayabilme olanağı yoktur. Devlet, ancak kamuoyunu şaşırtarak ekonomik dengeleri etkileyebilme şansına sahiptir.</p>

  <p>Rasyonel beklentileri savunan iktisatçıların Milton Friedman’ın fikirlerinden esinlenerek geliştirdikleri işsizliğin aktif ekonomi politikalarıyla değiştirilemeyeceği ama kısa dönemde “doğal işsizlik oranı”ndan sapılabileceği hipotezi ekonomi literatüründe önemli bir yer tutmuştur.</p>

  <p>Rasyonel beklentiler zaman içinde başlı başına bir ekonomi teorisine dönüşmüştür. Daha doğru bir deyimle, rasyonel beklentiler teorisi ekonomik düşüncede bir “ekol” haline gelmiştir. Bu okulun liderleri konumundaki Robert Lucas ve Thomas Sargent şu görüşleri savunmaktadırlar:</p>

  <ol>
    <li>Bir ekonomi teorisi olarak rasyonel beklentiler ekonomik birimlerin ellerindeki tüm bilgileri eksiksiz ve en uygun şekilde kullanacağını varsayar. Ekonomik bireyler beklentilerinde sistematik bir biçimde yanlış yapmazlar. Bir ekonomik bireyin diğerlerine göre beklentileri oluşturmakta bir eksiği ya da fazlası yoktur. Dolayısıyla, iktisat politikalarını şekillendirenler ve uygulayanlar ekonomik bireyleri bazen aldatabilseler de her zaman aldatamazlar.</li>

    <li>Rasyonel Beklentiler Okulu’na bağlı iktisatçılar piyasaların daima dengede olduğunu varsayar. Bu şekilde, ekonomideki tüm fiyatlar, mal fiyatları, ücretler ve faiz oranları bilinenlerin ışığında her zaman kâr ve fayda maksimizasyonu sağlayacak bir biçimde piyasalarda belirlenir.</li>
  </ol>

  <p>Savunulan birinci görüş çok tartışmalı değildir. Çünkü ekonomik birimler yanlışlarından bir şeyler öğreneceklerdir. Dolayısıyla, zaman içinde ekonomik birimlerin beklentilerini değiştirerek, geçmişte yaptıkları hataları bir daha yapmayacak şekilde oluşturmaları normal karşılanacaktır. Bu yaklaşım da Rasyonel Beklentiler Okulu’nun önermelerindendir.</p>

  <p>Rasyonel Beklentiler Okulu’nun ikinci önermesini kısa dönemde birçok piyasada gözlemek mümkün değildir. Piyasalar her zaman kısa dönemlerde dengeye gelmeyebilir. Mali piyasalar işleyiş tarzı nedeniyle çok çabuk dengeye gelebilseler de, mal piyasaları genellikle belli bir süre geçtikten sonra dengeye gelebilmektedir. Çünkü karar alma ile alınan kararların uygulamaya konup sonuç alınması zaman almaktadır.</p>

  <p>Eksikliklerine karşın 1980’lerden sonra rasyonel beklentiler teorisinin iktisadi politikaların oluşturulmasında ve uygulamalarında önemli etkileri olmuştur.</p>

  <p>Özellikle 1980’lerde Latin Amerika ülkelerinde yaşanan hiperenflasyon olgusunun çözümünde rasyonel beklentiler teorisinin önermeleri kullanılmıştır. Bu çerçevede, para arzının herkesin bilgisi çerçevesinde kısılması ve sabit bir parasal genişleme yoluyla enflasyon beklentilerinin kalıcı olarak düşürülmesi denenmiş ve birçok ülkede en azından belli bir süre başarılı da olunmuştur.</p>

  <p>Türkiye’de uygulanan 2000 yılı istikrar programı çerçevesinde kur artışlarının zaman içinde daha önceden açıklanarak sabitlenmesi olgusu da, rasyonel beklentiler teorisi kapsamında, kur artışları ile enflasyon beklentilerinin etkilenebilmesi ilkesine dayanıyordu.</p>

  <p>Rasyonel beklentiler teorisinin eleştirilecek yanları olsa da, iktisat düşüncesinde kalıcı bir etki bıraktığı gerçeğini inkâr edebilmek mümkün değildir.</p>

  <h2 id="113">11.3. BEKLENTİLERİN EKONOMİ POLİTİKASINDAKİ ÖNEMİ VE BEKLENTİ YÖNETİMİ</h2>

  <p>Ekonomi politikasını oluştururken beklentiler iki açıdan önem taşır: Birincisi, gözlenen ekonomik dengeler, birçok etkenin yanında, beklentilerden de etkilenmektedir. İkincisi, ekonomi politikasını oluştururken, politika araçlarının etkinliğinin öteki etkenlerin yanında beklentilerden de etkilenmesi söz konusudur.</p>

  <p>Bu konuda Türkiye’nin çok önemli deneyimleri olmuştur. Örneğin, 2000’ler öncesinde enflasyonu indirmeye yönelik politikalar uygulamaya konulduğunda, uygulanan politikalar doğru olsa bile, kamuoyunun enflasyonun düşeceğine yönelik beklentisi oluşmamıştır. O nedenle de kamuoyu uygulanan politikalara inanmamış ve politikalar da başarılı olamamıştır.</p>

  <p>2000 yılında uygulanan istikrar programının önündeki en büyük engellerden biri buydu. Kamuoyu döviz kurlarının Merkez Bankası’nın açıkladığı şekilde oluşacağına inanmış ve faiz oranları hızla düşmüştü. Ancak, enflasyonun düşeceğine yönelik beklentiler yeteri kadar oluşturulamadığından, enflasyondaki düşüş yavaş kalmış ve 2000 yılı boyunca kur değişmeleri gerçekleşen enflasyonun altında kalmıştı. Sonuçta, Türk Lirası yabancı paralar karşısında reel olarak değerlenmişti. Oysa 2000 yılı istikrar programının yapıcıları kısa bir süre içinde enflasyon oranının önceden açıklanan kur değişmelerine yaklaşacağını düşünmüşlerdi. Beklentilerde yeterli iyileştirme gerçekleşemediğinden, istikrar programı bir süre sonra terk edilmek zorunda kalındı.</p>

  <p>İleriye dönük beklentilerin uygulanan politikalar yoluyla istenen yönde etkilenebilmesi doğal olarak uygulayıcıların ve ekonomi politikalarının kamuoyu önünde “itibar”ının olmasını gerektirmektedir. Aksi takdirde, uygulanan politikalar arzulanan sonuçları doğurmayabilir. Ekonomi politikalarının, beklenen sonuçları doğurabilmesi yönünde uygulanabilirliğinin koşullarından biri ekonomik çevrenin uygunluğu olmaktadır. Ekonomik çevrenin en önemli unsurlarından biri ise ileriye dönük olarak kamuoyunun beklentileridir. Beklentiler, yalnızca uygulanan politikaların yeterliliği ya da yetersizliğiyle sınanmamakta, aynı zamanda uygulayanların da “itibar”ıyla yakından ilgili olmaktadır.</p>

  <p>Örneğin, otuz yıldır enflasyonla mücadele ettiklerini söyledikleri halde enflasyonu indiremeyen politikacıların, bir kez daha enflasyonu indireceklerini söylemeleri kamuoyunun enflasyon beklentilerinin değişmesini sağlayamamaktadır.</p>

  <p>Bu çerçevede yeterli itibara sahip bir yönetim tarafından ortaya konulan ekonomi politikası önlemleriyle oluşturulan beklentiler gerçekleştirilebilirse bir süre sonra açıklanan yeni politikalara yaratılan beklentiler yani beklenti yönetimi başlı başına bir ekonomi politikası aracı haline gelebilmektedir.</p>

  <p>Beklenti yönetimi bir ekonomi politikası aracı olarak kullanılabilecek olsa da bu konuda dikkatli olmak gereklidir. Önceden açıklanmış bir politika uygulamasında beklenti yönetimi yoluyla yaratılan beklentilerin aşırıya gitmesi halinde karşımıza “beklenti tuzağı” denilen olgu çıkar.</p>

  <p>Beklenti tuzağı, teoride özel bir durum için kullanılan bir ifadedir. Özel kişi ve kurumların enflasyonla ilgili beklentilerinde artış yönünde bir eğilim varsa bu olgu merkez bankasını gerçekleşen enflasyonu yükseltmeye yöneltebilir. Buna, beklenti tuzağı hipotezi adı veriliyor. Merkez Bankası, uzunca bir süredir “enflasyon hedeflemesi” uyguluyor. Bu hedeflemede enflasyon için bir alt bir de üst limit belirleniyor. Uygulamanın daha uzun süresinde gerçekleşen enflasyon, Merkez Bankası’nın belirlediği üst sınırın da üstünde gerçekleşti. O nedenle özel kişi ve kurumlar, Merkez Bankası bir sonraki yıla ilişkin hedef aralığını belirleyip açıkladığında alt limiti değil hep üst limiti dikkate almaya başladılar. Bunun yukarıda değindiğimiz anlamda bir beklenti tuzağı yarattığı düşünülebilir. Bu çerçevede beklenti tuzağının önlenebilmesi için birkaç yıl enflasyonun Merkez Bankası’nın belirlediği hedefin alt limiti dolayında gerçekleşmesi gerekmektedir.</p>

  <h2 id="114">11.4. MAKALELER</h2>

  <h4>Döviz ve Altın Rezervleri Ne İşe Yarar?</h4>

  <p>Mahfi Eğilmez (www.mahfiegilmezcom) 20.03.2012</p>

  <p>Dış ticarette, günlük hayatta dünya çapında alışverişte kullanılan ve herkes tarafından kabul gören paralara rezerv para deniyor. Kâğıt para altın karşılığı olarak basılırken kâğıt paranın altınla olan bu ilişkisine konvertibilite (dönüştürülebilirlik) denirdi. 1971’de doların da altın karşılığı kaldırılınca dünyadaki bütün paralar karşılıksız kaldı. O zaman konvertibilitenin tanımı da değişti ve merkez bankalarının kendi bastığı parayı getirene açıklanmış kur üzerinden istediği parayı vermeyi kabul ve taahhüt etmesi konvertibilite olarak tanımlanır oldu.</p>

  <p>Günümüzde merkez bankaları altın ve yabancı para bulunduruyorlar. Bu para ve altınlara uluslararası rezerv adı veriliyor. Bu rezervleri, bir çeşit ekonomik sıkıntı hallerinde başvurmak üzere biriktirilmiş tasarruflar olarak düşünmek mümkündür. Örneğin ekonomik sıkıntılar nedeniyle döviz gelirinde aksama olan bir ekonomi, bu rezervlere başvurarak ithalatını bir süre daha sürdürebilir.</p>

  <p>Döviz rezervi en fazla olan 5 ülke şunlardır (<i>The Economist</i> verileri):</p>

  <figure>
    <table>
      <tr>
        <th>Ülke</th>

        <th>Döviz Rezervi<br />
        (Milyar USD)</th>
      </tr>

      <tr>
        <td>Çin</td>

        <td>3.181</td>
      </tr>

      <tr>
        <td>Suudi Arabistan</td>

        <td>542</td>
      </tr>

      <tr>
        <td>Rusya</td>

        <td>454</td>
      </tr>

      <tr>
        <td>Tayvan</td>

        <td>386</td>
      </tr>

      <tr>
        <td>Brezilya</td>

        <td>350</td>
      </tr>
    </table>
  </figure>

  <p>Altın rezervi en fazla olan 5 ülke de şunlardır (<i>World Gold Council</i> verileri):</p>

  <figure>
    <table>
      <tr>
        <th>Ülke</th>

        <th>Altın Rezervi<br />
        (Ton)</th>
      </tr>

      <tr>
        <td>ABD</td>

        <td>8.133</td>
      </tr>

      <tr>
        <td>Almanya</td>

        <td>3.400</td>
      </tr>

      <tr>
        <td>İtalya</td>

        <td>2.450</td>
      </tr>

      <tr>
        <td>Fransa</td>

        <td>2.435</td>
      </tr>

      <tr>
        <td>Çin</td>

        <td>1.054</td>
      </tr>
    </table>
  </figure>

  <p>Türkiye’nin döviz rezervi 79 milyar dolar, altın rezervi de 180 tondun</p>

  <p>Çin’i bir yana bırakırsak uluslararası rezervler konusunda gelişme yolundaki ekonomilerin dövizi, gelişmiş ekonomilerin ise altını rezerv olarak tercih ettiklerini görürüz.</p>

  <p>Bunun nedeni çok açıktır. Gelişme yolundaki ekonomilerin parası rezerv para değildir, yani dünya ticaretinde veya alışverişlerde kullanılmaz. O nedenle başlarına bir sıkıntı geldiğinde kullanılmak üzere dolar, euro gibi rezerv paraları biriktirirler. Gelişmiş ekonomiler ise kendi paraları ya rezerv para ya da en azından dünya ticaretinde geçerli para olduğu ve o parayı basma yetkisi de kendilerin de olduğu için parasal rezerv tutmaya ihtiyaç duymazlar. Buna karşılık onların altın rezervlerinin yüksekliği geçmişte kâğıt parayı altın karşılığı basmalarından dolayı ellerinde biriken altın stokundan kaynaklanır.</p>

  <p>Günümüzde rezervi yüksek olan gelişme yolundaki ekonomiler riski daha düşük kabul edildiğinden uluslararası yatırımları daha kolay çekebiliyor. Gelişme yolundaki ekonomiler arasında yaşanan rezerv artırma yarışının temel nedeni budur.</p>

  <p>Döviz rezervlerinin bir bölümü para olarak tutulsa da asıl büyük bölümü yabancı ülke tahvillerine yatırılır. Örneğin Türkiye’nin döviz rezervlerinin dörtte üçü dolayında bir tutar, ihtiyaç olduğunda hemen paraya çevrilebilecek olan ABD hazine tahvillerine yatırılmış bulunuyor. Ocak ayında ödemeler dengesinde görülen 2,7 milyar dolarlık menkul kıymet azalışı bu tür tahvil satışını ifade ediyor.</p>

  <h4>Beklentiler ve Temel Enflasyon</h4>

  <p>Ercan Kumcu, <i>Haber Türk</i>, 06.01.2010</p>

  <p>Türkiye ekonomisi belli bir büyüme sürecine girdi. Büyüme az ya da çok olabilir. Küresel krizden çıkış geciktikçe, bizdeki ekonomik büyüme az olur. Küresel krizden çıkış hızlandıkça, bizim büyümemiz daha da hızlı olur.</p>

  <p>Büyüme başladığı halde, çöküntü döneminde büyümeyi ateşlemeye ve desteklemeye yönelik uygulamaya konan ekonomik politikalar hâlâ uygulamada. Maliye politikaları gevşek olmaya devam ediyor. Hatta, siyasi konjonktüre göre, daha da gevşeme riski var. Emekli maaş artışı bu riski daha da artırdı. Para politikası gevşek olmaya devam ediyor. Siyasilere bakılırsa, para politikasının daha da gevşemesi için yer var!</p>

  <p>Harcamalarını kısamayan devlet, kamu açıklarının iyice elden kaçmaması için yönettiği ve yönlendirdiği mal ve hizmetlerin fiyatlarını artırıyor ya da artmasına aracı oluyor. Devlet dolaylı vergi oranlarını ya da vergi düzeyini artırıyor. Merkez Bankası’nın açıklamasına göre, vergi artışları ve diğer zamlar yalnızca ocak ayında ortalama tüketici fiyatlarının bir önceki aya göre yüzde 1,5 civarında artmasına yol açacak.</p>

  <p>Dünya ekonomileri toparlandıkça, emtia fiyatları artış eğilimine giriyor. Küresel krizin en derin noktasında 30 dolara kadar inen bir varil petrol 60-70 dolar civarında gezindikten sonra şimdi 80 dolar civarında geziniyor. Gelişmiş ülkelerde ekonomik büyümenin kalıcı olduğu anlaşılıp gelişmekte olan ülkeler yüksek büyüme rakamları açıkladıkça, petrol fiyatlarının daha da artacağı kesin gibi görünüyor. Yani, kendi iç dinamiklerimizin yanında, yurtdışından enflasyon ithal etmeye başlayacağız.</p>

  <p>Bu gelişmeler karşısında Merkez Bankası yeniden “temel enflasyon” kavramını öne çıkarmaya başladı. Ortalama enflasyonun önümüzdeki dönemde artacağı, ama temel enflasyonun makul sınırlar içinde kalacağı vurgulandı. Temel enflasyon, para politikasının doğrudan etkili olabildiği malların fiyatlarındaki artışlar olarak tanımlanıyor. Temel enflasyon sepetinde gıda maddeleri, enerji, alkolsüz içecekler, alkollü içkiler, tütün mamulleri yok. Yani temel enflasyonu içeren maddelerden oluşan sepetin, ortalama tüketicinin tüketim sepetiyle alakası yok.</p>

  <p>Ekonomik birimler, “manşet enflasyon” denen ortalama tüketici fiyatlarındaki artışa bakarlar. Ekonomik kararlarını bu veriye ve bu veri hakkındaki ileriye dönük beklentilerine bakarak verirler. Farklı malların fiyatlandırılmasında maliyet, arz ve talep şartları kadar, ortalama enflasyonun geldiği düzey de önemlidir.</p>

  <p>Ücret artışları temel enflasyona ya da itibarı zedelenmiş temel enflasyona göre değil, ortalama enflasyona ya da ortalama enflasyondaki beklentilere göre şekillenir. Ekonominin reel olarak yüzde 6 civarında daraldığı bir yılın hemen ardından, düzeyi ne denli düşük olursa olsun, yılın ilk altı ayı için en düşük emekli aylığı yüzde 20,4, en yüksek emekli aylığı yüzde 4,5 artırılırsa, bu yıl enflasyon beklentisinin enflasyon hedefi olan yüzde 6,5 olabileceğini en azını dan hükümet düşünmüyor demektir. Merkez Bankası, hükümetin düşünmediğini diğer ekonomik birimlerden düşünmesini bekleyebilir mi? Bu verilerle Merkez Bankası enflasyon beklentilerini yönetebilir mi?</p>

  <p>Enflasyon, “yükseleceğim” diye avazı çıktığı kadar bağırıyor. Temel enflasyona odaklanmak kısa dönemde bu sese kulak tıkamak anlamına geliyor. Merkez Bankası’nın umduğunun aksine, ortalama enflasyon temel enflasyona değil, altı-yedi ay sonra temel enflasyon ortalama enflasyona yaklaşacaktır. Ama geç kalınmış olacaktır.</p>

  <h2 id="115">11.5. SORULAR</h2>

  <ol>
    <li>Ekonomi politikası açısından beklenti ne demektir? Örneğin petrol arzının kısılacağı beklentisi nasıl sonuçlar yaratır?</li>

    <li>Beklentiler açısından varsayımlar nasıl oluşturulur ve niçin önemlidir?</li>

    <li>Kaç tür beklenti vardır?</li>

    <li>Beklenti türleri arasındaki farkları anlatın.</li>

    <li>Durağan beklentiler için bir örnek vererek beklentinin oluşmasını anlatın.</li>

    <li>Uyarlanmış beklentileri denklemler eşliğinde açıklayın.</li>

    <li>Rasyonel beklentiler teorisinin ana temasını anlatın.</li>

    <li>Rasyonel beklentiler teorisinin kurucularının savunduklarını kısaca açıklayın.</li>

    <li>Beklentilerin ekonomi politikası oluşturmaktaki önemini tartışın.</li>

    <li>Beklenti tuzağı nedir? Nasıl önlenebilir?</li>
  </ol>
</body>
</html>
