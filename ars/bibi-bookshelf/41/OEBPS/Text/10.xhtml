<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Ekonomi Politikası</title>
</head>

<body>
  <h1 id="10">10. Alternatif Politika Araçları</h1>

  <p class="alinti">İktisatçı, gerçek yaşamda işlediğini<br />
  gördüğü bir şeyin prensipte de işleyip<br />
  işlemeyeceğini araştırır.</p>

  <p class="alintilanan">S. GOLDFELD</p>

  <h2 id="101">10.1. HETERODOKS EKONOMİ POLİTİKALARI</h2>

  <p>Ortodoks, genel kabul görmüş yaklaşımlara verilen addır. Buna karşılık heterodoks, bu genel akımdan sapmış, farklı bir yöne girmiş olan akımlara verilen addır.</p>

  <p>Buraya kadar anlattıklarımız, ortodoks ekonomi politikası olarak da adlandırılan politikaların özetiydi. Bunlara ek olarak geçmiş yıllarda özellikle Latin Amerika ülkelerinde yaşanan hiperenflasyon dönemlerinde uygulamaya konulan heterodoks ekonomi politikası önlemleri de söz konusudur.</p>

  <h4>10.1.1 Fiyat ve Ücretlerin Dondurulması</h4>

  <p>Heterodoks politikaların en çok uygulanmış olanı gelirler politikasıdır (<i>incomes policy</i>) Bu politika, ekonomideki üretim faktörlerinin eline geçen bazı gelirlerin (ücret, rant, faiz, kâr gibi) ya da doğrudan doğruya fiyatların ve/veya faizlerin dondurulması şeklinde uygulanır. Diyelim ki ekonomide yüksek enflasyon söz konusu. Bu durumda ücretler, kiralar, fıyatlar, hatta faizler dondurulabilir. Bunun sonucunda içeriden kaynaklanan fiyat artışları durmuş olur. Eğer dışarıdan ithal edilen ve ülkenin denetimi dışında oluşan fiyat artışları söz konusu değilse o takdirde fiyat artışları durur. Eğer dışarıdan ithal edilen malların fiyatları artıyorsa o zaman bu önlemin fazlaca bir yararı olmayabilir.</p>

  <h4>10.1.2 Döviz Kurunu Sabitleme</h4>

  <p>Ekonomik istikrarsızlığın önde gelen öğelerinden biri yüksek enflasyonsa, diğeri de paranın diğer paralar karşısında devamlı değer kaybetmesidir. Hatta, hiperenflasyon dönemlerinde döviz kurundaki artışlar enflasyonun çok üzerinde olabilmektedir. Bu dönemlerde ekonomi bir kısırdöngüye girer. Enflasyon olduğu için döviz kurları artar. Döviz kurları arttığında, ithal malların yerli para cinsinden fiyatları artıp enflasyona olumsuz katkı yapar. Yükselen enflasyonla ücret ayarlamaları yüksek olur. Sonuçta, ekonomideki tüm nominal fiyatlar artar.</p>

  <p>Bir başka heterodoks politika olarak yakın geçmişte, özellikle Latin Amerika ülkelerinde bu kısırdöngüyü kırabilmeye yönelik olarak artan fiyatların birini durdurarak tüm fiyatların artacağı beklentisini kırma yöntemi denendi. Döviz kuru sabitlenip merkez bankalarının yalnızca döviz alımı karşılığında para basması ya da yalnızca döviz satışları yoluyla piyasadan para çekmesi kuralı getirildi. O ülkelerde merkez bankası, teknik deyimiyle “para kurulu” (<i>currency board</i>) gibi çalıştı. Bulgaristan serbest piyasa ekonomisine geçiş sırasında uygulamaya koyduğu bu politikayı hâlâ sürdürmektedir.</p>

  <p>Döviz kuru politikasının bir başka çeşidi 2000 yılında Türkiye’de de uygulandı. Merkez Bankası, dolar ve eurodan oluşan döviz kuru sepetinin alacağı değeri tüm işgünleri için önceden açıkladı. Enflasyonun yıllık yüzde 60 olduğu bir ortamda yıllık döviz kuru artışlarının yüzde 30 civarında olması sağlanarak enflasyonun da döviz kurlarındaki artışı takip etmesi hedeflendi. Uygulama başarısızlıkla sonuçlandı ve 2001 yılının başında Merkez Bankası bu politikayı terk ederek piyasada belirlenen dalgalı kur sistemine geçti. Türk Lirası bir ay içinde neredeyse yarı yarıya değer yitirdi. Tarihin en derin krizlerinden biri başlamış oldu.</p>

  <h4>10.1.3. Heterodoks politikaların başarısı</h4>

  <p>Heterodoks politikalar kalıcı olarak uygulanamaz. Çünkü sonuçta piyasadaki oluşumlara müdahale edilmiş ve karaborsanın önü açılmış olur. O nedenle bu uygulamalar sınırlı süreleri kapsarsa ve ortodoks politikaların yanında istikrarın oluşmasını engelleyen olumsuz beklentileri kırmaya yönelik olarak tamamlayıcı politika aracı olarak uygulanırsa etkili olabilir.</p>

  <p>Şimdiye kadar ortodoks politikalardan kopuk olarak uygulanan heterodoks politikaların kalıcı bir başarısı söz konusu olmamıştır.</p>

  <h2 id="102">10.2. ARZ YÖNLÜ EKONOMİ POLİTİKASI</h2>

  <p>Buraya kadar ele alıp tartıştığımız maliye ve para politikası araçları daha çok Keynesyen talep yönetimini yönlendirmeye yönelik politika araçlarıdır. Arz yönlü ekonomi bu politikaya tepki olarak ortaya çıkmıştır. Bu görüşün savunucuları talebin kısıtlanmasını ya da denetim altına alınmasının ekonomiyi denetlemeye yaramakla birlikte üretim ve yatırımı da kısıtladığı görüşündeler. Onlara göre asıl olan ekonomik dengeyi ve istikrarı sağlamanın yanı sıra üretimin de artırılması yoluyla toplumsal refahı yaygın hale getirmektir. Çünkü sonuçta ekonominin amacı toplumun refahını arttırmak ve yaygınlaştırmaktır.</p>

  <p>Arz yönlü iktisatçılar, üretimi artırmak için vergilerde indirim yapılmasını, üretimi engelleme noktasına varmış bulunan çevre standartlarının hafifletilmesini, kuralların gevşetilmesini ve deregülasyona gidilmesini önermekte, bu yolla üretimin artacağını ve ucuzlayacağını ileri sürmektedir. Onlara göre talep denetimi yoluyla sağlanacak enflasyonla mücadele politikasının yerini arzı artırmak suretiyle yaratılacak fiyat ucuzluğu politikası almalıdır.</p>

  <p>Görüleceği üzere arz yönlü ekonomi yaklaşımı bir ekonomik teori olmaktan daha çok bir ekonomi politikası uygulama aracı görünümündedir. İşin vergiyle ilgili yönünü ilk ortaya atan ABD’li iktisatçı Arthur Laffer’in kendi adıyla anılan yaklaşımını bir şekil yardımıyla ortaya koymaya çalışalım.</p>

  <figure id="s17">
    <img alt="Şekil 17" src="../Images/s17.jpg" />

    <figcaption>Şekil 17: Lafer Eğrisi</figcaption>
  </figure>

  <p>Laffer Eğrisi’nin ortaya koymaya çalıştığı şey şudur: Vergi oranı 0 ya da % 100 olduğunda hiç vergi toplanamaz. Çünkü sıfır oranlı bir vergi toplanamayacağı gibi bütün kazancını vergi olarak verecek olan kişiler de çalışmamayı tercih eder. Vergi oranının R<sub>1</sub>’den R<sub>2</sub>’ye artırıldığını varsayalım. Bu durumda vergi gelirleri T<sub>1</sub>’den T<sub>2</sub>’ye yükselmektedir. Vergi oranının R<sub>2</sub>’den R<sub>3</sub>’e artırıldığını varsayalım. Bu durumda kişiler elde ettikleri gelirin çoğunu vergi olarak ödeyeceklerini gördükleri için çalışma saatlerini azaltacak ve vergi tahsilatı artmayacak, tam tersine T<sub>2</sub>’den T<sub>1</sub>’e gerileyecektir. Dolayısıyla bu teze göre aşırı yüksek olan vergi oranlarında yapılacak indirimler, bir yandan insanların daha fazla çalışmasını teşvik ederken bir yandan da vergi kaçırma arzularının düşmesine yol açacak ve vergi tahsilatını azaltmak bir yana artıracaktır.</p>

  <p>Arz yönlü ekonominin özellikle vergiyle ilgili önermeleri ABD’de Reagan, İngiltere’de Thatcher ve Türkiye’de Özal zamanında uygulanmış, fakat iddia edildiği gibi vergi oranı indirimleri vergi tahsilatını artırmamıştır. Bunun nedenleri üzerine yapılan çalışmalar vergi oranlarının Laffer’in iddia ettiği kadar yüksek olmadığı ya da durumun bir çan eğrisiyle temsil edilmesinin yanlış olduğu yolunda sonuçlara ulaşmıştır.</p>

  <h2 id="103">10.3. TARİFE DIŞI ENGELLER</h2>

  <p>Gümrük tarifesi (yani gümrüklerde uygulanan vergi sistemi) dışında, uluslararası mal ve hizmet akımlarının serbest ticaret koşulları çerçevesinde gerçekleşmesine engel olan her türlü araç ve politikaya tarife dışı engel adı veriliyor.</p>

  <p>Tarife dışı engellerin en bilinen biçimi kotalar yani miktar kısıtlamalarıdır. Burada belirli malların ya da bütün malların ülkeye ithalatı için miktar kısıtlamaları getirilir ve buna göre ithalatçılara kotalar dağıtılır. Örneğin bir yıl içinde ülkeye 1200 cc hacminde motor gücüne sahip 3000 araç ithal edilebileceği kararı alınmışsa ithalatçılara bu 3000 araç ithal yetkisi kota dağıtılarak paylaştırılır. Buna ithalatta miktar kısıtlaması ya da kota uygulaması deniyor. Bu uygulamadan amaç yerli sanayiyi korumak ama bir yandan da rekabete açmaktır.</p>

  <p>İthalatta ek vergi uygulaması da oldukça yaygın kullanılan bir tarife dışı engel örneğidir. Bu uygulamada ithalattan normal gümrük vergisinin yanında ek vergi ya da fon adı altında bir ek ödeme alınarak ithalat pahalı hale getirilmeye çalışılır. Bunda da amaç yine yerli sanayiyi korumaktır.</p>

  <p>Bir başka uygulama, ithalatı çeşitli denetimler yoluyla kısıtlamaktır. Örneğin ithal edilen otomobillerin emisyon denetimleri bu iş için tahsis edilen tek bir gümrükte yapılmaya başlanırsa orada bir yığılma olur ve inceleme uzadıkça ithalat gecikmeye başlar. Bu uygulama ithalatı geciktirerek ve zorlaştırarak bir çeşit yıldırma politikası izlenmesine yol açmış olur.</p>

  <p>Uluslararası kuruluşlar, uygulamaları bakımından tarife dışı kısıtlamaları on iki grupta toplamaktadır. Bu gruplar şöyle sıralanıyor:</p>

  <ol>
    <li>Devletin dış ticarete müdahale politikası yoluyla bazı belirli mallarda dış ticarette tekel oluşturması ve bu malların ticaretini doğrudan kendi yürütmesi.</li>

    <li>İhracatçı üreticilere maliyet azaltıcı yardımlar ve sübvansiyonlar yapılması.</li>

    <li>Hükümetlerin ve özel kuruluşların ithalatı kısıtlayıcı bürokratik engellemelere başvurması.</li>

    <li>Selektif dolaysız vergiler.</li>

    <li>Anti damping düzenlemeleri.</li>

    <li>Kısıtlayıcı idari ve teknik düzenlemeler.</li>

    <li>İşletmelerin faaliyetlerini kısıtlayıcı uygulamalar.</li>

    <li>Yabancı yatırımlar üzerindeki denetimler.</li>

    <li>Uluslararası emek ve sermaye hareketlerini kısıtlayıcı politikalar.</li>

    <li>Selektif parasal kontroller ve ayırımcı döviz kuru politikaları.</li>

    <li>Selektif dahili yardımlar.</li>

    <li>Kısıtlayıcı gümrük işlemleri.</li>
  </ol>

  <h2 id="104">10.4. PLANLAMA</h2>

  <p>Ekonomik faaliyetlerin planlanması, bir anlamda piyasa sisteminin alternatifi olmaya kadar gidebilecek bir uygulamadır. Planlama, merkezi bir otorite eliyle ekonomik faaliyetlerin bir bölümünün ya da tümünün şekillendirilmesi anlamına gelir. Örneğin yıkılmadan önce Sovyet sistemi bu tür bir merkezi planlamayla piyasa sisteminin neredeyse tümünün yerini tutuyordu. Buna karşılık Türkiye’de uygulanan planlama modeli “kamu kesimi için zorunlu, özel kesim için yol gösterici” olduğu için piyasanın yerini tutmaya değil kamu kesiminin koordine edilmesini sağlamaya yönelik çok daha kısıtlı bir planlama biçimidir.</p>

  <p>Planlamanın dozu artırılarak ekonomi politikasının oluşturulmasında piyasaya karşı bir alternatif yaratmak mümkün olabilir.</p>

  <h2 id="105">10.5. MAKALELER</h2>

  <p><b>Kayıt Dışı Ekonomi</b></p>

  <p>Mahfi Eğilmez (www.mahfiegilmez.com) 25.05.2012</p>

  <p>Kayıt dışı ekonomi hesapları yine güncel konu oldu. Bazılarına göre Türkiye’de kayıt dışılık öylesine büyük ki GSYH’mız gerçeğin yarısını bile göstermiyor. Gerçekten böyle bir şey söz konusu olabilir mi? Bu soruya yanıt ararken öncelikle kavramların neyi ifade ettiğine bakmamız gerekiyor. Çünkü Türkiye’de kayıt dışılık sözüyle kastedilen şeyler farklı. Büyük çoğunluk kayıt dışılıkla, GSYH hesapları dışında kalmış geliri kastetmekte ve fakat bunu vergi kaydına girmemiş kazançla özdeşleştirmektedir. Çoğu kez akım ve stok kavramları da birbirine karıştırılmaktadır. Birbirine çok yakın kavramlar olan ve o nedenle sık sık birbiri yerine kullanılan milli gelir, GSYH, GSMH gibi kavramlar akım kavramlardır. Yani üç ay ya da bir yıl gibi bir sürede bir ekonomide yapılan üretimi veya harcamaları ya da gelirleri gösterir. Bunlar stoku göstermezler. Stok olan şey ülkenin servetidir. Kayıt dışı ekonomi, milli gelir hesaplarına girmemiş miktarı ölçmeyi hedeflediği için o da akım kavramdır. Eğer bu tür kayıt dışı üretim ya da gelir yine kayıt dışı olarak biriktirilip servete eklenmiş ve buna karşın kayıt dışı kalmaya devam etmişse o zaman kayıt dışı servet stokundan da söz etmek mümkündür.</p>

  <p>Milli gelir başlıca üç biçimde hesaplanır. İlkinde üretim değerleri fiyat cinsinden toplanarak bir hesaplama yapılır. Ülkede belirli bir dönem içinde üretilen bütün mal ve hizmetleri fiyatları cinsinden toplarsanız milli gelire ulaşırsınız. İkincisinde üretim faktörlerinin (emek, doğal kaynaklar, sermaye ve teşebbüs gücü) bir yıl içinde elde ettiği gelirler (ücret, rant, faiz ve kâr) toplanarak sonuca ulaşılır. (Sonra bunun üzerine bazı ekleme ve çıkarmalar yapılarak GSYH’ya varılır. Şimdi bunu denklemlerle ifade etmeye çalışalım: Ücretler + Rant + Faiz + Kâr = Milli Gelir - Dolaylı Vergiler + Subvansiyolar = Safi Milli Hasıla + Amortismanlar = GSYH + Yurtdışı Net Faktör Gelirleri = GSMH.) Milli gelirin üçüncü hesaplanma yönteminde harcamalardan giderek hesaplama yapılır. Önce ekonomide bir yıl içinde yapılmış tüketim (C), yatırım (I), devlet (G) harcamaları ve net ihracat geliri (X - M) toplanarak GSMH bulunur. Buradan bu kez yukarıdaki işlemlerin tersi yapılarak milli gelire ulaşılır. Bunu da denklemler yardımıyla gösterelim: C + I + G + (X - M) = GSMH - Yurtdışı Net Faktör Gelirleri = GSYH - Amortismanlar = Safi Milli Hasıla + Subvanşiyonlar - Dolaylı Vergiler = Milli Gelir</p>

  <p>Milli gelirin üretim faktörlerinin gelirinden giderek hesaplanan ilk şeklini ele alalım: Milli Gelir = Ücretler + Rant + Faiz + Kâr. Buradan kayıt dışılığı formüle etmemiz mümkün. Her bir kalemi kayıt içi (Kİ) ve kayıt dışı (KD) olarak ikiye ayıralım. Bu durumda denklemimiz şöyle olacak: Milli Gelir (Kİ) + MG (KD) = Ücretler (Kİ) + Ücretler (KD) +Rant(Kİ) + Rant(KD) + Faiz(Kİ) + Faiz(KD) + Kâr(Kİ) + Kâr(KD)</p>

  <p>Şimdi bu denklemde kayıt dışı olabilecek gelir unsurlarına bakalım. Kamu görevlilerinin ücretlerinde söz konusu olmayan kayıt dışılık özel kesimde iki türlü olabilir: (1) Çalışanın kayıt dışı tutulması yoluyla hem vergi hem de sosyal güvenlik priminin GSMH hesabı dışında bırakılması ya da (2) Çalışanın ücretinin bir bölümünün kayıt dışı bırakılması sonucu vergi kaybına ve bu yolla GSYH’nın düşük gösterilmesine neden olunması. Rant gelirlerinde kayıt dışılık büyük ölçüde ev sahiplerinin evlerini kiraya verdikleri halde bunu vergi dairesine beyan etmemeleri sonucu doğar. Bunun Türkiye gibi vergi denetiminin zayıf olduğu ülkelerde yüksek tutarlara varması söz konusudur. Bu denklemde en düşük kayıt dışılık faiz kalemindedir. Çünkü faizler bankalarca ödenirken stopaja tabi tutulmakta ve vergisi yatırılmaktadır. Buradaki kayıt dışılık yalnızca tefecilik olaylarında ortaya çıkar, o da sınırlıdır. Kâr kaleminde de kayıt dışılık yüksektir. Burada da tümüyle kayıt dışı kalmak söz konusu olabileceği gibi kayıt içindekilerin kayıt dışı işlemleri de söz konusu olabilmektedir. Demek ki kayıt dışı ekonomi açısından en masum kalem, her konuda en fazla lanetlediğimiz faiz kalemidir.</p>

  <p>Şimdi gelelim bu kayıt dışılıkların nasıl kayda girdiğine. Herhangi bir işyerinde çalışan bir ücretlinin yarı ücretini kayıt içi yarı ücretini de kayıt dışı olarak aldığını, kendisine kayıt dışı olarak verilen ücret bölümünün patronu tarafından kayıt dışı kârla sağlandığını varsayalım. Ve yine düşünelim ki bu ücretli her ay kayıtlı olarak aldığı paranın tümünü harcıyor, kayıt dışı olarak aldığı paranın tümünü de tasarruf ediyor. Bu durumda tasarruf ettiği parasını nerede sakladığı önem kazanır. Bu ücretli, tasarrufunu bankaya yatırıyorsa bu aşamada o para kayda giriyor ve ücret olarak elde edilene göre daha düşük miktarda faiz olarak milli gelir hesaplarına yansıyor demektir.</p>

  <p>Ücret için yaptığımız bu kurgulama, aynı şekilde diğer gelir türleri için de geçerli. Dolayısıyla herhangi bir üretim faktörünün gelirini elde ederken kayıt dışı kalması söz konusu olsa bile o geliri harcarken ve onun harcamasını gelir olarak elde eden üretim faktörünün bu geliri harcarken kayda girmesi söz konusu.</p>

  <p>GSYH harcamalar yönünden hesaplandığında karşımıza Y = C + I + G + (X - M) denklemi çıkar ve burada gelir olarak kayda girmemiş olan kazançlar harcama olarak kayda girer. Milli gelir hesapları harcamalar yöntemiyle tahmin edilen bir ekonomide, kayıt dışılık, iddia edildiği kadar büyük olamaz. Bunun aksini ortaya koyan iddiaların dayanağı olan anketler, işin hep gelir yönünden kayıt dışılığı üzerine kuruludur. Oysa milli gelir harcamalar yönünden hesaplandığı sürece kayıt dışılık, milli gelir hesaplarına çok daha az yansır. Kayıt dışılık, bu anlamda, kayıt dışı olarak elde edilen gelirin yurtiçi bankalar dışında tutulan bölümüyle sınırlı kalır.</p>

  <p>Özetle şunu söylemek istiyorum: Harcamalar üzerinden de GSYH hesabı yapan bir ekonomide milli gelir açısından kayıt dışılık hiçbir zaman söylendiği kadar yüksek olamaz. Yüksek olan vergi dışılıktır. Bu ikisini birbiriyle karıştırmamak gerekir.</p>

  <p><b>Programın Ana Hatları</b></p>

  <p>Ercan Kumcu, <i>İstikrar Arayışları</i>, s. 383-385, Nisan 2001</p>

  <p>IMF ile üzerinde uzlaşılan istikrar programı iki önemli temel üzerinde oturtulmuş bulunmaktadır. Birincisi, oldukça kısa sayılabilecek bir sürede kamu sektörü finansman açığının ciddi sayılabilecek boyutlarda düşürülmesi olarak öngörülmektedir. Tablodan da görüleceği gibi, kamu sektörünün temel dengesi (faiz harcamaları dışındaki gelir-gider dengesi) Gayri Safi Yurtiçi Hasıla’nın (GSYH) %5’i kadar iyileştirilecektir. Bir başka deyişle, konsolide kamu sektörü temel dengesi 1999 yılında GSYH’nın % 2,8’i kadar açık verirken, 2000 yılında GSYH’nın % 2,2’si kadar fazla vermesi hedeflenmektedir.</p>

  <p>Para ve Para Politikası bölümünde üzerinde durulduğu gibi, azalan kamu finansmanı borçlanma gereği mali sistemin nominal olarak büyümesi konusundaki baskıları azaltacak ve para arzının aşırı büyümesinin gereği ortadan kalkacaktır. Program hedeflerine göre, kamu sektörünün toplam borcu (iç ve dış borçlar dahil) 2000 yılında GSYH’nın yüzde 58’i düzeyinde istikrara kavuşacak, daha sonraki yıllarda ise her yıl yaklaşık %1,5-2 düzeyinde düşüşe geçecektir.</p>

  <figure>
    <table>
      <caption>
        Kamu sektörü dengesi (1999-2002)<br />
        (GSYH’nın %’si)
      </caption>

      <tr>
        <th></th>

        <th>1999</th>

        <th>2000</th>

        <th>2001</th>

        <th>2002</th>
      </tr>

      <tr>
        <td>Temel fazla-</td>

        <td>2,8</td>

        <td>2,2</td>

        <td>3,7</td>

        <td>3,7</td>
      </tr>

      <tr>
        <td>Operasyonel denge*</td>

        <td>-13,8</td>

        <td>-9,9</td>

        <td>-4,6</td>

        <td>-3,0</td>
      </tr>

      <tr>
        <td>Kamu sektörü borç stoğu</td>

        <td>58,0</td>

        <td>57,9</td>

        <td>56,6</td>

        <td>54,7</td>
      </tr>
    </table>

    <figcaption>*Faiz harcamaları dahil denge<br />
    Kaynak: IMF</figcaption>
  </figure>

  <p>Programın üzerine oturduğu ikinci temel unsur, Merkez Bankası’nın uygulayacağı para ve kur stratejisidir. Merkez Bankası 2000 yılı boyunca uygulayacağı kurları günlük olarak ilan etmiştir. Türk Lirası’nın döviz sepeti karşısında 2000 yılındaki değer kaybı enflasyon hedefi olan yüzde 20’le sınırlandırılmıştır. Merkez Bankası her gün açıklayacağı kurlardan isteyene istediği kadar döviz satarken, isteyenden istediği kadar döviz alacaktır.</p>

  <p>Merkez Bankası bilançosundaki net iç varlıklar kalemine bir tavan getirilmiştir. Bir başka deyişle, Merkez Bankası, kredi ya da açık piyasa işlemleri yoluyla, program başında piyasalara verdiği likiditeden daha fazla likidite vermeyecektir. Merkez Bankası ancak döviz alımları yoluyla piyasaya likidite verebilecektir. Bu likiditenin miktarı da Merkez Bankası’na döviz satmak isteyen piyasalar tarafından tespit edilecektir.</p>

  <p>Kamu borçlanma gereğinin azalmasıyla piyasaların Merkez Bankası’ndan talep edecekleri likidite azalacaktır. Faizler düşecektir. Piyasaların likidite talebi arttığında faizler yükselecek ve ülkeye yurtdışından döviz girişi olacaktır. Yeni döviz girişi, piyasaların Merkez Bankası’ndan likidite talep etmesinin yoluna açacaktır.</p>

  <p>Merkez Bankası’nın günlük kurları açıklaması piyasalara belli bir belirlilik kazandırmaktadır. Bu yolla gelirler politikası uygulaması da kolaylaşacaktır. Ekonomide fiyatlar belirlenirken döviz kurlarındaki artışlar bir referans görevi yapacaktır. Teknik deyimiyle, kurlar bu programda nominal çapa olarak kullanılmaktadır. Merkez Bankası’nın yalnızca döviz alımları yoluyla likidite yaratması da Merkez Bankası’nın bir para kurulu gibi çalışacağını göstermektedir.</p>

  <h2 id="016">10.6. SORULAR</h2>

  <ol>
    <li>Alternatif politika araçları denildiğinde ne anlıyorsunuz? Bunlar hangi yaklaşımın alternatifidir?</li>

    <li>Heterodoks ekonomi politikası ne demektir? Onu ortodoks ekonomi politikasından ayıran ölçü nedir?</li>

    <li>“Gelirler politikası ile vergi politikası aynı şeydir ya da ilki biraz daha geniş bir politikadır” biçimindeki bir ifade doğru mudur? Tartışın.</li>

    <li>Arz yönlü ekonomi politikasının en önemli aracı olan vergi indirimlerinin ekonomiye etkisi konusundaki yaklaşımını şekil eşliğinde anlatın.</li>

    <li>Tarife dışı engeller bir politika aracı olarak kullanılabilir mi?</li>

    <li>Başlıca tarife dışı engelleri sayın.</li>

    <li>Planlama bir alternatif politika aracı olarak kabul edilebilir mi? Tartışın.</li>

    <li>Alternatif politika araçları tek başlarına yararlı olabilir mi? Yoksa tamamlayıcı politika aracı olarak mı kullanılmalıdır? Tartışın.</li>
  </ol>
</body>
</html>
