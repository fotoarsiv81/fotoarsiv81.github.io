<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Ekonomi Politikası</title>
</head>

<body>
  <h1 id="01">1 . Ekonomi Bilimi ve Ekonomi Politikası</h1>

  <p class="alinti">Bilimin trajedisi! Güzel bir hipotezin<br />
  çirkin bir gerçekle yok olması!</p>

  <p class="alintilanan">THOMAS HENRY HUXLEY</p>

  <h2 id="011">1.1. EKONOMİ BİLİMİ</h2>

  <p>Sosyal bilimler arasında yer alan ekonomi biliminin temel konusunu, kıt kaynakların en yüksek tatmini sağlayacak şekilde tahsis edilmesi oluşturur. Bütün sosyal bilimler gibi ekonomi de fizik bilimlerden pek çok yönden ayrılır. Buna karşılık özellikle pozitif ekonominin kullandığı niceliksel yöntemlere ve ele aldığı modellere bakıldığında fizik bilimlere en yakın sosyal bilim olduğunu ileri sürmek yanlış olmaz.</p>

  <p>Ekonomi bilimini çeşitli alt başlıklar altında toplayıp sınıflandırmak gelenek olmuştur. Bunlar arasında makro ve mikroekonomi ayrımı ile pozitif ve normatif (arzu edilen) ekonomi ayrımları üzerinde durmakta yarar var. Makroekonomi denildiğinde, küresel ya da ulusal büyüklüklerle uğraşan ekonomi bilimi alt dalı anlaşılır. Örneğin milli gelir, para arzı, enflasyon, işsizlik, cari işlemler dengesi, toplam arz ve toplam talep gibi ekonominin tümünü ilgilendiren konular makroekonominin ilgi alanına girer. Mikroekonomi denildiğinde ise toplumu oluşturan tek tek bireylerin ve tek tek firmaların ekonomik sorunlarıyla ilgili alt bilim dalı anlaşılır. Örneğin tüketici dengesi, firma dengesi, bireysel talep, firma arzı gibi konular mikroekonominin ilgi alanına girer. Bir başka deyişle, mikroekonomi tek tek ağaçlarla ilgilenirken,makroekonominin ilgi alanı ormandır.</p>

  <p>Pozitif ekonomi, ekonomi biliminin teoriye dönük bölümüdür. Türkçede kısaca ekonomi, İngilizcede “economics” denildiğinde bu ayrım anlaşılır. Pozitif ekonomide tercihler ve inançlar söz konusu değildir. Söz konusu olan, bir olgunun bilimsel olarak ortaya konulup analize tabi tutulmasıdır. Önermelerin doğru olup olmadığı ispat edilebilir olmalıdır. Normatif ekonomi, ekonomi politikasını kapsayan alt daldır. Burada tercihler, bir başka deyişle sübjektif hedefler söz konusudur. Örneğin enflasyon nedir, nasıl ortaya çıkar sorusunun cevabını aramak ve bunu bir teori çerçevesinde açıklamak pozitif ekonominin, gelir dağılımının adil olup olmadığını değerlendirmeye tabi tutmak ve buradan bazı sonuçlara ulaşmak normatif ekonominin konusunu oluşturur.</p>

  <p>Ekonominin önemli bir özelliği, hipotez, kanun ve teorilerinin zaman ve mekâna göre değişebilir nitelikte olmasıdır. İnsan ve toplum davranışlarının değiştiği noktada ekonominin kanunları da değişir. Bu nedenle ekonomik kanunlar ve teoriler, fizik bilimlerinin kanun ve teorilerine göre çok daha kolay ve çabuk değişebilir bir yapıdadır. Bu değişebilirlik, ekonomi bilimine büyük bir dinamizm verir. O nedenledir ki, ekonomi biliminde aynı konuda pek çok farklı hipotez, kanun ya da teori bir arada bulunabilir.</p>

  <p>Ekonomi biliminin temel amacı, ekonomik olgular arasındaki neden-sonuç ilişkilerini açıklayan genellemelerin geliştirilmesidir. Ekonomi bilimi, neden-sonuç ilişkilerini açıklarken, bilimsel yöntemin hipotez, kanun ve teori aşamalarından geçer. Fizik bilimlerden farklı olarak, test etme aracı olarak gözlemlemeyi deney yerine kullanır.</p>

  <p>Ekonomi bilimindeki neden-sonuç ilişkilerinin açıklanmasında genellikle fonksiyonel ilişkiler kullanılır. Fonksiyonel ilişki denildiğinde, açıklanan değişkenin açıklayan değişkenle birlikte değişen bir yapı içinde olduğu anlaşılmalıdır.</p>

  <p>Örneğin [y = f(x<sub>i</sub>); x<sub>i</sub> = 1,...,n] ilişkisi bir fonksiyonel ilişkidir ve y değişkeninin n tane x<sub>i</sub> değişkenine bağlı olarak değiştiğini açıklar. Ekonomi biliminde bunun pek çok örneği vardır. Bir malın talep miktarı (D<sub>a</sub>), ikame mallarının veya tamamlayıcı malların fiyatları ve gelir gibi diğer değişkenler sabit tutulduğunda, o malın fiyatıyla (P<sub>a</sub>) fonksiyonel ilişki içindedir: D<sub>a</sub> = f(P<sub>a</sub>). Ya da tüketim giderleri (C), kullanılabilir gelirin (Y<sub>d</sub>) bir fonksiyonudur: C = f(Y<sub>d</sub>). Bu tür fonksiyonel ilişkilerden hareketle ekonomide modeller kurarak gerçek hayat açıklanmaya çalışılır.</p>

  <p>Ekonomi biliminin kanun ve teorileri, fizik bilimlerin kanun ve teorileri kadar kesinlik taşımaz. Çünkü tıpkı diğer sosyal bilimler gibi, ekonomi bilimi de insan ve toplum davranışları üzerine kuruludur. Bu davranışlar toplumdan topluma ve zamandan zamana değişim gösterir. O nedenle de ekonomi bilimi, zaman geçtikçe, davranış kalıpları ve toplumsal yapılanma değiştikçe değişim gösterir. Alfred Marshall ekonomi kanunlarını şöyle ifade ediyor: “Ekonomi kanunları, az çok belirli ve az çok kesin eğilimlerin ifadesinden ibarettir.” Marshall’ın bu tanımında ekonomi kanunlarını fizik kanunlarından ayırmak için kullanılabilecek iki önemli fark vardır: “az çok” ve “eğilim” sözleri. O halde ekonomi kanunu ve teoriler gerçeğin tam ve kesin ifadeleri yerine az çok bir eğilim ifade eden hususlardır.</p>

  <p>Fizik bilimlere göre ortaya çıkan bütün bu eksikliklerine karşılık ekonomi biliminin de nihai amacı gerçeğin anlaşılmasını sağlamaya çalışmaktır. Ekonomi biliminin, gerçeğin anlaşılmasını sağlamaya yönelik yöntemi “bilimsel soyutlama”dır. Soyutlama, karmaşık gerçeği açıklayabilmek için, bazı varsayımlarla olayı basite indirgeyip ortaya koyma ve aşama aşama basitleştirici varsayımları kaldırmak suretiyle karmaşık gerçeğin açıklanmasına ulaşma yöntemidir.</p>

  <p>Ekonomi bilimi, gerçek hayatın karmaşık ve anlaşılması güç yapısını basite indirgeyerek analiz edebilmek amacıyla yukarıda açıklanan gözlem, fonksiyonel ilişkiler ve soyutlama yöntemlerine dayalı olarak kurulan modellere dayanır. Örneğin bir toplumun toplam üretimini ya da aynı anlama gelen Gayri Safi Yurtiçi Hasılasını (GSYH) bir model çerçevesinde belirlerken ekonomiyi dört kesime ayırmak ve kesimlerin görünümünü aşama aşama ele alıp gerçek hayattaki duruma ulaşmak âdet olmuştur.</p>

  <p>Hane Halkları: Tüketim Giderleri = C</p>

  <p>İşletmeler: Yatırım Giderleri = I</p>

  <p>Devlet: Devlet Giderleri = G</p>

  <p>Dış Dünya: Net İhracat = İhracat - İthalat = (X - M)</p>

  <p>Bu şekilde oluşan bir ekonomide GSYH’yı (Y) hesaplamak için bu dört kesimin giderlerini toplamak gerekmektedir. Bununla birlikte soyutlama yöntemi gereği konu aşama aşama ele alınır. Önce devlet giderinin bulunmadığı ve dış âleme kapalı bir ekonomi modelinden hareket edilir.</p>

  <p>Bu durumda GSYH:</p>

  <p>Y = C + I’dır. (1)</p>

  <p>Daha sonra analize devlet katılır.</p>

  <p>Y = C + I + G (2)</p>

  <p>Ve en sonunda ekonomi dış dünyaya açık olarak tanımlanarak gerçek hayattaki durum ortaya konulur.</p>

  <p>Y = C + I + G + (X - M) (3)</p>

  <p>Böylece her bir aşamada fonksiyonel ilişkilerin ayrıntılı olarak ortaya konulması sırasında ortaya çıkacak karmaşıklıklar giderilmiş ve sonuçta gerçeğin analizi yapılmış olur. Örneğimizde (1) numaralı eşitlik ekonomiyi en basit bir biçimde ele alırken (2) ve (3) numaralı eşitlikler ekonomik yapının giderek karmaşıklaşan özelliklerini hesaba katmaktadır.</p>

  <p>Bir başka model, ekonomideki akımları izlemek amacıyla kurulabilir. Böyle bir modeli kurarken göz önünde tutulacak olan birimler ve işlemler önemlidir. GSYH, bir ülkede bir yıl içinde yaratılan akımların derlenmesinden oluştuğu için hesaba katılacak olan yalnızca akım değişkenlerdir. Stoklar ve stokların el değiştirmesi hesaplamalara katılmayacaktır. Hesaplara veya daha doğrusu modele sokulacak olan birimler hane halkları, işletmeler, devlet ve dış âlemdir.</p>

  <h2 id="012">1.2. EKONOMİ POLİTİKASI</h2>

  <p>Ekonomi politikası, genel olarak makroekonomik dengelerin hangi yönde ve nasıl değiştirileceğine ilişkin yaklaşımları kapsayan daldır. Örneğin büyümeyi daha fazla hızlandırabilmek, işsizliği, cari açığı, bütçe açığını düşürebilmek veya enflasyon gibi istikrarsızlık halleriyle mücadele etmek için ekonominin var olan dengelerini değiştirebilmek gerekir. Bu değişiklikleri yapmak için uygulanacak önlemler paketi ekonomi politikası adını alıyor.</p>

  <p>Ekonomi politikası, ekonomik dengede yaşanan bozulmaları düzeltmek için önlemler alınmasını öngörür. Bu yolla bozulan makro dengeleri yeniden yerine oturtmak söz konusu olabilir. Eğer örneğin ekonomide daralma yaşanıyor ve büyüme hızı sıfıra doğru yaklaşıyorsa bunu yeniden yukarı çekebilmek için ekonomi politikası uygulamasına başvurulur.</p>

  <p>Ekonomik dengede bir bozulma olmasa bile eğer daha iyi bir dengeye ulaşılması arzulanıyorsa ekonomi politikası devreye sokulabilir. Bu kez ekonomi politikası mevcut ekonomik dengenin arzulanan dengeye yönlendirilebilmesi için alınacak önlemleri kapsar. Daha yüksek büyüme hızı, daha iyi gelir dağılımı, daha düşük enflasyon, daha az kamu borçlanması, daha az bütçe açığı, daha fazla istihdam, daha fazla yatırım gibi arzulanan yeni makroekonomik dengelere ulaşmak için ekonomi politikası önlemleri devreye sokulabilir.</p>

  <p>Bozulan dengeleri düzeltme ya da yeni ve daha iyi dengelere ulaşma düşüncesi, uygulanacak ekonomi politikasının seçimini gündeme getirir. Ekonomi politikasının çeşitli alt dalları vardır. Bunları üç ana başlıkta toplamak mümkündür:</p>

  <ol>
    <li>Maliye Politikası</li>

    <li>Para Politikası</li>

    <li>Diğer politikalar</li>
  </ol>

  <p>Bunların her birinin farklı araçları vardır. Ekonomide yapılmak istenenlere ya da belirlenen hedeflere göre bunların araçları tek başlarına ya da bir arada kullanılabilir.</p>

  <h2 id="013">1.3. EKONOMİ VE EKONOMİ POLİTİKASININ TARİHÇESİ</h2>

  <p>Ekonomi biliminin temel konusu kıtlık ve tercih olduğuna göre ekonomik olayların ve bu olaylara karşı bir anlamda tavır almak demek olan ekonomi politikası uygulamalarının tarihini çok eskilere kadar götürmek yanlış olmaz. Buna karşılık ekonomi politikasını etkileyen ekonomik örgütlenme biçiminin değişikliklerini daha yakın bir dönemden başlayarak incelemek kolaylık sağlar.</p>

  <p>Yaklaşık 40 bin yıl önce bugünkü (homo sapiens) formuyla ilk kez dünya üzerinde göründüğü sanılan insan, M.Ö. 1O binlere, bir başka deyişle neolitik döneme, gelinceye kadar avcı ve devşirici olarak yaşadı. Vahşi hayvanları eti ve postu için avladı, yabani meyveleri devşirip yedi. Ürettiği tek şey, hayvan öldürmeye ve kendini savunmaya yarayan taştan yapılma ilkel silahlar ve üşümemek için giydiği ilkel kıyafetlerdi. Bunun dışında yalnızca bir tüketici konumundaydı. Doğaya hiçbir şey katmıyor, yalnızca doğanın verdiklerini alıp tüketiyordu. İnsanın, M.Ö. 10 binler ile 7 binler arasında ilk kez yerleşik yaşama geçerek tarım yapmaya ve hayvan yetiştirmeye başladığına ilişkin izler var. Çatalhöyük ve Hacılar’daki kalıntılar, insanların buralarda yerleşip kentler kurduklarını, tarım ve evcilleştirdikleri hayvanlarla hayvancılık yaptıklarını gösteriyor. Böylece ilk ekonomik devrim gerçekleşmiş oluyordu. Buna tarım devrimi ya da neolitik devrim adını veriyoruz.</p>

  <p>M.Ö. ikinci binlere doğru bronz (tunç) çağını yaşayan Anadolu’da büyük boyutlarda bir dış ticaretin izleri bulundu. Anadolu’nun çeşitli yerlerinde bulunan tabletlerden Asurlu tüccarların Mezopotamya’dan aldıkları tekstil ürünleri ve kalayı Anadolu’ya getirdikleri ve burada yerleşik insanlardaki bakır, altın, gümüş ve tahılla değiştokuş ettikleri anlaşılıyor. İkisi de yumuşak birer metal olan bakır ve kalayın yüksek derecede ısıtılmış fırınlarda ergitilerek birleştirilmesinden, son derece sert bir alaşım olan bronz elde ediliyor ve bu alaşım savaş ve tarım araçları, bıçak vb yapımında kullanılıyordu. Bu şekilde doğup gelişmiş bulunan ve dönemine göre oldukça büyük çapta olduğu anlaşılan bu dış ticaret faaliyeti bize ikinci ekonomik devrimi gösteriyor: Dış ticaret devrimi.</p>

  <p>Parayı ilk kez kullandıkları sanılan Lidyalılar öncesinde Ortadoğu’da para yerine kullanılan değerli madenler söz konusuydu. Bir madenin para olarak adlandırılabilmesi için üzerinde bir damga, bir mühür gibi kabul edilmiş otoriteye ait bir garantiyi taşıması gerekiyor. Bu madenler böyle bir garantiyi taşımamakla birlikte Asurlular, Babilliler ve Hititler tarafından para yerine yaygın olarak kullanılıyordu. Hititler 12,5 gram ağırlığındaki gümüş çubuk ya da halkaları “şekel” olarak adlandırıyor ve bunları para yerine kullanıyorlardı. 40 şekel 1 minaya eşitti (500 gram gümüş ağırlığı.) Hitit yasalarında çeşitli malların fiyatları yazılıydı. Örneğin 1 koyun 1 şekel, 1 parisu (yaklaşık 38,5 kg) buğday 0,5 şekel idi. Genel eğilim paranın ortaya çıkışı olarak çok sonraki tarihleri almak olsa da biz M.Ö. 1500-2000 döneminde kullanılan bu ölçüler nedeniyle üçüncü ekonomik devrim olan para devriminin o dönemde ortaya çıktığını kabul edeceğiz.</p>

  <p>Ortaçağda siyasi düzen feodaliteydi. Feodaliteyle birlikte toprakların feodal beyler tarafından çevrilerek kendi malikâneleri çevresinde küçük yurtlar yaratmaları olgusu gerçekleşti. Bu topraklarda feodal beyler adına üretimi yapan, onlara hizmet eden serfler yaşıyordu. Bu aşama, tarımsal artık değerin yaratılması ve bu artığın birikerek başka alanlarda yatırımlara yol açmasını sağladı. Buna ek olarak serfler artık kendileri için değil başkaları için üretim yapan insanların, bir anlamda ilk ücretli emeğin temsilcisi oldular. Bu dördüncü ekonomik devrime, artık değer yaratılması devrimi adını veriyoruz.</p>

  <p>15. yüzyılda Avrupa devletleri zenginlik ve refahın kaynağının değerli maden stoklarından geldiğini düşündüğü için yeni sömürgeler elde etmek amacıyla birbirleriyle kıyasıya bir mücadele içine girmişlerdi. Özellikle İspanya, Portekiz, Hollanda ve İngiltere bu yeni akımın öncülüğünü yapmışlar, daha sonra bunlara diğer Avrupa ülkeleri de katılmıştır. Osmanlı İmparatorluğu ise yeni kıtalar keşfedip sömürgeler oluşturmak yerine bilinen topraklar üzerinde egemenliğini yaygınlaştırıp buralardan vergi ve benzeri adlarla değerli madenleri toplama yolunu seçmiştir.</p>

  <p>Ekonominin bir bilim olarak değil fakat sezgisel yaklaşımlar olarak ortaya çıkışı bu dönemlere rastlamaktadır. Bu yaklaşıma merkantilizm adı verilmektedir. Merkantilizm aynı zamanda bilinen ilk sistemli ekonomi politikası yaklaşımıdır. Merkantilist politikanın altında yatan kabuller şunlardır: (1) Değerli madenleri elde ederek zenginliği artırma düşüncesi (bulyonizm). (2) Devletin ekonomik yaşama aktif karışımı. (3) İthalat kısıtlamaları uygulayarak yurtiçinde üretimi mümkün malların dışarıdan alınmasının yasaklanması ve dolayısıyla ülkeden değerli maden çıkışının sınırlanması. (4) Mal ihracatını teşvik ederek değerli madenleri elde etme düşüncesi.</p>

  <p>15. yüzyılda kâğıt para yoktu. Madeni para, altın, gümüş gibi değerli madenlerden üretiliyor ve reel değeriyle işlem görüyordu. Altın, gümüş rezervleri sınırlı olduğu için, kıtlık bu metallere doğrudan doğruya bir değer veriyordu. Herkes tarafından değişim aracı olarak kabul edilmesi, bunlardan metal para yapılmasını olanaklı kılıyordu. Bu dönemde sömürgelerden elde edilen altın ve gümüş eritilerek metal para yapımında kullanıldığı için aslında sömürgelerden elde edilen metal doğrudan doğruya para oluyor ve ülkenin zenginliğinin artmasına katkıda bulunuyordu.</p>

  <p>Merkantilizmin temel taşlarından biri de dış ticaret politikalarının dış ticaret fazlası (ihracatın ithalattan fazla olması) verdirecek şekilde izlenmesiydi. Bu amaca yönelik olarak gerekirse ithalat sınırlandırılıyordu. Bunun temelinde yatan neden de gerçekte bulyonizm felsefesine dayanmaktadır. Aşırı ithalat, ülkeden metal para, bir başka deyişle altın ya da gümüş çıkışına neden olacak ve ülkenin fakirleşmesine yol açacak oysa ihracat fazlası bunun tam tersine ülkeye değerli metal girişini ve dolayısıyla zenginliğin artmasını sağlayacaktır. Bu genel yaklaşım Avrupa devletlerini dış ticarete ve oradan giderek bütün ekonomik hayata aktif olarak müdahaleye yöneltmiştir. Dış ticarette korumacılık, yüksek gümrük duvarlarıyla ithalatın kısıtlanmasının yanında, çeşitli teşviklerle ihracatın özendirilmesine dayanıyordu.</p>

  <p>Para gerçekten merkantilistlerin savundukları kadar önemli midir? Her şeyden önce cevap aranması gereken soru şudur: Para bir araç mı, yoksa amaç mı? Ya da tek başına para zenginlik yaratır mı? Paranın ekonomik yaşama etkileri merkantilizmi izleyerek gelişen bütün ekonomi teorilerinin merkezinde yer alan sorunlardan biri olmuştur.</p>

  <p>Ekonomik devrimlerin en önemlilerinden biri olan sanayi devrimi 19. yüzyılda ortaya çıktı. İngilizlerin buhar makinesini sanayiye sokmalarıyla birlikte kitlesel sanayi ürünleri üretimi başladı. Üretim, evden toplu olarak çalışılan fabrikalara kaydı. Çevirme hareketinin devam eden izlerinin yarattığı köylerdeki işsizlik pek çok tarım işçisini kentlerdeki sanayi kuruluşlarında çalışmaya itti. Böylece daha önce tarım işçiliği yapanlar yavaş yavaş sanayi işçisi olmaya başladı.</p>

  <p>18 ve 19. yüzyıllarda iktisadi düşüncenin gelişimine damgasını vurmuş bulunan ve en önemlileri Adam Smith, David Ricardo, Thomas R. Malthus, John Stuart Mill ve Alfred Marshall olan klasik iktisatçılara göre para ekonomide önemli bir öğe olmakla birlikte asıl önemli olan, paranın üzerini örttüğü reel olaylardır. Klasik iktisatçılar, aralarında farklılıklar olmasına karşın, genelde parayı ikinci plana koyarak merkantilizmin temel felsefesi olan bulyonizme karşı çıkmanın yanında devletin ekonomiye karışmasına da şiddetle karşı çıkarak piyasa ekonomisinin yerleştirilmesinden yana olmuşlardır.</p>

  <p>Klasik ekonomi teorisi, ekonominin arz yönüne ağırlık vermiş ve genel yaklaşımını arz yönlü öneriler çerçevesinde oluşturmuştur. Klasik ekonomi okulunun temel yaklaşımlarını şöylece özetlemek mümkündür:</p>

  <ol>
    <li>Ekonomi tam istihdam durumunda denge halindedir. Bu dengeden sapmalar geçici olgular olarak ortaya çıkar. Ücretlerin piyasada belirlendiği bir ekonomide tam istihdamdan başka bir denge söz konusu olamaz.</li>

    <li>Piyasada her aktör kendi çıkarını (tatminini) azamiye çıkaracak şekilde davranır. Böylece toplumun çıkarları da (refahı) azamiye çıkarılmış olur.</li>

    <li>Ekonomide ücret ve fiyatlar esnektir. Aslında tam istihdam düzeyindeki uzun dönemli dengeyi sağlayan da bu esnekliktir. Emek fiyatı olan ücretler yükseldiğinde emek talebi düşecek, düşen talep ücretlerin düşmesine ve giderek ucuzlayan emek talebinin artmasına ve işsizliğin otomatik olarak azalmasına yol açacaktır. Mal ve sermaye piyasalarında ise bu dengeyi esnek fiyatlar ve faizler sağlayacaktır.</li>

    <li>Her arz kendi talebini yaratır (Say Kanunu). Ekonomide uzun dönemde bir üretim fazlası olması söz konusu değildir. Kısa dönemde ortaya bir arz fazlası çıkabilir. Bu durumda talep eksikliğine bağlı olarak mal ve hizmet fiyatları düşecek, fiyat düşüşü talep artışına ve dolayısıyla arz ve talebin yeniden dengelenmesine yol açacaktır.</li>

    <li>Piyasa dengesizlikleri ve tam istihdam dengesinden sapmalar kısa dönemli olgulardır. Yukarıda değinilen esnek ücret ve esnek fiyat mekanizmalarının işlemesi sonucu piyasalar tekrar dengelenir ve bu, uzun dönemde ekonominin tekrar asıl dengesi olan tam istihdam düzeyine ulaşılmasının yolunu açar (Adam Smith’in “görünmez el”i).</li>

    <li>Ekonominin kendi kendini düzelten mekanizmalara sahip olması nedeniyle devletin ekonomiye, dengesizlikleri gidermek amacıyla karışmasına gerek yoktur. Devletin ekonomiye karışması dengesizlikleri daha uzun süreli kılar ve kaynak dağılımını olumsuz etkiler. Bu nedenle ekonomiye devletin karışmasını ortadan kaldıracak şekilde “en iyi bütçe denk bütçe” ve “en iyi vergi nötr (kaynak dağılımını etkilemeyen) vergidir,” denilebilir.</li>

    <li>Para, gerçek (reel) ekonomik faaliyetin yalnızca bir aracısıdır. Diğer mallardan bir farkı olmayan paranın da talebini ve dolayısıyla fiyatını arz belirler.</li>

    <li>Dış ticarette uluslararası uzmanlaşma ve işbirliği mümkün olduğunca geliştirilirse bundan her ülkenin yararlanması söz konusu olur (David Ricardo’nun mukayeseli üstünlük teorisi).</li>
  </ol>

  <p>Klasik ekonomi teorisi aynı zamanda ekonomiyi kendi haline bırakma ve işleyişine karışmama biçiminde uygulanan bir ekonomi politikası anlayışının da temelini atmıştır.</p>

  <p>Kapitalist sistemin yaşadığı büyük krizlerin ilki olan Uzun Depresyon 1870’lerde Almanya’da başlayıp öteki ülkelere yayıldı. Sanayi devrimiyle gelen büyük mal ve hizmet ticareti serbestliğini sistem kaldıramamış ve krizle karşılaşmıştı. Bu krizden çıkışta klasik ekonomi yaklaşımının neoklasik düşünceyle revize edilmesi önemli katkı yaptı. Neoklasik ekonomi teorisi, her ne kadar klasik ekonominin makro yaklaşımlarını veri alarak mikroekonomi teorisinin geliştirilmesinde katkıda bulunmuşsa da, ayrı bir ekonomi okulu olarak ele alınmaktadır. Neoklasik ekonominin öncüleri ekonomik düşünceyi felsefenin bir parçası olmaktan çıkarıp ayrı bir bilim dalı konumuna getirmişlerdir.</p>

  <p>En önde gelenleri William Stanley Jevons, Carl Menger ve Leon Walras olan neoklasik iktisatçılar, daha çok piyasalar üzerinde yoğunlaşmışlardır. Böylece neoklasik ekonomi, klasik ekonominin pek çok yönünün tamamlanmasına yol açan bir girişim olmuştur. Keynes’ten önce makro ve mikroekonomi arasında bir ayırım yapılmadığı için neoklasik iktisatçılar, klasik iktisatçılar arasında kabul edilmektedir.</p>

  <p>Klasik ekonomi teorisine, kapitalizmin özünü ele alarak yöneltilmiş ilk ciddi karşı çıkış Marksist ekonomi teorisidir. Karl Marx, kapitalizmin temel öğelerine karşı çıkmış ve kapitalist sistemin, dengesiz iç dinamikleri nedeniyle uzun süre yaşamayacağını öne sürmüştür. Her ne kadar başlangıçta kapitalist ekonomi teorisinin eleştirisi olarak çıkmışsa da, zaman içinde Marksizm, çeşitli katkılarla kendi ekonomi teori ve politikasını ortaya koy muştur. Marksist ekonomi teorisinin esasları arasında (1) planlama, (2) piyasa mekanizması yerine planlanmış fiyatlar, (3) özel mülkiyet yerine kamu mülkiyeti gibi hususlar öncelikle sayılabilir.</p>

  <p>Marksist ekonomi politikası bu anlamda, piyasanın yerini, kamu kararlarıyla yönetilen ve yönlendiren bir üretim anlayışına dayalı merkezi bir sistemin aldığı bir politika yaklaşımını ortaya koymaktadır. Bu sistemde hiçbir şey piyasaya bırakılmamakta, bütün kararlar merkezi otorite tarafından alınmakta ve uygulamaya konulmaktadır.</p>

  <p>1930’ların büyük dünya ekonomik bunalımıyla ortaya çıkan Keynesyen ekonomi, 1970’lere kadar fazlaca bir meydan okumayla karşılaşmadan kapitalist dünyaya egemen olmuştur. Keynes’in öğretileri, özellikle ekonomik büyüme modelleri ve diğer dinamik ekonomik analiz araçlarının da katılmasıyla, uzun yıllar pek çok devletin resmi ekonomi felsefesi olma konumunu sürdürmüştür.</p>

  <p>Keynesyen ekonominin başlıca görüşleri şu noktalar etrafında toplanabilir:</p>

  <ol>
    <li>Ekonomide tam istihdam dengesi tesadüfi bir dengedir ve sürdürülebilmesinin hiçbir garantisi yoktur. Devletin müdahalesi olmazsa ekonomideki dengesizlik (işsizlik) sürekli bir durum olabilir.</li>

    <li>Gerçekte fiyatlar ve ücretler, kurumsal düzenlemeler ve ekonomik olmayan nedenlerle klasik iktisatçıların düşündükleri gibi özellikle aşağı doğru esnek olmayabilir.</li>

    <li>Her talep kendi arzını yaratır. Dolayısıyla asıl olan talep cephesidir. Ekonominin canlandırılması da, denetlenmesi de talep politikalarıyla yapılabilir.</li>

    <li>Bütçe denkliği, nötr vergi gibi politikalar doğru yaklaşımlar değildir. Ekonominin içinde bulunduğu koşullara göre devlet bütçesinin açık veya fazla vermesi, artan ya da azalan oranlı vergiler tercih edilebilir.</li>
  </ol>

  <p>Keynesyen ekonomi bir anlamda klasik ekonomi ile Marksist ekonominin bağdaştırılması çabası olarak ortaya konulabilir. Hatta belki bir adım daha ileri gidilerek klasik ekonomi kapitalizmin, Marksist ekonomi sosyalizmin ve Keynesyen ekonomi de sosyal demokrasinin ekonomi teorisi olarak ele alınabilir.</p>

  <p>Keynesyen ekonominin egemenliği, 1970’lerden başlayarak çeşitli ekonomi okullarının meydan okumasıyla sarsılmaya başlamıştır. Petrol ihraç eden ülkelerin bir araya gelerek petrol fiyatını artırmaları sonucunda ortaya çıkan enflasyon içinde artan işsizlik olgusu, Keynesyen ekonominin sorgulanmasına neden oldu. O döneme kadar ekonomi politikası yapıcılarının “düşük enflasyon yüksek işsizlik” ile “yüksek enflasyon düşük işsizlik” arasında seçim yapmak zorunda oldukları biçimindeki önerme (Phillips Eğrisi) petrol kriziyle geçerliliğini yitirmişti. Keynesyen düşünceye ilk ciddi tepki Milton Friedman’ın öncülüğünü yaptığı monetarist ekonomi görüşüdür. Monetarizm, Keynesyen ekonominin, devletin ekonomiye aktif karışımını savunan görüşlerine bir karşı çıkış olarak gelişmiş ve büyük ölçüde klasik ekonomi teorisine dayalı yeni düşünceler geliştirmiş bir akımdır. Monetarizmin klasik ekonomi teorisinden belki de en önemli farkı paraya olan yaklaşımıdır. Klasik ekonominin, paranın yalnızca bir örtü olduğunu ileri sürmesine ve asıl olarak reel sorunlarla ilgilenmesine karşılık, monetarizm, paranın ekonomik yaşamda en önemli olgu olduğunu ve para arzını denetlemeksizin ekonomik dengesizliklerin çözülemeyeceğini ileri sürmüştür. monetarist ekonomi teorisi Batı’da geniş yankılar doğurmuş ve geniş bir taraftar kitlesi bulmuştur.</p>

  <p>1970’lerde Keynesyen ekonomiye yönelik bir başka tepki yeni klasik iktisatçılar adıyla anılan bir ekonomi okulundan kaynaklanmıştır. En önemli temsilcileri Robert Barro, Thomas Sargent ve Robert Lucas olan yeni klasik iktisatçılar, klasik ekonominin öngörülerini ve monetarizmin bazı görüşlerini, rasyonel beklentiler teorisi çerçevesinde ele alarak piyasaların kendi haline bırakılmasının gerekliliğini vurgulamış ve devletin piyasalara müdahalesinin gerçekte hiçbir sonuç doğurmayacağını öne sürmüşlerdir. Yeni klasik iktisatçılara göre gerek para gerekse maliye politikaları beklenen sonuçları veremez. Çünkü devletin de diğer ekonomik birimlerin de sahip olduğu bilgiler aynıdır. Birbirlerine karşı bu anlamda bir üstünlükleri yoktur.</p>

  <p>1980’li yıllar Batı’da klasik ekonomi teorisinin temel önermelerinden biri olan Say Kanununun yeniden gündeme gelmesine yol açan arz yönlü ekonomi uygulamalarına sahne olmuştur. İktisatçı Arthur Laffer’in adıyla özdeşleştirilen arz yönlü ekonomi, özünde klasik ekonominin en iyi bütçe denk bütçedir ve en iyi vergi nötr vergidir önermelerine dayanarak ve vergi indirimleri, gerçekçi olmayan çevre koruma önlemlerinin azaltılması gibi yollarla ekonominin canlandırılabileceği iddiasını ortaya koymuştur. ABD’de Reagan ve Bush, İngiltere’de Thatcher yönetimleri tarafından uygulanmış olan arz yönlü ekonomiden beklenen sonuçlar alınamamıştır.</p>

  <p>Dönem boyunca Keynesyen iktisatçılar da ekonomiyi geliştirmeye, teoriye yeni boyutlar eklemeye devam etmişlerdir. Bu katkıları yapanların oluşturduğu yeni okula Neo Keynesyenler adı verilmektedir.</p>

  <p>Özetle ekonomi biliminin gelişimini üç ayrı çizgide ele almak mümkündür:</p>

  <ol>
    <li>Serbest piyasa ekonomisine dayalı klasik ekonomi teorisi ve bunun değişik çeşitleri (monetarizm, yeni klasik ekonomi ve arz yönlü ekonomi),</li>

    <li>Kumanda ekonomisine dayalı Marksist ekonomi teorisi,</li>

    <li>Devletin piyasalara karışımına dayalı Keynesyen karma ekonomi teorisi ve onun devamı (neo Keynesyen ekonomi).</li>
  </ol>

  <p>Son iki yüzyılda yaşanan iki önemli değişime dikkat çekmek gerekiyor. Sanayi devriminin getirdiği en önemli özelliklerden biri mal ve hizmetlerin uluslararasında serbest dolaşımıydı. Kapitalizmi merkantilizmden ayıran en önemli özelliklerden biri ithalat üzerindeki sınırlamaların kaldırılmasıydı. Böylece uluslararası alanda serbest ticaret yavaş yavaş bütün dünyaya yayıldı, sınırlamalar kaldırıldı ya da en aza indirildi. Böylece malların, sermayenin ve emeğin serbest dolaşımı olarak tanımlanan gerçek serbest ekonomi anlayışının ilk taşı yerine oturtulmuş oldu.</p>

  <p>2000’li yıllara geçerken ekonomide bir başka devrim yaşandı. Bu kez dünya çapında sermaye hareketlerinin serbest dolaşımı gerçekleşti. Küreselleşme olarak adlandırılan ve ülkelerin birbiriyle daha fazla ilişkide olması anlamına gelen olgunun temel taşlarından biri budur. Böylece kapitalizm bir model olarak bütün dünyanın ekonomik modeli halini aldı. Hiç kuşkusuz her ülkede aynı standartta uygulandığını söylemek mümkün değil. Ama benzer bir uygulamanın olduğunu söylemek mümkün.</p>

  <p>Sermaye hareketlerinin serbest kalması, teknolojinin geçmişte hiç olmadığı kadar kolay ulaşılabilir bir konuma gelmesine yol açtı. Teknoloji, gelişmiş ülkelerden gelişme yolundaki ekonomilere yayılmaya başladı. Bilgiye ulaşmak neredeyse maliyetsiz hale geldi. Finans piyasaları büyük ölçüde birbirleriyle entegre oldular. Bir ülkenin finans piyasasında yaşanan bir hareketlilik anında başka ülkelerde de hissedilmeye başladı. Daha Önceleri üzerinde çok fazla kafa yorulmayan finans piyasalarının işleyişi ve risk kavramı giderek önem kazandı.</p>

  <p>2008 yılında başlayan küresel kriz, aslında gelişmiş ülkelerdeki finans piyasalarının üstesinden gelemeyecekleri riskleri almaları nedeniyle patlak verdi. Kredi verilmemesi gereken kesimlere, geri ödeyemeyecekleri miktarlarda krediler açıldı. Yaratılan riski ölçemeyecek finansal araçlar icat edildi. Varlık fiyatları (gayrimenkul, hisse senedi gibi) hızla arttı. Sonunda, alınan riskler gerçekleşti. Gelişmiş ekonomilerde finans sistemi çöktü. Özellikle bankalar ve aracı kurumlar devlet tarafından kurtarılmak zorunda kaldı.</p>

  <p>Küresel kriz, büyük ölçüde sermaye hareketlerinin serbestliği nedeniyle bütün küresel sisteme yayıldı. Finans piyasalarının çökmesi ekonomik durgunluğa neden oldu. Sistemin krizden kurtarılması için yeniden Keynesyen modele başvuruldu.</p>

  <h2 id="014">1.4. MAKALELER</h2>

  <h4>Ekonomi Dediğin Çelişkiler Yumağıdır</h4>

  <p>Mahfi Eğilmez, (www.mahfiegilmez.com)/16.06.2012</p>

  <p>Antoine de Saint Exupery’nin çok sevdiğim bir sözü var: “Yaşam, kitapların öğrettiğinden çok daha fazlasını öğretir bize."</p>

  <p>Ekonomi kitaplarını okuyan herkes ilk anda dünyadaki bütün ekonomik krizleri çözebileceğini düşünür. Okuduklarını sindirmeye, bunları yaşama uyarlamaya başlayınca okuduklarının yaşamdan kopuk olduğu düşüncesine kapılır ve hayal kırıklıkları yaşar. Bir süre sonra orta yolu bulur ve birden çok hedefe aynı anda ulaşmanın zor olduğunu, ekonominin aslında bu tür çoklu hedeflere ulaşmada tercih yapmaya yarayan bir disiplin olduğunu kavramaya başlar. O anda mutlak doğrular yerini göreli doğrulara bırakır. İktisatçı olmaya atılan ilk adım odur.</p>

  <p>İnsanın ilk ekonomik faaliyeti tüketimdir ve on bin yıl öncesine kadar da hemen hemen tek ekonomik faaliyeti olarak kalmıştır. Her şey tüketimle başlar. Tüketim olmadan üretim olmaz. Tüketilmeyecek bir şeyin üretilmesinin anlamı yoktur. Üretim ya kendi tüketimini karşılamak için ya da başkalarının tüketim talebini karşılamaya yönelik satış için yapılır. Ve aslında biraz farklı yollardan ikisi de aynı kapıya çıkar.</p>

  <p>Ekonomik olay tüketimle başlar. Tüketim talebi üretim faaliyetini yaratır. İnsanların doğadaki vahşi bitkileri ehlileştirmesi ve vahşi hayvanları evcilleştirmesi üretim faaliyetinin başlamasına neden olmuştur. Ardından üretim dallanıp budaklanmıştır. Bugün geldiğimiz aşamada o kadar çok reklam vardır ki üretimin mi tüketimin mi önce geldiği karışmıştır.</p>

  <p>Üretim yapabilmek için fabrika gibi büyük ya da atölye gibi küçük üretim tesisleri kurmak gerekir. Bu tesisler bina, makine, hammadde, elektrik, su vb gibi girdilere ihtiyaç duyar. Ayrıca bunları bir araya getirip üretimi gerçekleştirecek olan işçilerin istihdam edilmesi gerekir. Bütün bunları yapacak olan girişimcinin bu üretim tesisini kurmasına yatırım denir. Yatırım yapabilmek için para gerekir. Para da tasarrufla sağlanır. Yatırımcı bu yatırım için ya kendi tasarruflarını kullanır ya da bankalardan başkalarının tasarruflarını kredi olarak ödünç alır.</p>

  <p>Demek ki ekonomik devrenin halkaları şöyledir:</p>

  <p>Tüketim - Tasarruf - Yatırım - Üretim - Tüketim</p>

  <p>Ekonomik büyüme dediğimiz şey yatırımlarla sağlanır. Çünkü yeni yatırım demek üretimin artması demektir. Üretim artması ise ekonomik büyüme demektir. Demek ki ekonominin büyümesi yani toplumsal refahın artması için yatırımları artırmak şart. Bunun da yolu tasarrufları artırmaktan geçer. Çünkü sonsuza kadar dış dünyadan borçlanarak ya da sermaye çekerek tasarruf ithal etmek mümkün değildir.</p>

  <p>Gelir (Y) iki faktörden oluşur: Tüketim (C) ve tasarruf (S) Bunu bir denklem olarak yazabiliriz: Y = C + S.</p>

  <p>Bunun anlamı şudur: Tüketim gelirin tasarruf edilmeyip harcanan kısmı, tasarruf ise gelirin tüketilmeyen kısmını ifade eder. Yani C = Y - S ya da S = Y - C.</p>

  <p>Tüketim olmazsa üretim, tasarruf olmazsa yatırım olmaz. Yatırım olmayınca üretim artmaz, üretim artmayınca ekonomik büyüme olmaz, ekonomik büyüme olmayınca toplumun refah düzeyi yükselmez.</p>

  <p>Bu durumda tüketimi mi teşvik etmek gerekir tasarrufu mu? Bu sorunun tek ve kesin bir yanıtı yoktur. Yanıt ekonominin durumuna bağlıdır. Eğer ekonomide enflasyonist bir gidiş varsa tasarrufları, deflasyonist bir gidiş varsa tüketimi teşvik etmek doğru olur.</p>

  <p>Üretim yalnızca ülke içindeki birimlerin tüketim talebini karşılamaya yönelik olarak yapılmaz. Yurtdışı talebi karşılamak yani ihracat yapabilmek için de üretim yapılır. Bu durumda denklem ve dengeler daha da karışır.</p>

  <p>Türkiye’de 2011 yılında yatırımların GSYH’ya oranı yüzde 22, tasarrufların GSYH’ya oranı yüzde 12’dir. Yani arada 10 puanlık bir tasarruf açığı söz konusudur. Bu durumda Türkiye tasarruflarını mı artırmalı, yatırımlarını mı kısmalı yoksa karma bir yaklaşım mı uygulamalıdır? Türkiye’de 2011 yılında GSYH’nın yüzde 70’i özel tüketim harcamalarına gitmiştir. Bu oran ABD’de %70, Çin’de %30 dolayındadır (Çin’de tasarrufların GSYH’ya oranı %50’nin üzerindedir.) Türkiye Amerikalılar gibi yüksek oranda tüketim harcaması yapmaya devam mı etmelidir yoksa Çinliler gibi yüksek tasarruf oranlarına çıkmaya mı çalışmalıdır?</p>

  <p>Bu kadar karmaşık ve çelişkili hedefler yumağının yanına bir de uygulanacak ekonomi politikası araçlarını koymak gerekir. Eğer tasarrufları artırmaya karar verilmişse faizleri artırmak gerekir mi? Faizler artarsa yatırım yapmak hâlâ çekici olur mu? Eğer tüketimi artırmaya karar verilmişse vergileri düşürmek gerekmez mi? Vergiler düşürülürse bütçede ortaya çıkacak açık nasıl karşılanır?</p>

  <p>Ekonomide karar almak ve o kararları uygulamak kolay değildir çünkü her amaç birbiriyle çelişir. Üstelik o amaçlara ulaşmaya yarayan araçlar da kendi aralarında çeşitli çelişkiler taşır.</p>

  <p>Özetle söylemem gerekirse ekonomi bilimi kesin doğruları olan, evrensel anlamda geçerli yaklaşımlara sahip bir bilim değildir. İstediği kadar yüksek matematik kullansın, istediği kadar bazı kavramlarını fizikten ödünç almış olsun sonuçta insan ve topIum davranışlarına, tepkilerine, algılarına ve beklentilerine dayanır. Bunlar da her toplumda geleneklere, kültüre göre farklı biçimlenirler. O nedenle her toplum için farklı ekonomik yaklaşımlara ihtiyaç vardır.</p>

  <p>Küresel sistemin krizden çıkamamasının nedenlerinden biri, siyasetçilerin her yerde aynı modelleri kullanmaya çalışmasıdır. Oysa her ekonomi, genel yaklaşımları referans alarak kendi toplumuna uygun modeli geliştirmek zorundadır. Her krize girdiğimizde Keynesyen modele geçip krizden çıkınca klasik modele geri dönerek bu çelişkileri aşmak mümkün olmuyor. Eskiden ekonomik sistem böylesine entegre değilken, herkes kendi parasını kendisi basarken böyle bir genel model daha geçerliydi. Ama bugünkü entegre küresel sistemde bu mümkün değil.</p>

  <p>Ekonomik amaçlar birbiriyle çelişir. Ekonomi politikası bu çelişkiler arasından bir amacı seçip onu yakalamaya çalışır. Siyaset ise seçilen amaç ve feda edilen amaçlar konusunda toplumu ikna etmeye çabalar.</p>

  <h4>Ekonomi Politikalarının ABC’si</h4>

  <p>Ercan Kumcu, <i>Yeni Yüzyıl</i>/29.11.1998</p>

  <p>Ekonomi politikaları oluşturulurken dikkat edilmesi gereken en önemli öğelerden biri de elinizdeki politika araçlarının sayısı ile hedefleriniz arasındaki uyumdur. Örneğin, elinizde yalnızca vergi politikası ve para politikası gibi iki farklı ekonomi politikası aracı varsa, iki farklı değişken hedeflemeniz mümkündür; ekonomik büyüme ve fiyat istikrarı gibi. Söylendiğinde basit gibi gözüken bu kural uygulayıcılar tarafından çoğu kez ihmal edilebilmektedir.</p>

  <p>Bu basit gibi duran kuralı ekonomi politika seçenekleri üzerine uyarlayan Kuzey Avrupalı iktisatçı Profesör Jan Tinbergen’dir. “Bilimdeki büyük katkılar aslında basit buluşlardır” tezini doğrularcasına Tinbergen, bu yaklaşımı sergilediği bilimsel katkıları dolayısıyla ekonomi alanında Nobel ödülü de kazanmıştır. Tinbergen bizim ülkemize de yabancı bir kişilik değildir. Devlet Planlama Teşkilatı’nın kurulduğu l960’lı yılların başında Türkiye’ye gelerek Birinci Beş Yıllık Kalkınma Planı’nın hazırlanmasında Türk teknisyenlerine hocalık etmiştir.</p>

  <p>Sözünü ettiğimiz kural yoktan var edilmiş bir olgu da değildir. Aritmetik bilen herkesin kolayca anlayabileceği gibi kaç tane bilinmeyen değişkeniniz varsa o kadar denkleminiz (eşitliğiniz) olması gerekir. Aksi takdirde, elinizdeki denklemleri kullanarak ya bilinmeyenlerin değerini tam olarak bulamazsınız ya da her bilinmeyen değişken için birden fazla değer var demektir. Tinbergen’ın söylediği de, aritmetikteki bu basit kuralın ekonomi politikası seçeneklerine uyarlanmasıdır.</p>

  <p>Bu kuralı merkez bankası politikalarına uyarladığımızda ortaya ilginç bir sonuç çıkmaktadır. Merkez bankalarının elinde bir tane ekonomi politikası aracı bulunmaktadır: para. Bu politika aracıyla merkez bankaları ancak bir hedef peşinde koşabilirler, örneğin, fiyat istikrarı, ekonomik büyüme, ödemeler dengesi ya da döviz kurlarında istikrar. Ama bütün bu hedeflerin hepsinin birden aynı anda arkasından koşmak merkez bankaları için olanaksızdır. Bu nedenle de, modern merkez bankacılığında merkez bankasının hedefi olarak çoğu zaman fiyat istikrarı gösterilir. Diğer başka hedefler ise fiyat istikrarı hedefiyle çatışmadığı sürece muteber sayılır. Bir başka deyişle, diğer hedefler merkez bankasının yolunun üzerine çıkarsa bakılır, ama o hedefler için fiyat istikrarından ödün verilmez. Avrupa Merkez Bankası’nın yapısı bu kuralın uygulanmasına en güzel örnektir.</p>

  <p>Ülkemizde yaşanan şartlar içinde, Merkez Bankası döviz kurlarındaki istikrarı zorunlu olarak kendine ana hedef olarak seçmiştir. Hedef gerçekten buysa, enflasyonun düşürülmesi veya ödemeler dengesinin bozulmaması gibi dile getirilen diğer hedefler şaşırtmacadır, palavradır. Bu bağlamda, kur artışlarının enflasyona paralel götürüleceği söylevleri de ancak kulağa hoş gelen boş bir laf olmaktan öteye gidemez. Kur artışları kurların istikrarlı gittiği bir ortamda enflasyona paralel gidebilir. Ama bu tamamen bir tesadüftür. Kur artışlarının enflasyona paralel gitmesi bir hedef ise, kurların istikrarlı gideceği gibi bir hedef olamaz. Amiyane tabirle, bir taşla ancak bir kuş vurulabilir. Bütün bunları birlikte yapmaya özveriyle çalışan tüm arkadaşlarımızın dikkatlerine sunarız.</p>

  <h2 id="015">1.5. SORULAR</h2>

  <ol>
    <li>Ekonomi bilimini tanımlayın. İhtiyaçlar ve onları karşılamaya yönelik araçlar arsında nasıl bir ilişki vardır?</li>

    <li>Makroekonomi ile mikroekonomi arasında ne fark vardır? Bu iki dalın incelediği birimlere ve göstergelere en az ikişer örnek verin.</li>

    <li>Pozitif ekonomi ile normatif ekonomi neyi ifade eder? Ekonomi politikasını bunlardan biriyle ilişkilendirmeniz gerekse hangisiyle ilişkilendirirsiniz?</li>

    <li>Ekonomi biliminde kanunlar ve teoriler niçin fizik ya da kimyada olduğu kadar kesinlik taşımaz?</li>

    <li>Ekonomi politikasının temel amacı nedir? Bu amacı gerçekleştirmek için hangi iki temel politika aracından yararlanılır?</li>

    <li>Neolitik devrim nedir? Nerede çıkmıştır?</li>

    <li>Artık değer yaratılmasının sonraki dönemler için nasıl bir etkisi olmuştur?</li>

    <li>Merkantilizm nedir? Bulyonizm ne demektir?</li>

    <li>Klasik ekonomi anlayışının temel taşlarını sıralayın.</li>

    <li>Marksist ekonomi anlayışının kapitalizmden başlıca farkları nelerdir?</li>

    <li>Keynesyen ekonomi politikasını klasik ekonomi yaklaşımıyla Marksist ekonomi yaklaşımının bir karması olarak niteleyebilir miyiz?</li>

    <li>İktisadi düşüncenin gelişimini üç başlıkta toplamak gerekse bunları nasıl sıralarsınız?</li>

    <li>Ekonomik yaklaşımların krizlerle birlikte gelişip olgunlaştığı iddiası konusunda ne düşünüyorsunuz?</li>
  </ol>
</body>
</html>
