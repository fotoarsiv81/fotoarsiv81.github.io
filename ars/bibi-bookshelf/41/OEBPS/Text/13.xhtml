<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Ekonomi Politikası</title>
</head>

<body>
  <h1 id="13">13. Türkiye’de Ekonomi Politikası Uygulamaları</h1>

  <p class="alinti">Ekonomik kalkınma Türkiye’nin<br />
  özgür, bağımsız ve her zaman daha<br />
  güçlü, daha refah içinde olma<br />
  idealinin belkemiğidir.</p>

  <p class="alintilanan">MUSTAFA KEMAL ATATÜRK</p>

  <h2 id="131">13.1. LİBERAL POLİTİKALAR (1923-1929)</h2>

  <p>Türkiye Cumhuriyeti, kuruluşunu izleyen yıllarda, Lozan Antlaşması’nda öngörülen serbest ticaret politikası çerçevesinde liberal politikalar izlemiştir. Antlaşmanın ekinde yer alan ticaret sözleşmesinde Osmanlı gümrük tarifelerinin 5 yıl süreyle yürürlükte kalması öngörülmüş bulunuyordu.</p>

  <p>Bu dönemde izlenecek ekonomi politikası İzmir İktisat Kongresi’yle biçimlendirilmiştir. Kongrenin temel amacı, Osmanlı İmparatorluğu’ndan devralınan harap olmuş ekonomik yapının toparlanması ve yeni bir ekonomik yapının kurulmasıydı. Kongrenin temel hedefleri siyasal bağımsızlığın ekonomik bağımsızlıkla tamamlanması ve Türk girişimcilerin güçlendirilmesiydi. Bu çerçeveyi milliyetçi-liberal bir ekonomi politikası çerçevesi olarak tanımlamak yanlış olmaz.</p>

  <p>Devlet bu dönemde özel kesimi teşvik etmiş, Türk girişimcilerin güçlenmesi için özel çaba harcamıştır. Bu çabaların başında Teşvik-i Sanayi Kanunu geliyor. Kamu iktisadi teşebbüslerinin kurulması da bu yıllarda başlamıştır. Devlet bu teşebbüsleri kurarak özel kesime nitelikli hammadde ve işgücü sağlamayı planlamıştır.</p>

  <p>Bütün çabalara karşın özel kesimin beklenen gelişmeyi sağlaması gerçekleşmemiştir. Dönemin sonu 1929 yılında başlayan ve Batı dünyasını geniş ölçüde etkileyen Büyük Depresyon’la sona ermiştir.</p>

  <p>Bu dönemin ekonomi politikasını dışa açık, içeride sanayileşmeyi teşvik eden, ekonomik büyümeyi sağlamaya çalışan bir politika bütünü olarak tanımlamak mümkündür. Döneme damgasını vuran politika maliye politikası, kullanılan en önemli araç da teşvik politikası aracı olmuştur.</p>

  <p>Ekonomik göstergeler açısından genel bir değerlendirme yapıldığında dönemin oldukça başarılı bir gelişmeye sahne olduğunu söylemek mümkündür. Dolar kuru 1923’te 1,7 iken 1929’da 2’ye yükselmiştir. Yani TL, dolar karşısında yüzde 18’e yakın değer kaybına uğramıştır. Buna karşın GSYH 570 milyon dolardan 1.001 milyon dolara yükselmiş yani iki kat artış sergilemiştir. Dönemin büyüme oranı (ilk yılı başlangıç olarak almamız nedeniyle sıfır kabul etmemize karşın) yüzde 9,4 olmuştur. Dönem boyunca bir kez bütçe açığı yaşanmış, dönem ortalamasında yüzde 0,2 oranında bütçe fazlası verilmiştir. Dönemin dış ticaret açığı ortalama yüzde 4 olarak gerçekleşmiştir. Bu oranın ortaya çıkmasında Lozan Antlaşması’nın getirdiği Osmanlı gümrük tarife sisteminin 5 yıl süreyle uygulanma zorunluluğunun etkili olduğu anlaşılmaktadır.</p>

  <p>1923-1929 dönemine ilişkin istatistikler, bütün varlığını önce peş peşe yaşanan savaşlarda, sonra Birinci Dünya Savaşı’nda ve en sonunda da Kurtuluş Savaşı’nda tüketmiş yeni bir devletin başarı öyküsünü anlatmaktadır.</p>

  <h2 id="132">13.2. DEVLETÇİ POLİTİKALAR (1930-1949)</h2>

  <p>1929 yılının sonlarına doğru Batı dünyasında yayılmaya başlayan Büyük Depresyon’dan Türkiye de ciddi biçimde etkilenmiş ve ekonomi politikasında değişikliğe gitmiştir. Önceki dönemde özel kesime yapılan teşviklerin yeterince başarıya dönüşmemesi nedeniyle Türkiye, devletçi politikalara geçmeye başlamıştır.</p>

  <p>1930 yılında Türkiye Cumhuriyet Merkez Bankası’nın kurulması iki açıdan önemlidir: (1) Türkiye artık kendi parasını kendi Merkez Bankası kanalıyla basabilecektir. (2) Para politikasını yönlendirecek bir kurum ortaya çıkmaktadır. Aynı yıl Türk Parasının Kıymetini Koruma Kanunu çıkarılmıştır. Bu kanun, sabit döviz kuru rejimini benimseyen bir kanundur ve uzun yıllar Türk Lirası’nın yabancı paralarla olan kur ilişkisini bu çerçevede biçimlendirmiştir.</p>

  <p>1933 yılında Sümerbank’ın kurulmasıyla başlayan ve devletin ilk kez faiz oranını belirlemesiyle doruk noktasına çıkan ekonomiye müdahale, ondan sonra hızla devam etmiştir. 1934-1938 yıllarını kapsayan ilk beş yıllık sanayi planı bu dönemde hazırlanıp uygulamaya konulmuştur. Bunu 1938 yılında yürürlüğe konulan ikinci beş yıllık sanayi planı izlemiştir.</p>

  <p>1940 yılında Milli Korunma Kanunu çıkarılmış, bu yolla fiyatların ve diğer ekonomik göstergelerin bir bölümünün devlet tarafından saptanmasının esasları belirlenmiştir. Devletçi politikaları ekonomi politikasının temeline oturtmayı güçlendiren bu kanun aynı zamanda karaborsa gibi piyasa dışı eylemlere karşı cezalar öngören bir ceza kanunu niteliği de taşımaktaydı. Aynı yıl Milli Korunma Kanunu’na dayanılarak Varlık Vergisi Kanunu çıkarılmış ve başta azınlıklar olmak üzere varlıklı kesimden servet vergisi niteliğinde bir vergi alınması yoluna gidilmiştir.</p>

  <p>Dönemin en önemli özelliklerinden biri İkinci Dünya Savaşı’nın yaşanması ve bütün dünyayı olduğu gibi Türkiye’yi de etkilemesidir.</p>

  <p>Türkiye, 1947 yılında IMF ve Dünya Bankası’na üye olmuştur.</p>

  <p>1930 yılında dolar kuru 2,1 iken dönem içinde 1,3’e kadar gerilemiş fakat İkinci Dünya Savaşı’nın sonuna doğru yeniden artmaya başlamış ve dönem sonu olarak kabul ettiğimiz 1949 yılında 2,8 olarak gerçekleşmiştir. 1929 yılında 1.001 milyon dolar olan GSYH Büyük Depresyon’un etkisiyle 746 milyon dolara gerilemiş, 1949 yılında ise 3.234 milyon dolara ulaşmıştır. GSYH, dönem başına göre 3,2 kat artmıştır. Dönemin büyüme ortalaması yüzde 2,6 olarak gerçekleşmiştir. Dönem boyunca ekonomi yedi kez küçülme yaşamış, buna karşılık üç kez de yüzde 15,8, yüzde 23,2 ve yüzde 31,9 gibi çok yüksek büyüme oranlarına ulaşmıştır. Dönemin bütçe dengesi bazı yılarda açık, bazı yıllarda fazla vermiş ve ortalamada bir önceki dönemde olduğu gibi yüzde 0,2’lik bütçe fazlasıyla sonuçlanmıştır. Bu dönemin bir önceki dönemden en belirgin farkı dönem ortalaması olarak yüzde 0,6 oranında dış ticaret fazlası vermiş olmasıdır. Türkiye, Lozan Antlaşması’nın getirdiği Osmanlı gümrük tarifelerini 5 yıl süreyle uygulama yükümlülüğünden kurtulup da ithal ikamesi politikası izlemeye yönelince, dış ticaret açıklarını kapatıp fazla vermeye başlamıştır. 1939 yılından itibaren toptan eşya fiyatları endeksi adıyla oluşturulan üretici fiyat endeksiyle enflasyon ölçülmeye başlanmıştır. 1939 ile 1949 arasındaki enflasyon ortalaması yüzde 25,3’tür. İkinci Dünya Savaşı’nın en belirgin etkisi fiyatlar üzerinde görülmüştür. 1945 yılında deflasyon yaşanmış, fiyat endeksi yüzde 54,1 oranında eksi çıkmış, savaşın bitişinden hemen sonra endeks yüzde 104,4’e yükselmiştir.</p>

  <p>1930-49 döneminde uygulanan politikaların başarısını tam ve sağlıklı olarak ölçmek mümkün değildir. Çünkü İkinci Dünya Savaşı ve ona bağlı gelişmeler bütün ülkeleri olduğu gibi Türkiye ekonomisini de ciddi biçimde etkilemiştir. Buna karşılık GSYH artışı çok önemli bir gelişmeyi işaret etmektedir. Bu dönemde ağırlıklı olarak kur politikası, dış ticaret politikası, maliye politikasının temel araçları kullanılmıştır.</p>

  <h2 id="133">13.3. LİBERAL POLİTİKALARA DÖNÜŞ (1950-1960)</h2>

  <p>1950 yılında seçimleri kazanan Demokrat Parti, Türkiye’nin yeniden liberal politikalara dönüşü hamlesine başlamıştır. Bu dönemde yabancı sermayenin de Türkiye’de faaliyette bulunabilmesi ve ekonomik kalkınmaya katkı yapabilmesi için Petrol Kanunu ve Yabancı Sermayeyi Teşvik Kanunu çıkarılmıştır.</p>

  <p>Dönemin ilk yıllarında tarım başta olmak üzere bütün kesimlerde önemli gelişmeler yaşanmıştır. Uygulanan ekonomi politikasının temel taşları şunlardır:</p>

  <ol>
    <li>Tarımın makineleşmesi ve bu konuda teşvik politikası uygulanması</li>

    <li>Kredi olanaklarının artırılması ve bu amaçla para arzının genişletilmesi</li>

    <li>İthalatın sınırlandırılması ve yerli sanayinin korunması,</li>

    <li>Altyapı yatırımlarına girişilmesi</li>

    <li>Dış yardım sağlanması ve bunların kalkınma amaçlı kullanılması (Marshall yardımı gibi.)</li>
  </ol>

  <p>Uygulanan bu politikalar başlangıçta ani ve hızlı biçimde olumlu sonuçlar vermiş olsa da parasal genişlemenin yarattığı enflasyonun olumsuz etkileri bir süre sonra ortaya çıkmaya ve TL hem iç hem de dış değerini kaybetmeye başlamıştır. 1958 yılında devalüasyon yapılması zorunluluğuyla karşılaşılmıştır.</p>

  <p>Böylece Türkiye’nin liberal politikalara dönüş macerası biraz da plansız ve programsız politika uygulamaları sonucunda önemli bir ekonomik çöküşle sonuçlanmıştır.</p>

  <p>1950 yılında 3.462 milyon dolar olan GSYH dönem sonu olan 1959 yılında 15.596 milyon dolara yükselerek aşağı yukarı 4,5 kat tutarında bir artış sergilemiştir. Ekonomi, dönemin ilk dört yılında yüzde 11,3 oranında ortalama büyüme hızına ulaşmış ve dönemin bütününün büyüme ortalaması yüzde 7 olarak gerçekleşmiştir. Bu dönemde dış ticaret yeniden açık vermeye yönelmiş ve ortalama olarak yıllık yüzde 1,8 oranında olmuştur. Bütçe açığı da dış ticaret açığına eşlik etmiş, dönemin bütçe açığı, yıllık ortalaması yüzde 0,5 olarak gerçekleşmiştir. Demokrat Parti iktidarı döneminin yıllık ortalama enflasyon oranı da yüzde 8,8 olarak gerçekleşmiştir.</p>

  <p>1950-59 döneminde uygulanan temel ekonomi politikası araçları arasında baş sırayı teşvik politikası alır. Buna ek olarak kur politikası, ithal ikamesi politikası oldukça etkin biçimde kullanılmıştır.</p>

  <h2 id="134">13.4. PLANLI KARMA EKONOMİ DÖNEMİ (1961-1979)</h2>

  <p>1961 Anayasası planlama ve planlı ekonomi kavramlarını anayasa kuralı haline getirdi. Birinci Beş Yıllık Kalkınma Planı 1963-67 yılları arasında uygulandı ve başarılı oldu. Ondan sonraki dönemlerde de planlama modeli uygulanmaya devam etti. Planların ilk ve temel hedefi, yıllık ortalama yüzde 7 dolayında bir büyüme hızına ulaşılarak gelişmiş ekonomilerle aradaki farkın kapatılmasıydı. Bu temel amaç çerçevesinde yapılması gerekenler, uygulanması gereken diğer politika araçları sıralanıyordu.</p>

  <p>Türk plan modeli, “kamu kesimi için zorunlu, özel kesim için yol gösterici” bir modeldir. Buna göre planda öngörülen hedefler ve bu hedeflere ulaşmak için belirlenen araçlar kamu kesimi için emir niteliğindeydi ve bunlara uyulması gerekiyordu. Özel kesim açısından ise bu hedef ve araçlar yol göstermeyi amaçlıyor, uyulmaması halinde herhangi bir zorlayıcılık ya da yaptırım içermiyordu.</p>

  <p>1968-72 yıllarını kapsayan ikinci beş yıllık kalkınma planında sanayi kesimi ekonomik büyüme açısından lokomotif kesim olarak tanımlandı. Bu dönemde ithalat ikamesi, ihracatın teşviki gibi politika önlemleri ön plana çıktı.</p>

  <p>Bu dönemin en önemli dış şoku 1974 yılında yaşanan petrol krizidir. Petrol fiyatının 4 misli artması, Türkiye gibi petrol ithal etmek zorunda olan bir ekonomiyi büyük ölçüde etkiledi. Sanayileşmenin temel taşlarından biri olan enerji fiyatlarındaki artış bütün ekonomi üzerinde zincirleme etkiler yarattı. Türkiye aynı dönemde Kıbrıs harekâtı nedeniyle ekonomik ambargoyla karşılaştı. Bu ambargo Türkiye’nin bütün planlarını altüst etti. Yine aynı dönemde yurtdışında çalışan işçilerin ülkeye gönderdiği dövizler, ambargo nedeniyle dış ilişkilerde pek kullanılamadığı için içeride sorun yarattı ve Türkiye ekonomisi stagflasyon olgusuyla karşılaştı.</p>

  <p>Dönemin bitişi, Türkiye’nin “70 cente muhtaç hale” düşmesiyle ve 24 Ocak 1980 ekonomik istikrar kararlarıyla oldu. Türkiye bir kez daha devalüasyon yapmak zorunda kaldı.</p>

  <p>1958 devalüasyonu sonucunda 2,8 TL’den 4,7 TL’ye çıkmış olan dolar kuru, 1961 yılında 9,8 TL’ye yükselmiş, dönem sonu olarak kabul edilen 1979 yılında 35,2 TL’ye sıçramıştır. 1959 yılında 15,6 milyar dolar olan GSYH, yapılan devalüasyon sonucunda 1960 yılında 9,9 milyar dolara, 1961 yılındaki devalüasyon sonucunda da 5,5 milyar dolara gerilemiştir. 1979 yılında 81,7 milyar dolara yükselen GSYH dönem boyunca 8,2 kat artmıştır. Dönemin yıllık ortalama dış ticaret açığı yüzde 3 olmuştur. Bütçe açığı ise daha düşük düzeylerde seyretmiş ve dönem ortalaması olarak yıllık yüzde 1 oranında kalmıştır. Bu dönemin enflasyon oranı yüzde 15 gibi yüksek bir oranda gerçekleşmiştir.</p>

  <p>Planlı kalkınma uygulanmasına karşın dönem içinde birçok dalgalanma yaşanmış görünüyor. Bu dalgalanmaların da özellikle TL’nin dış değeri üzerinde etkili olduğu ve değer değişimlerinin öteki değişimleri tekrar olumsuz biçimde etkilediği gözlenebiliyor. Türkiye bu dönemde piyasaya müdahaleye devam eden devlet ağırlıklı politikalar uygulamıştır. Maliye politikası ağırlıklı olarak kur politikası ve hatta bir ölçüde heterodoks ekonomi politikası da uygulamada kalmıştır. Fiyatlar, kiralar ve bazı ekonomik göstergeler üzerine limitler konulmuş ve bu yolla piyasa denetlenmeye çalışılmıştır.</p>

  <h2 id="135">13.5. PİYASA EKONOMİSİNE GEÇİŞ (1980-2001)</h2>

  <p>24 Ocak istikrar önlemleri başlıca şu hedeflere yönelikti: Döviz gelirlerini artırmak, ithalatı serbestleştirmek, fiyatların müdahaleler dışında piyasada oluşmasını sağlamak, yabancı sermaye girişini artırmak, para politikası önlemlerini ekonomide istikrarı sağlayacak biçimde kullanmak.</p>

  <p>1984 yılında Türkiye, kur politikasında değişikliğe giderek sabit kur sisteminden döviz kurunun piyasada belirlenmesine geçiş için ilk adımı attı. Bankalar, Merkez Bankası’nın günlük olarak belirlediği kurun belirli oranlar içinde altında veya üstünde bir kur uygulayarak işlem yapabileceklerdi. Bir yıl sonra bu düzenleme de kaldırılarak kurun piyasada belirlenmesi sistemine geçildi. 1989 yılında Türk Parasının Kıymetini Koruma Kanunu çerçevesinde 32 sayılı karar yürürlüğe konuldu, kambiyo rejimi iyiden iyiye serbest bir hale getirildi.</p>

  <p>Dönem boyunca ihracatın desteklenmesi amacıyla kurulan Destekleme ve Fiyat İstikrar Fonu aracılığıyla ihracata ek teşvikler verildi.</p>

  <p>Bu dönemde iki büyük ekonomik kriz yaşandı: 1994 ve 2001 krizleri.</p>

  <p>1994 yılının başlarında ekonominin neredeyse bütün dengeleri bozulmuş durumdaydı. Uygulanan yanlış para ve maliye politikası da bu dengelerin düzeltilmesine imkân tanımayacak nitelikteydi. Enflasyonun ulaştığı yüksek boyuttan yüksek faizi sorumlu tutan bir yaklaşımıyla oluşturulmuş bir “faizleri düşürmeye yönelik” politika bütünü uygulanmaya çalışılıyor ve bu çerçevede Hazine’nin iç borçlanma ihaleleri peş peşe iptal ediliyordu. Sonuçta beklentiler de tümüyle bozulunca ekonomik kriz çıktı. Ardından Türkiye 5 Nisan 1994 kararları denilen bir dizi ekonomik önlemi alıp hayata geçirmek zorunda kaldı.</p>

  <p>İkinci önemli kriz 2001 yılında yaşanandır. Bu konuda ayrıntılı bilgiye Krizler ve Ekonomi Politikası başlıklı bölümde yer verildiği için burada sadece değinilmekle yetinilecektir.</p>

  <p>24 Ocak 1980 kararları 35,2 TL olan dolar kuru paritesini 77,5 TL’ye yükseltince 1979 yılında 81,7 milyar dolar olan GSYH 1980 yılı sonunda 68,4 milyar dolara gerilemiş oldu. Dönem boyunca sabit kur rejiminin yerini müdahaleli esnek kur rejimi aldığı için her yıl TL’nin değeri dolar karşısında geriledi. 2001 yılı sonunda dolar kuru 1.230.000 TL idi. 1980 yılında 68,9 milyar dolar olan GSYH 2001 yılı sonunda 197 milyar dolardı. GSYH’da önemli bir artış var gibi görünse de asıl artış 2000 yılına kadar olan dönemde gerçekleşti. 2000 yılı sonunda 265 milyar dolar olan GSYH, 2001 kriziyle birlikte bir yıl içinde 197 milyar dolara geriledi. TL’nin bu kadar değer kaybına uğramasına karşın dış ticaret açığı yıllık ortalaması yüzde 6 gibi yüksek bir oranda kaldı. Dönemin en ciddi ekonomik sorunu, yıllık yüzde 5 ortalamaya ulaşmış olan bütçe açığıdır. Özellikle artan altyapı yatırımlarını karşılamak için yetersiz kalan gelir yapısını vergiyle desteklemek yerine borçlanmaya dayalı bir maliye politikası izlenmiş ve bir yandan kamu borç stoku artarken bir yandan da bütçe açıkları büyümüştür. Bugün enflasyonu izlemekte kullandığımız asıl endeks olan Tüketici Fiyatları Endeksi (TÜFE) 1983’te izlenmeye başlamıştır. 1983-2001 arasında TÜFE ortalaması, yüzde 66 oranında bir ortalama enflasyon oluştuğunu gösteriyor. Öteki dönemlerde olduğu gibi üretici fiyat endeksine bakarsak enflasyonun yüzde 62 olduğunu görüyoruz. Dönemin en başarısız olduğu konu fiyat istikrarı konusudur.</p>

  <p>Türkiye bu dönemde borçlanmaya ağırlık veren, arz yönlü ekonomi politikası modasının etkisinde kalan, para politikasını belirli bir programa tabi tutmaya çalışan bir genel ekonomi politikası izlemiştir. Bu politikanın altında TL’nin en az enflasyon kadar değer kaybetmesine dayalı bir dış ticareti destekleyen kur politikası ve piyasalara yönelik serbestleştirme politikaları uygulanmıştır. İthal ikamesi politikasının yerini büyük ölçüde dış ticarete dayalı sanayileşme politikası almıştır.</p>

  <h2 id="136">13.6. PİYASA EKONOMİSİ (2002 VE SONRASI)</h2>

  <p>Türkiye 2001 yılında tarihinin en büyük ekonomik krizlerinden birine girmiştir. Buna karşılık krizden çıkışı oldukça hızlı olmuş ve bir yıl sonra yeniden büyümeye geri dönmüştür. Krizden çıkış amacıyla 2001 ve 2002 yıllarında istikrar politikası uygulanmıştır. IMF, bu politikayı madden ve program yapımına katkıda bulunarak ciddi biçimde desteklemiştir.</p>

  <p>2002 yılı sonunda yapılan seçimleri AKP kazanmış ve iktidara gelerek yeni bir ekonomi politikası uygulamaya başlamıştır. Bu uygulamanın temel taşları sıkı maliye politikası ve düşük bütçe açığı, sıkı para politikası ve enflasyonla mücadele, müdahaleli esnek döviz kuru rejiminden dalgalı kur rejimine geçiş politikasıdır.</p>

  <p>Türkiye 1980’lere gelinceye kadar kamu kesimi ağırlıklı bir ekonomi politikası yürütmüştür. 1980’lerde kamu kesiminin yanına özel kesim konulmakla birlikte bütçe açıklarına dayalı bir kamu maliyesi izlenerek büyüme sağlanmaya çalışılmıştır. 2000’li yıllar bütçe açıklarının azaldığı, dış ticaret açığı ve cari açığın arttığı yıllar olmuştur. Büyümede ağırlık özel kesime, finansmanda ise bütçeden ödemeler dengesine kaymıştır.</p>

  <p>AKP iktidarının on yıllık geçmişine bakıldığında birçok makroekonomik göstergede düzelme olduğu görülmektedir.</p>

  <p>2002 yılında 1,51 olan dolar kuru 2011 yılı sonunda 1,91 olmuştur. Dönem içinde kur büyük ölçüde 1,50 dolayında sabit kalma eğilimi göstermiştir. 231 milyar dolar olan GSYH dönem boyunca yaklaşık 3,3 kat artarak 2011 sonunda 772 milyar dolara yükselmiştir. Dönemin belki de en çarpıcı göstergelerinden biri, kişi başına yıllık ortalama gelirin 2.619 dolardan 10.444 dolara yükselmiş olmasıdır. 2002-2011 döneminde yıllık ortalama büyüme hızı yüzde 5,4 olarak gerçekleşmiştir. Başlangıçta yüzde 11,2 gibi çok yüksek olan bütçe açıkları zaman içinde yüzde 0,5’e kadar düşüp tekrar yükselse de dönemin ortalama yıllık bütçe açığı yüzde 4,1 olarak gerçekleşmiştir. Dönem boyunca enflasyonla mücadele edilmiş olsa da dönemin yıllık ortalama enflasyonu (TÜFE) yüzde 11,7 gibi yüksek bir oranda oluşmuştur.</p>

  <p>Bu dönemde maliye politikasının yerini para politikası almış ve para politikası bütün araçlarıyla etkin biçimde kullanılmıştır. Bununla birlikte para politikasına biçilen ilk ve en önemli hedef olan enflasyonu yüzde 5’e düşürme misyonu gerçekleştirilememiştir. Teşvik politikası daha çok dış ticaret ağırlıklı olarak uygulanırken destekleme politikası ağırlıklı bir uygulamaya sahne olmamıştır. Dönem içinde tarife dışı engeller (anti damping) uygulamasına da başvurulmuş ve özellikle Uzakdoğu’dan gelen ucuz ithalatı kısıtlayıcı önlemler alınmıştır. Maliye politikası kısmen vergiler fakat daha çok vergi dışı bir defaya özgü gelirlere dayanarak yürütülmeye çalışılmıştır. Özelleştirme gelirleri gibi gelirler bütçe dengesine önemli katkı sağlamıştır.</p>

  <p>Dönemin en önemli özelliklerinden biri de doğrudan yabancı sermaye yatırımlarında rekor girişler sağlanmış olmasıdır.</p>

  <h2 id="137">13.7. DÖNEMLER ARASI KARŞILAŞTIRMA</h2>

  <p>Yukarıda değindiğimiz dönemler itibariyle uygulanan politika ve kullanılan araçların en önemlilerini aşağıdaki tabloda gösterelim.</p>

  <figure id="t19">
    <table class="left">
      <caption>
        Tablo 19: Türkiye’de Dönemler İtibariyle Uygulanan Ekonomi<br />
        Politikası ve Kullanılan Araçların Özet Görünümü
      </caption>

      <tr>
        <th>Dönemler</th>

        <th>Maliye pol.</th>

        <th>Para pol.</th>

        <th>Kur rejimi</th>
      </tr>

      <tr>
        <td><b>1923-29</b></td>

        <td>Vergi+ Harcama</td>

        <td>Etkin değil</td>

        <td>Sabit kur</td>
      </tr>

      <tr>
        <td><b>1930-1949</b></td>

        <td>Vergi+ Harcama+ Teşvik+ Destekleme</td>

        <td>Etkin değil</td>

        <td>Sabit kur+ Sıkı döviz politikası</td>
      </tr>

      <tr>
        <td><b>1950-59</b></td>

        <td>Teşvik+ Destekleme+ Harcama</td>

        <td>Genişletici para politikası</td>

        <td>Sabit kur</td>
      </tr>

      <tr>
        <td><b>1960-79</b></td>

        <td>Harcama+ Teşvik+ Destekleme</td>

        <td>Genişletici para politikası</td>

        <td>Sabit kur</td>
      </tr>

      <tr>
        <td><b>1980-2001</b></td>

        <td>Borçlanma+ Dış ticaret teşviki+ Arz yönlü politikalar</td>

        <td>Programlı para politikası</td>

        <td>Müdahaleli esnek kur</td>
      </tr>

      <tr>
        <td><b>2002+</b></td>

        <td>Sıkı maliye politikası+ Yabancı sermaye+ Özelleştirme</td>

        <td>Sıkı para politikası+ Enflasyon Hedeflemesi</td>

        <td>Dalgalı kur</td>
      </tr>
    </table>
  </figure>

  <h2 id="138">13.8. MAKALELER</h2>

  <h4>Cumhuriyet Ekonomisi</h4>

  <p>Mahfi Eğilmez (www.mahfiegilmez.com) 20.02.2012</p>

  <p>Türkiye Cumhuriyeti’nin Osmanlı İmparatorluğu’ndan devraldığı ekonomik yapı tam bir faciaydı. Sanayi diye bir şey yoktu. Üretimin büyük bölümü tarıma, o da hava koşullarına bağlıydı. Kapitülasyonlar ve dış borçlar ülkeyi tam bir açmazda bırakmıştı. 1923 yılında milli gelir 570 milyon dolar, kişi başına düşen milli gelir yıllık 48 dolar, ihracat 51 milyon dolar, ithalat 87 milyon dolar, GSYH’da sanayinin payı %11 idi. Bütün ülkede 13.000 adet telefon vardı. Doktor başına düşen hasta sayısı 13.000 dolayındaydı. Üniversite ve yüksekokullarda 3.000 dolayında öğrenci okuyordu. Ayrıca Türkiye Cumhuriyeti, Osmanlı İmparatorluğu’ndan, GSYH’nın yüzde 65’i tutarında (yaklaşık olarak 370 milyon dolar ediyor) Düyun-u Umumiye borcunu devralmıştı.</p>

  <p>Birinci Dünya Savaşı’nın hemen ardından girdiği Kurtuluş Savaşı’ndan yeni çıkmış olan Türkiye’de, insanlar yorgun, bitkin, fakir ve dünyadan soyutlanmışlardı. Bütün dünya Türkiye’nin karşısına dikilmiş, batmasını bekliyordu. Bütün bu yorgunluk, bitkinlik, fakirlik ve yalnızlığa karşın Cumhuriyeti kuranlar, onurlu, gururlu ve her şeyden önemlisi umutluydular. Umutluydular, çünkü Türk halkı inanılmaz bir kurtuluş mucizesi gerçekleştirmişti ve Atatürk’ün önderliğinde ekonomik mucizeyi de gerçekleştireceklerine inanıyorlardı.</p>

  <p>Beklendiği gibi de oldu. Türkiye Cumhuriyeti, ilk dönemde büyük atılımlar yaptı, milli gelirini hızla büyüttü, sanayisini, ihracatını geliştirdi, bütün fakirliğine karşın sırtına yüklenen Osmanlı borçlarını son kuruşuna kadar ödedi ve bugünlere geldi.</p>

  <p>Bugün Türkiye Cumhuriyeti’nin GSYH’sı 780 milyar dolar dolayındadır. Kişi başına yıllık geliri 10.000 doları, ihracatı 140 milyar doları, ithalatı 230 milyar doları aşmıştır. GSYH’da sanayinin payı başlangıçtakinin üç katına yaklaşmıştır. Ülkede cep telefonu abonesi sayısı 66 milyonu bulmuş, doktor başına düşen hasta sayısı 650’ye inmiş, üniversite ve yüksekokullarda okuyan öğrenci sayısı 2 milyonun üzerine çıkmıştır. Türkiye, 88 yılda kişi başına gelirini 200 kattan fazla artırmıştır.</p>

  <p>Uzunca sayılabilecek bu yolculukta Türkiye önce liberal ekonomiyi denedi. Bunu yürütebilecek kaynakları olmadığını görünce devletçiliğe yöneldi. Türk parasının kıymetini koruma mevzuatına dayalı en katı döviz rejimlerinden birini uzun süre uygulamada tuttu. Tekrar liberal ekonomiye döndü. Kaynaklarını boşa harcayınca planlı ekonomiye geçti. Fiyatları, ücretleri, kiraları kontrol etmeye çalıştı. Sermaye hareketlerinin son derecede kısıtlı olduğu bir ortamda sabit döviz kuru ve sabit faiz uygulaması yaptı. Sonra yeniden liberal ekonomiyi denemeye başladı. Deregeülasyon ve arz yönlü ekonomiyi uygulamaya başladı. Bütün bu aşamaları geçerken birçok kez ekonomik kriz yaşamış ama bunların hepsini de kısa sayılabilecek sürelerde atlatmayı başarmıştır. Bugün gelinen aşamada Türkiye, dalgalı döviz kuru, serbest faiz, serbest piyasa sistemine yakın bir uygulama içinde bulunuyor.</p>

  <p>Cumhuriyet’in ekonomi alanında başarısız olduğunu, bazı uygulamalara girişmekte geç kaldığını öne süren yorumcular var. Oysa her dönemi, kendine özgü koşulları ve kısıtlarıyla birlikte değerlendirmek gerekir. Osmanlı tarihinde parayı en fazla tağşiş eden (paranın değerini düşüren) padişah Fatih Sultan Mehmet’tir. Bugünkü koşullarla bakıp Fatih’e başarısız demek ne kadar yanlışsa, bugünkü koşulları esas alıp Cumhuriyet’in ekonomi alanında başarısız olduğunu ileri sürmek o derecede yanlıştır.</p>

  <h4>Model Farklı Ama Sorun Aynı</h4>

  <p>Ercan Kumcu, <i>Hürriyet</i>, 01.12.2006</p>

  <p>1980’li yıllarla beraber Türkiye, içe kapanık sabit kur rejimine dayanan ekonomik modeli bırakıp daha esnek bir kur rejimi altında dışa açılmaya başladı. Dışa açılmanın geleneksel döviz sorununu çözeceği düşünüldü.</p>

  <p>Ama olmadı. Sorun, döviz miktarı sorunu olmaktan çıkıp döviz kuru sorununa dönüştü. Ödemeler dengesi kısıtı ekonomik büyümenin önündeki en önemli engel olarak kaldı. Böyle bir engel olmasaydı, geleneksel olarak “büyüyebildiğimiz kadar büyüyelim” anlayışındaki siyasetçilerimiz fiyat istikrarını gözetmeksizin ekonomiyi büyütmeye çalışabilirlerdi. Siyasetçilerimiz, ayağını gaz pedalından kaldırmak istemeyen sürücü gibidirler. Bu nedenle Türkiye ekonomisini ödemeler dengesi kısıtına çarpmaktan kurtarabilme olasılığı azdır.</p>

  <p>1970’lerde işçi dövizlerini keşfeden Türkiye, 1980’lerle beraber turizm gelirlerini keşfetti. Dış ticaret açığı 1980’li yıllarda ortalama yıllık 3 milyar doları geçtiği halde, 1980-84 döneminde cari işlemler açığı yıllık ortalama 2 milyar doların altında kaldı. 1985-89 döneminde cari işlemler açığı yok denecek kadar az oldu. Çünkü, turizm gelirleri sayesinde hizmetler dengesi (cari transferler dahil) giderek daha büyük fazla vermeye başladı. 1980’li yılların ikinci yarısında ciddi bir ödemeler dengesi sorunuyla karşılaşmadan genel seçimlerden sonra iç talebi kesici politikaların uygulanması da etkili oldu.</p>

  <figure>
    <table>
      <caption>
        Cari Denge ve Bileşenleri<br />
        (Yıllık Ortalama, Milyon USD)
      </caption>

      <tr>
        <th>Dönem</th>

        <th>Cari<br />
        Denge</th>

        <th>Dış ticaret<br />
        Dengesi</th>

        <th>Hizmetler<br />
        Dengesi</th>
      </tr>

      <tr>
        <td>1950-54</td>

        <td>-137</td>

        <td>-117</td>

        <td>-20</td>
      </tr>

      <tr>
        <td>1955-59</td>

        <td>-105</td>

        <td>-105</td>

        <td>0</td>
      </tr>

      <tr>
        <td>1960-64</td>

        <td>-192</td>

        <td>-199</td>

        <td>7</td>
      </tr>

      <tr>
        <td>1965-69</td>

        <td>-160</td>

        <td>-206</td>

        <td>46</td>
      </tr>

      <tr>
        <td>1970-74</td>

        <td>-105</td>

        <td>-909</td>

        <td>805</td>
      </tr>

      <tr>
        <td>1975-79</td>

        <td>-1.899</td>

        <td>-2.880</td>

        <td>981</td>
      </tr>

      <tr>
        <td>1980-84</td>

        <td>-1.932</td>

        <td>-3.405</td>

        <td>1.474</td>
      </tr>

      <tr>
        <td>1985-89</td>

        <td>-145</td>

        <td>-3.056</td>

        <td>2.911</td>
      </tr>

      <tr>
        <td>1990-94</td>

        <td>-1.426</td>

        <td>-8.694</td>

        <td>7.268</td>
      </tr>

      <tr>
        <td>1995-99</td>

        <td>-1.358</td>

        <td>-12.763</td>

        <td>11.405</td>
      </tr>

      <tr>
        <td>2000-04</td>

        <td>-6.369</td>

        <td>-14.669</td>

        <td>8.300</td>
      </tr>

      <tr>
        <td>2005-06</td>

        <td>-28.578</td>

        <td>-37.713</td>

        <td>9.135</td>
      </tr>
    </table>
  </figure>

  <p>1990’lı yıllarda dış ticaret açığı yeni rekorlara koşmaya başladı. Dış ticaret açığı 1990-94 döneminde 8,7 milyar dolara, 1995-99 döneminde 12,8 milyar dolara ulaştı. Dış ticaret açığının geldiği noktada cari işlemler dengesi turizm ve diğer transferlerdeki ciddi artışlarla kurtarıldı. Bu dönemde de yıllık ortalama cari işlemler açığı 1,5 milyar doların altında kaldı. İki dönemde de yol kazaları yaşandı.</p>

  <p>2000’li yıllarda işçi dövizleri önemini kaybetti. Turizm gelirlerindeki hızlı artış da yavaşlama eğilimine girdi. Ama, dış ticaret açığı hızlanarak büyüdü.</p>

  <p>2000-2004 döneminde dış ticaret açığı yıllık ortalama 14,7 milyar dolar olurken, son iki yılda açığın 38 milyar dolara yaklaştığı tahmin ediliyor. Bu büyüklükleri 2000’li yıllarda 10 milyar doların altında kalan hizmetler dengesindeki fazla da taşıyamamaya başladı.</p>

  <p>Cari işlemler açığı, 2000-2004 döneminde, 2001 krizine rağmen, yıllık ortalama 6,4 milyar dolar olarak gerçekleşirken, son iki yılda da 28,6 milyar dolar olduğu tahmini yapılıyor.</p>

  <p>Bu boyuttaki bir cari işlemler açığının finansmanı her zaman kolay olmayabilecektir. Uluslararası finansman olanakları kısıldığında, ekonomik büyümenin önünde bir kez daha ödemeler dengesi kısıtını görebileceğiz.</p>

  <p>Not: 2006 yılı için 34 milyar dolar cari açık, 42,5 milyar dolar dış ticaret açığı ile 8,5 milyar dolar hizmetler (cari transferler dahil) kalemi fazlası tahmini kullanılmıştır.</p>

  <h2 id="139">13.9. SORULAR</h2>

  <ol>
    <li>Türkiye, Cumhuriyet’in kuruluş yıllarında niçin liberal dış ticaret politikası izlemiştir?</li>

    <li>Devletçi politikaların izlenmeye başlamasıyla Türkiye’nin ekonomi politikası ne yönde değişmiştir?</li>

    <li>1950-59 arası dönemin büyüme başarısının altında yatan unsur nedir?</li>

    <li>Planlı ekonomik sistem piyasa sistemiyle bir arada uygulanabilir mi? Bunun kriterleri sizce nelerdir?</li>

    <li>Piyasa ekonomisine geçiş dönemi olan 1980 yılı sonrası uygulamalarında kritik dönüşümler hangileridir? Tartışın.</li>

    <li>Türkiye’de enflasyonun en yüksek olduğu dönem hangisidir? Bunun nedenleri nedir?</li>

    <li>2002 yılından sonra uygulanan maliye ve para politikalarının ortak özelliği nedir?</li>

    <li>2002 sonrasında para politikasının maliye politikasına tercih edilmesinin altında hangi nedenler yatmaktadır? Nedenleriyle birlikte tartışın.</li>

    <li>Sizce dönemler içinde hangisinde ekonomi politikası daha başarılı olmuş görünüyor?</li>

    <li>Türkiye’de arz yönlü ekonomi politikası uygulaması yapıldı mı? Başarı durumu nedir?</li>
  </ol>
</body>
</html>
