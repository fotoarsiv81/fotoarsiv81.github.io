<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Ekonomi Politikası</title>
</head>

<body>
  <h1 id="02">2. Ekonomik Denge</h1>

  <p class="alinti">Ekonomik denge,<br />
  durgunluğun diğer adıdır.</p>

  <p class="alintilanan">JOHN CHAMBERLAIN</p>

  <h2 id="021">2.1. EKONOMİK DENGENİN EKONOMİK İFADESİ</h2>

  <p>Ekonomik dengeyi en kısa yoldan anlatmanın yolu IS, LM ve BOP eğrilerini kullanmaktan geçer. IS yani tasarruflar ile yatırımların eşitlendiği eğri reel piyasadaki ya da mal ve hizmet piyasasındaki, LM yani para arzı ile para talebinin eşitlendiği eğri para piyasasındaki, BOP yani ödemeler dengesi ise ekonominin dış dünyayla olan dengesini gösterir. Bu üç eğrinin kesiştiği nokta bize ekonomide hem reel piyasada hem de para piyasasında iç ve dış dengenin mevcut durumunu gösterir.</p>

  <figure id="s01">
    <img alt="Şekil 1" src="../Images/s01.jpg" />

    <figcaption>Şekil 1: IS, LM, BOP Eğrileri ve Ekonominin Genel Dengesi</figcaption>
  </figure>

  <p>Şekilde ekonomik dengenin, para piyasası dengesi (LM), mal ve hizmet piyasası dengesi (IS) ve ekonominin dış dengesinin (BOP) kesiştiği D noktasında oluştuğu görülüyor. IS, LM ve BOP eğrilerinin kesiştiği D noktasında faiz oranı r<sub>1</sub> ve gelir miktarı da Y<sub>1</sub>’dir.</p>

  <p>Paranın işlem (t), ihtiyat (p) ve spekülasyon (s) güdüsüne bağlı talep formları şu fonksiyonel ilişkilerle gösterilebilir:</p>

  <p>İşlem ve ihtiyat güdüsüyle para talebi, (M<sub>t,p</sub>) gelirin bir fonksiyonudur:</p>

  <p>M<sub>t,p</sub>=L<sub>1</sub>(Y)</p>

  <p>Spekülasyon güdüsüyle para talebi, (M<sub>s</sub>) faizin bir fonksiyonudur:</p>

  <p>M<sub>s</sub>=L<sub>2</sub>(r)</p>

  <p>Buna göre toplam para talebi işlem, ihtiyat ve spekülasyon güdüsüyle talep edilen para toplamına (M<sub>d</sub>) eşit olduğuna göre:</p>

  <p>M<sub>d</sub>=M<sub>t,p</sub> +M<sub>s</sub> yazabiliriz. Ya da bunu toplu bir fonksiyonel ilişki biçiminde ifade etmek istersek para talebinin bir bölümünün gelirin, bir bölümünün de faizin bir fonksiyonu olduğundan hareketle şöyle gösterebiliriz:</p>

  <p>M = L(Y, r) (1)</p>

  <p>Para talebi ile para arzı birbirine eşit olduğuna göre aynı fonksiyonel ilişki bize para arzını ve dolayısıyla LM’i, bir başka deyişle para piyasasındaki dengeyi verir.</p>

  <p>Aynı ekonomide mal ve hizmet piyasasında denge de şöyle bir denklemle ifade edilebilir:</p>

  <p>S(Y) + T = I(r) + G (2)</p>

  <p>Gelirin bir fonksiyonu olan gönüllü tasarruflar S(Y) ile zorunlu tasarruf niteliğindeki vergilerin (T) toplamı faizin bir fonksiyonu olan yatırımlar I(r) ile kamu harcamalarının (G) toplamına eşittir.</p>

  <p>Ekonomi dışa açıldığında LM eğrisini ve parasal piyasa dengesini değiştirmemize gerek bulunmamaktadır. Buna karşılık mal ve hizmet dengesine ihracat (X) ve ithalatı (M) eklememiz gerekmektedir. Bu durumda (2) numaralı denklem şöyle olacaktır:</p>

  <p>S(Y) + T = I(r) + G + X - M</p>

  <p>Fonksiyonel olarak gelirle ilişkili olan, yani gelir arttıkça artış eğilimi gösteren ithalatı bu ilişkiyi de gösterecek biçimde ifade eder ve sol tarafa aktarırsak denklemimiz şöyle bir görünüm alır:</p>

  <p>S(Y) + T + M<sup>*</sup>(Y) = I(r) + G + X (3)</p>

  <p>Böylece dışa açık bir ekonomide IS, LM ve BOP eğrilerinin ifadesi şu biçimi alır:</p>

  <p>M = L(Y,r) (1)</p>

  <p>S(Y) + T + M(Y) = I(r) + G + X (3)</p>

  <p>(3) numaralı denklem bize bu ekonomideki denge noktasını gösterir. Bu nokta yukarıdaki şekilde D noktasıdır.</p>

  <h2 id="022">2.2. EKONOMİK DENGENİN FİNANSAL İFADESİ</h2>

  <p>Bir ekonomide oluşan iç ve dış dengeleri farklı bir şekilde yazabiliriz.</p>

  <p>Ekonominin iç dengesi özel kesimin tasarruf yatırım dengesi ile kamu kesiminin gelir gider dengesinden (kabaca bütçe dengesi) oluşur. Ekonominin dış dengesi ise yine kabaca cari dengeden meydana gelir. Bir ekonomide iç dengeler toplamı ile dış dengenin toplamı sıfıra eşittir.</p>

  <p>Ekonominin Genel Dengesi = İç Denge + Dış Denge = 0</p>

  <p>İç dengenin yerine özel kesimin tasarruf yatırım dengesi (S - I) ve kamu kesiminin bütçe dengesini (T - G) koyalım. Burada S özel kesim tasarruflarını, I özel kesim yatırımlarını, T kamu kesiminin topladığı başta vergi olmak üzere gelirleri, G kamu kesiminin harcamalarını gösteriyor.</p>

  <p>Bu durumda iç denge = (S - I) + (T - G) olur. Yani özel kesimin tasarruf yatırım dengesi + kamu kesiminin gelir gider dengesi (ya da bütçe dengesi.)</p>

  <p>Cari denge ile özetleyebileceğimiz dış dengeyi de (X - M) olarak gösterebiliriz.</p>

  <p>Bu durumda genel ekonomik dengenin finansal ifadesi şu şekli alır:</p>

  <p>(S + I) + (T - G) - (X - M) = 0</p>

  <p>Ya da iç dengenin dış dengeye eşitliğini göstermek istersek dış dengeyi (X - M) eşitliğin sağ tarafına geçiririz:</p>

  <p>(S - I) + (T - G) = (X-M)</p>

  <p>Yani özel kesimin tasarruf yatırım dengesi ile kamu kesiminin gelir gider (bütçe) dengesi toplamı, ülkenin cari denge toplamına eşittir.</p>

  <h2 id="023">2.3. İÇ EKONOMİK DENGE</h2>

  <h4 id="0231">2.3.1. Özel Kesimin Tasarruf - Yatırım Dengesi</h4>

  <p>İç ekonomik dengenin ilk parçası olan özel kesim dengesi, tasarruf ve yatırım dengesi (S - I) olarak ölçülür. Burada özel kesimin tasarrufları (S) ile yatırımları (I) arasındaki fark önemlidir.</p>

  <p>Özel kesim tasarruf yatırım dengesinde üç tür denge hali söz konusu olabilir:</p>

  <p>S &gt; I ise yani özel kesimin tasarrufları yatırımlarından büyükse o zaman özel kesim yatırımlarının üzerinde tasarrufa sahip demektir ve bunu ihtiyacı varsa kamu kesimine ya da yurtdışına borç olarak verir.</p>

  <p>S &lt; I ise yani özel kesimin tasarrufları yatırımlarından küçükse o zaman özel kesimin bu yatırımları yapabilmek için başka kaynaklardan borçlanma ihtiyacı var demektir. Bu durumda ya kamu kesiminden (ki genellikle bu pek mümkün olmaz) ya da yurtdışından kaynak bulmak için borçlanacak demektir.</p>

  <p>S = I ise o zaman özel kesim yatırımlarını kendi tasarruflarıyla gerçekleştirebiliyor ve borçlanma ihtiyacı duymuyor demektir.</p>

  <figure id="s02">
    <img alt="Şekil 2" src="../Images/s02.jpg" />

    <figcaption>Şekil 2: Tasarruf-Yatırım Dengesi</figcaption>
  </figure>

  <h4>2.3.2. Kamu Kesimi Dengesi ya da Bütçe Dengesi</h4>

  <h5>2.3.2.1. Bütçe ve Bütçe Dengesi</h5>

  <p>Bütçe bir devletin belirli bir döneme ilişkin gelir ve gider tahminlerini gösteren, gelir toplanmasına ve harcama yapılmasına izin veren bir kanundur. Bütçe kanununun üç temel özelliği vardır: (1) Bütçe kanunu bir yılı kapsayan geçici bir kanundur. (2) Hükümeti gelir toplama ve harcama yapma konusunda yetkilendiren bir yetki kanunudur. (3) Diğer kanunlardan farklı olarak tahminler içerir.</p>

  <p>Türkiye’de bütçeden söz edildiği zaman anlaşılan genel olarak merkezi yönetim bütçesidir. Kamu iktisadi teşebbüsleri, özerk bütçeli kuruluşlar olarak bu çerçeve içinde yer almazlar. Bunların bütçeyle ilişkisi, sermaye ihtiyaçlarının ve finansman açıklarının bütçeden karşılanması, finansman fazlalarının ise bütçeye gelir yazılması yönünde dışsal bir ilişki şeklindedir. Yerel yönetimler de Türkiye uygulamasında merkezi yönetim bütçesinin dışında kalır.</p>

  <p>Türkiye’de merkezi yönetim bütçesinin gelir ve giderleri özetle şu kalemlerden oluşur:</p>

  <figure id="t01">
    <table class="left">
      <caption>
        Tablo 1: Türkiye Merkezi Yönetim Bütçesinin Başlıca Kalemleri
      </caption>

      <tr>
        <th>Gelirler</th>

        <th>Giderler</th>
      </tr>

      <tr>
        <td>Vergi Gelirleri</td>

        <td>Cari Giderler</td>
      </tr>

      <tr>
        <td>- Dolaysız Vergiler</td>

        <td>- Personel Giderleri</td>
      </tr>

      <tr>
        <td>- Dolaylı Vergiler</td>

        <td>- Diğer Cari Giderler</td>
      </tr>

      <tr>
        <td>Vergi Dışı Normal Gelirler</td>

        <td>Yatırım Giderleri</td>
      </tr>

      <tr>
        <td>Özel Gelirler ve Fonlar</td>

        <td>Transfer Giderleri</td>
      </tr>
    </table>
  </figure>

  <p>Türkiye’de merkezi yönetim bütçesinde denge, bütçe gelirleri ile bütçe giderleri arasındaki farktır. Bunu bir denklem çerçevesinde şöyle ifade etmek mümkündür.</p>

  <p>Bütçe Dengesi = Bütçe Gelirleri - Bütçe Giderleri</p>

  <p>Üç türlü bütçe dengesi konu olabilir:</p>

  <p>Bütçe Gelirleri &gt; Bütçe Giderleri ise Bütçe Dengesi &gt; 0’dır. Bu durumda bütçe fazlası vardır.</p>

  <p>Bütçe Gelirleri &lt; Bütçe Giderleri ise Bütçe Dengesi &lt; 0’dır. Bu durumda bütçe açığı söz konusudur.</p>

  <p>Bütçe Gelirleri = Bütçe Giderleri ise Bütçe Dengesi = 0’dır. Bu durumda bütçe denk demektir.</p>

  <p>Bütçe Gelirleri ve Bütçe Giderlerini açık olarak yazarsak şu yeni denkleme ulaşırız:</p>

  <p>Bütçe Gelirleri = Vergi Gelirleri + Vergi Dışı Gelirler</p>

  <p>Bütçe Giderleri = Faiz Dışı Giderler (personel giderleri diğer cari giderler + yatırım giderleri + faiz dışı transfer giderleri) + Faiz Giderleri</p>

  <p>Buna göre merkezi yönetim bütçe dengesi açık olarak şöyle yazılabilir:</p>

  <p>Bütçe Dengesi = (Vergi Gelirleri + Vergi Dışı Gelirler) - (Faiz Dışı Giderler + Faiz Giderleri)</p>

  <p>Bütçe dengesi denklemi ve çeşitli olasılıkları bir şekil üzerine taşıyalım.</p>

  <figure>
    <img alt="Şekil 3" src="../Images/s03.jpg" />

    <figcaption>Şekil 3: Bütçe Dengesi</figcaption>
  </figure>

  <p>Bütçe dengesi doğrusu BD1 konumundayken, yani her iki eksene de 45 derecelik bir açı yaparken bütçe denk demektir. Şekildeki örnek gelir - harcama miktarına işaret eden OgAh<sub>1</sub> dörtgeni bir karedir. Bu karenin köşelerini birleştiren BD1 doğrusu üzerindeki her noktada (örneğin A noktasında) bütçe harcamaları, bütçe gelirlerine denk demektir. A noktasının BD1 üzerinde daha yukarı veya daha aşağı hareket etmesi hem harcamaların hem de gelirlerin aynı miktarda arttığını ya da azaldığını göslerir.</p>

  <p>Bütçe dengesi doğrusu BD2 konumuna geldiğinde (örneğin B denge noktasında) bütçe gelirleri bütçe harcamalarını, BD3 konumuna geldiğinde (örneğin C noktasında) bütçe harcamaları büttçe gelirlerini aşmış demektir. Bu durumda BD2 bütçe fazlasının, BD3 ise bütçe açığının oluştuğu doğrulardır. Denk bütçeyi (O<sub>g</sub> = Oh<sub>1</sub> olarak tanımladığımıza göre denge BD2 üzerinde ve B noktasındayken h<sub>2</sub>h<sub>1</sub> kadar bütçe fazlası, denge BD3 üzerinde ve C noktasındayken h<sub>1</sub>h<sub>3</sub> kadar bütçe açığı verecek demektir.</p>

  <p>Eğer bütçe dengesi BD3 üzerinde örneğin C noktasında oluşmuşsa yani h<sub>1</sub>h<sub>3</sub> kadar bütçe açığı varsa o zaman h<sub>1</sub>h<sub>3</sub> kadar yeni borçlanma yapılacak demektir.</p>

  <p>Aynı şeyi faiz dışı denge için yapalım.</p>

  <figure>
    <img alt="Şekil 4" src="../Images/s04.jpg" />

    <figcaption>Şekil 4: Faiz Dışı Denge</figcaption>
  </figure>

  <p>Faiz dışı denge doğrusu FDD1 konumundayken, yani her iki eksene de 45 derecelik bir açı yaparken faiz dışı denge 0’a denk demektir. Şekildeki örnek bütçe geliri - faiz dışı harcama miktarına işaret eden OgAh<sub>1</sub> dörtgeni bir karedir. Bu karenin köşelerini birleştiren FDD1 doğrusu üzerindeki her noktada (örneğin A noktasında) bütçe gelirleri faiz dışı harcamalara denk demektir. A noktasının FDD1 üzerinde daha yukarı veya daha aşağı hareket etmesi hem faiz dışı harcamaların hem de bütçe gelirlerinin aynı miktarda arttığını ya da azaldığını gösterir.</p>

  <p>Faiz dışı denge doğrusu FDD2 konumuna geldiğinde (örneğin B denge noktasında) bütçe gelirleri faiz dışı harcamaları, FDD3 konumuna geldiğinde (örneğin C noktasında) faiz dışı harcamalar bütçe gelirlerini aşmış demektir. Bu durumda FDD2 faiz dışı fazlanın, FDD3 ise faiz dışı açığın oluştuğu doğrulardır.</p>

  <p>Faiz dışı dengenin FDD1 doğrusu üzerinde C noktasında oluştuğunu düşünelim. Bu durumda Bütçe gelirleri (Og), faiz dışı harcamalardan (Oh<sub>3</sub>), h<sub>1</sub>h<sub>3</sub> kadar düşük kalmaktadır. Yani bütçe, faiz harcamaları bir yana daha faiz dışı harcamaları karşılayamaz durumdadır.</p>

  <h5>2.3.2.2. Faiz Dışı Denge</h5>

  <p>Bütçe faiz dışı dengesi de denilen bu denge, faiz ödemeleri dışarıda tutulduğu zaman bütçe dengesinin ne durumda olduğunu görmeye yarayan bir dengedir. Faiz dışı denge şöyle hesaplanır:</p>

  <p>Bütçe Faiz Dışı Dengesi = Bütçe Gelirleri - Bütçe Faiz Dışı Giderleri</p>

  <h5>2.3.2.3. Kamu Kesimi Mali Dengesi</h5>

  <p>Kamu kesimi mali dengesi, merkezi yönetim bütçesine kamu kesiminin diğer parçalarının gelir ve gider dengesinin eklenmesiyle hesaplanır. Kamu kesimi genel dengesi şöyle bulunur:</p>

  <p><b>Kamu kesimi toplam mali dengesi = merkezi yönetim bütçe dengesi + bütçe dışı fon dengesi + düzenleyici ve denetleyici kurumlar dengesi + sosyal güvenlik kuruluşları dengesi + KİT’lerin dengesi + işsizlik sigortası dengesi</b></p>

  <p>Yukarıda merkezi yönetim bütçesi için yaptığımız açıklamayı burada bütün kamu kesimi dengesi için yapalım. İç ekonomik dengenin ikinci parçası olan kamu kesimi gelir - gider dengesi, kamu gelirleri eksi kamu giderleri (T - G) olarak ifade edilebilir. Burada üç tür denge hali söz konusu olabilir:</p>

  <p>T &gt; G ise yani kamu kesiminin gelirleri (T) giderlerinden (G) büyükse o zaman özel kesim giderlerinden daha fazla gelire sahip demektir. Bu durumda borçlanmasına gerek kalmadığı gibi ortam uygunsa mevcut borçlarını geri ödemekte kullanabilir.</p>

  <p>T &lt; G ise yani kamu kesiminin gelirleri giderlerinden küçükse o zaman kamu kesiminin başka kaynaklardan borçlanma ihtiyacı var demektir. Bu durumda kamu kesimi özel kesimden, yurtdışından ya da her ikisinden birden borçlanacak demektir.</p>

  <p>T = G ise o zaman kamu kesimi giderlerini kendi gelirleriyle gerçekleştirebiliyor ve dolayısıyla borçlanma ihtiyacı duymuyor demektir. Kamu kesiminin toplam borçlanma ihtiyacı da şöyle hesaplanır:</p>

  <p><b>Kamu Kesimi Borçlanma Gereksinimi (KKBG, PSBR)</b> = Konsolide Bütçe Açığı + KİT’lerin Finansman Açıkları + Bütçe Dışı Fonların Finansman Açıkları + Mahalli İdarelerin Finansman Açıkları + Sosyal Güvenlik Kurumlarının Finansman Açıkları + Döner Sermayeli Kuruluşların Finansman Açıkları = <b>Toplam Kamu Kesimi Açığı / GSYH</b></p>

  <h2 id="uda2ae44c-60ed-4948-9a41-e1a45b8e6b5e">2.4. DIŞ EKONOMİK DENGE</h2>

  <h4>2.4.1. Genel Olarak Ödemeler Dengesi</h4>

  <p>Ödemeler dengesi, yurtiçinde yerleşik ekonomik birimler ile yurtdışında yerleşik ekonomik birimler arasındaki mal ve hizmet ticareti ve diğer ekonomik faaliyetleri gösteren bir tablodur. Ödemeler dengesinde varlıklar ile yükümlülükler birbirine eşittir. Bunu, devlet bütçesine ya da bir şirketin gelir-gider hesaplarına benzetebiliriz. Bütçe ya da gelir-gider tablosundaki gelir ve harcama kalemleri, ödemeler dengesinde, yurtiçinde yerleşiklerin yurtdışında yerleşiklerden mal ve hizmet satışları karşılığı elde ettiği gelirler ile yurtiçinde yerleşiklerin yurtdışındaki yerleşiklerden aldığı mal ve hizmetler karşılığı yaptığı ödemelere benzer.</p>

  <p>Ödemeler dengesinin ayırt edici özelliği, ekonomik ilişkinin yurtiçinde yerleşikler ile yurtdışında yerleşikler arasında olmasıdır. Burada milliyet önemli olmadığı gibi ekonomik ilişkinin mutlaka yabancı para cinsinden yapılması da gerekmez. Türkiye’de yerleşik yabancı ortaklı bir firma ile Almanya’da oturan bir Türk’ün yaptığı ekonomik faaliyet ödemeler dengesinin konusudur. Aynı şekilde, yurtiçinde yerleşik bir Türk firması ile yurtdışında yerleşik bir Türk firmasının Türk parası cinsinden yaptığı ekonomik faaliyet de ödemeler dengesinin konusudur.</p>

  <p>Ödemeler dengesi üç bölümde incelenebilir. Birinci bölüm “cari işlemler dengesi”dir. Cari işlemler dengesi, yurtiçinde yerleşikler ile yurtdışında yerleşik ekonomik birimler arasındaki mal, hizmet ve mülkiyeti el değiştirmek kaydıyla (geri ödemesi olmayan) para hareketlerini gösterir.</p>

  <p>İkinci bölüm, “sermaye ve finans hesapları”dır. Bu denge ağırlıklı olarak yurtiçinde yerleşikler ile yurtdışında yerleşikler arasındaki borç alıp verme faaliyetleri ile sabit sermaye yatırımlarını içerir ve cari işlemler dengesinin finansman kalemidir. Cari işlemler dengesi devlet bütçesine ya da bir şirketin gelir-gider hesaplarına benzerken, sermaye dengesi devlet bütçesinin ya da bir şirketin finansman kalemlerine benzer. Cari işlemler açığından daha fazla borçlanma uluslararası döviz rezervlerini artırırken, daha az borçlanma uluslararası döviz rezervlerinin azalması anlamına gelebilir.</p>

  <p>Üçüncü bölüm “rezerv varlıklar”dır. Uluslararası (resmi) döviz rezervlerindeki hareket, ödemeler dengesinin üçüncü bölümünü oluşturur. Bu anlattıklarımızdan hareketle ödemeler dengesini şöyle formüle edebiliriz:</p>

  <p>Ödemeler Dengesi = Genel Denge + Rezerv Varlıklar</p>

  <p>Genel Denge = Cari Denge + Sermaye Hesabı + Finans Hesabı + Net Hata ve Noksan</p>

  <p>Rezerv Varlıklar = Resmi Rezervler + Uluslararası Para Fonu Kredileri</p>

  <p>Bu parçaları bir arada şöyle gösterebiliriz:</p>

  <figure id="t02">
    <table>
      <caption>
        Tablo 2: Türkiye Analitik Ödemeler Dengesi Özeti (2012)
      </caption>

      <tr>
        <th>ÖDEMELER DENGESİ (Milyon USD)</th>

        <th>2012</th>
      </tr>

      <tr>
        <td><b>CARİ İŞLEMLER DENGESİ</b></td>

        <td><b>-46.935</b></td>
      </tr>

      <tr>
        <td>İhracat (FOB)</td>

        <td>163.292</td>
      </tr>

      <tr>
        <td>İthalat (FOB)</td>

        <td>-228.932</td>
      </tr>

      <tr>
        <td><b>Mal Dengesi</b></td>

        <td><b>-65.640</b></td>
      </tr>

      <tr>
        <td>Hizmetler Dengesi: Gelir</td>

        <td>44.267</td>
      </tr>

      <tr>
        <td>Hizmetler Dengesi: Gider</td>

        <td>-20.260</td>
      </tr>

      <tr>
        <td><b>Mal ve Hizmet Dengesi</b></td>

        <td><b>-41.633</b></td>
      </tr>

      <tr>
        <td>Gelir Dengesi: Gelir</td>

        <td>5.033</td>
      </tr>

      <tr>
        <td>Gelir Dengesi: Gider</td>

        <td>-11.708</td>
      </tr>

      <tr>
        <td><b>Mal, Hizmet ve Gelir Dengesi</b></td>

        <td><b>-48.308</b></td>
      </tr>

      <tr>
        <td>Cari Transferler</td>

        <td>1.373</td>
      </tr>

      <tr>
        <td><b>SERMAYE HESABI</b></td>

        <td><b>-44</b></td>
      </tr>

      <tr>
        <td><b>FİNANS HESABI</b></td>

        <td><b>67.836</b></td>
      </tr>

      <tr>
        <td>Yurtdışında Doğrudan Yatırım</td>

        <td>-4.086</td>
      </tr>

      <tr>
        <td>Yurtiçinde Doğrudan Yatırım</td>

        <td>12.421</td>
      </tr>

      <tr>
        <td>Portföy Hesabı (Varlıklar)</td>

        <td>2.641</td>
      </tr>

      <tr>
        <td>Portföy Hesabı (Yükümlülükler)</td>

        <td>38.132</td>
      </tr>

      <tr>
        <td>Diğer Yatırımlar (Varlıklar)</td>

        <td>-1.138</td>
      </tr>

      <tr>
        <td>Diğer Yatırımlar (Yükümlülükler)</td>

        <td>19.866</td>
      </tr>

      <tr>
        <td><b>Cari, Sermaye, Finansal Hesaplar</b></td>

        <td><b>20.857</b></td>
      </tr>

      <tr>
        <td><b>NET HATA VE NOKSAN</b></td>

        <td><b>1.964</b></td>
      </tr>

      <tr>
        <td><b>GENEL DENGE</b></td>

        <td><b>22.821</b></td>
      </tr>

      <tr>
        <td><b>REZERV VARLIKLAR</b></td>

        <td><b>-22.821</b></td>
      </tr>

      <tr>
        <td>Resmi Rezervler</td>

        <td>-20.814</td>
      </tr>

      <tr>
        <td>Uluslararası Para Fonu Kredileri</td>

        <td>-2.007</td>
      </tr>
    </table>
  </figure>

  <p>Türkiye’de ödemeler dengesi tablosunun derlenip kamuoyuna açıklanması Merkez Bankası’nın sorumluluğundadır. Banka ödemeler dengesi tablosunu aylık olarak yayınlamaktadır.</p>

  <h4>2.4.2. Ödemeler Dengesinin Alt Dengeleri</h4>

  <h5>2.4.2.1. Cari İşlemler Dengesi (Cari Denge)</h5>

  <p>Cari dengeyi oluşturan alt dengeler şöyle oluşur:</p>

  <p><b>Mal Dengesi (Dış Ticaret Dengesi)</b> = İhracat - İthalat (Türkiye’nin yurtdışına yaptığı mal satışları yoluyla elde ettiği döviz tutarından yurtdışından yaptığı mal alışları için ödediği döviz tutarını düşüyoruz ve mal ya da dış ticaret dengesini buluyoruz.)</p>

  <p><b>Hizmetler Dengesi</b> = Hizmet Gelirleri - Hizmet Giderleri (Taşımacılık, turizm, inşaat, sigortacılık, finansal hizmetler ve diğer hizmetlerin gelir ve giderleri bu dengenin içine giriyor.)</p>

  <p><b>Gelir Dengesi</b> = Gelir - Gider (Doğrudan yatırımlar, portföy yatırımları, ücret ödemeleri gibi kalemlerin gelir ve giderleri bu dengeye giriyor.)</p>

  <p><b>Cari Transferler,</b> yurtdışındaki Türk işçilerin gelirleri gibi gelirler ile bunların karşıtı olan giderler bu kaleme giriyor.</p>

  <p>Sonuç olarak cari dengeyi şöyle hesaplıyoruz:</p>

  <p><b>Cari Denge</b> = Mal Dengesi + Hizmetler Dengesi + Gelir Dengesi + Cari Transferler</p>

  <p>Cari işlemler dengesi daha önce de belirtildiği gibi, devlet bütçesinin gelir-gider dengesine benzer. Yurtiçinde yerleşikler ile yurtdışında yerleşikler arasındaki mal ve hizmet ticaretinin dövizle yapıldığı varsayımı altında, cari işlemler dengesi bir ülkenin döviz dengesini gösterir. Örneğin cari işlemler açığı bir milyar olan bir ülke, kazandığı dövizlerden bir milyar dolar daha fazla döviz harcıyor demektir. Bu döviz açığı ya döviz borçlanılarak finanse edilecektir ya da rezervlerde duran dövizlerin cari işlemler açığı kadar azalmasıyla karşılanacaktır. Ülkeler kendi paralarını basarlar, ama başka ülkelerin paralarını basamazlar.</p>

  <p>Cari işlemler gelir ve giderlerine toplu olarak baktığımızda, bir ülkenin dış dünyayla ne kadar bütünleşmiş olduğunu görürüz. Toplam ithalat ve ihracat, mal piyasalarında bir ülkenin dış dünyaya açıklığının bir göstergesidir. Bunun için de, genellikle ihracat ve ithalatın toplamının (dış ticaret hacmi) GSYH’ya oranı kullanılır. Söz konusu oran Türkiye ekonomisi için yüzde 50-60 arasında değişirken, Tayvan gibi ekonomilerde yüzde 100’ün üzerindedir. Cari işlemler dengesinin gelir ve giderlerinin toplamı yalnızca mal piyasalarında değil, tüm mal ve hizmet piyasalarında bir ülkenin dışa açıklığını gösterir. Bu açıdan, daha anlamlı bir göstergedir.</p>

  <p>Mal dengesi ile cari işlemler dengesi dış ekonomik dengenin farklı taraflarını gösterir. Dış ticaret açığı vermek her zaman kötü bir anlama gelmez. Hizmet ticaretinde uzmanlaşmış bir ülke büyük dış ticaret açıkları verse dahi, cari işlemler dengesinde fazla verebilir. Bunun tersi de olabilir. Büyük dış ticaret fazlaları veren ülkeler yine çok büyük cari işlemler açıkları verebilir. Örneğin Rusya, Brezilya, Meksika gibi ülkeler petrol ve diğer hammadde ihracatından elde ettikleri gelirlerinin de yardımıyla yüksek dış ticaret fazlaları verebilmektedirler. Fakat aynı zamanda, bu ülkeler dış borçlarına ödedikleri faizlerin yüksek tutarlara ulaşması nedeniyle belli dönemlerde cari işlemler açığıyla karşı karşıya kalmaktadır.</p>

  <p>Ülkemizde cari işlemler açığının daha da büyük olmasını turizm ve işçi dövizleri gibi gelirler önlemektedir.</p>

  <h5>2.4.2.2. Sermaye Hesabı ve Finans Hesabı</h5>

  <p>Sermaye hesabını oluşturan kalemler şunlardır:</p>

  <p><b>Sermaye transferleri</b> (borcun bağışlanması, göçmen transferleri gibi), <b>üretilmeyen, finansal olmayan varlıklar</b> (kara parçası gibi maddi varlıklar ile imtiyaz, telif, ticari marka ve kira, lisans gibi transfer edilebilir sözleşmeler gibi maddi olmayan varlıklar.)</p>

  <p>Finans hesabını oluşturan alt dengelerin özet dökümü şöyledir:</p>

  <p><b>Doğrudan Yabancı Sermaye Yatırımı</b> = Yurtiçinde Doğrudan Yatırım - Yurtdışında Doğrudan Yatırım (Yani yabancı yatırımcıların Türkiye’de yaptıkları doğrudan yatırım için getirdikleri döviz tutarından bizim yatırımcıların yurtdışında yaptıkları yatırımlar için ülkeden çıkardıkları döviz tutarını düşüyor ve doğrudan yatırımlar konusunda ülkeye net döviz girişini hesaplıyoruz.)</p>

  <p><b>Portföy Hesabı</b> = Varlıklar - Yükümlülükler (portföy hesabının içine hisse senetleri ve borç senetleri giriyor. Yabancılara ait olup da bizim elimizde bulunanlar varlık, bizim çıkardığımız senetlerden yabancıların elinde bulunanlar ise yükümlülük oluşturuyor.)</p>

  <p><b>Diğer Yatırımlar</b> = Varlıklar - Yükümlülükler (Bu dengede varlıklar başlığı altında bizim yabancı ülkelerden kredi alacaklarımız, mevduatımız ve diğer varlıklarımız, yükümlülükler arasında ise yabancıların bizden olan kredi alacakları ve bizim bankalarımızdaki mevduatları yer alıyor.)</p>

  <p>Sonuç olarak finans hesabını şöyle gösterebiliriz:</p>

  <p><b>Finans Hesabı</b> = Doğrudan Yabancı Sermaye Yatırımı + Portföy Hesabı + Diğer Yatırımlar</p>

  <h5>2.4.2.3. Net Hata ve Noksan</h5>

  <p>Ödemeler dengesi, çift taraflı kayıt yöntemine göre tutulan muhasebe sistemine dayalı bir tablo olduğu için tanım gereği dengede olması gerekmektedir. Buna karşılık çeşitli kayıt hataları veya eksiklikleri nedeniyle ödemeler dengesi hesaplarının toplamı uygulamada sıfırdan büyük ya da küçük çıkar. Dengeyi sağlayabilmek için ortaya çıkan fark ters işaretli olarak “net hata ve noksan” adı altında yazılır ve böylece ödemeler dengesi dengeye gelmiş olur.</p>

  <p>Net hata ve noksan kalemi, ölçüm hataları ve tablodaki verilerin eksik veya fazla derlenmesinden kaynaklanır. Net hata ve noksan kaleminin oluşmasının nedenleri arasında şunları sayabiliriz: (1) Zaman uyumsuzlukları (İhraç edilmiş malın gidiş tarihi ile ihraç edilen mal karşılığında alınacak paranın gelişinin farklı dönemlerde olması gibi.) (2) Beyan yanlışlıkları veya hataları (Gümrük beyanlarındaki eksikler ya da yanlışlar gibi.) (3) Kayıt dışılıklar (Gelirlerin kayda girmemesi ya da finansmanın kayıt dışı olarak gerçekleştirilmesi gibi.) (4) Anketlerdeki ölçüm hataları (Turizm gelirlerinin belirlenmesinde uygulanan anketlerin gerçeği tam olarak yansıtamaması gibi.)</p>

  <p>Ödemeler dengesi düzenlenirken veriler bankalar, özel kesim kuruluşları, TÜİK ve Merkez Bankası veri tabanlarından derlenir. Ayrıca kişilere veya kurumlara anketler uygulanır. Bu veri kaynaklarının hepsinden doğan hatalar ve eksik ölçmeler söz konusu olabilirse de asıl hata ve eksikliğin özel kesim kuruluşlarından ve kişilere uygulanan anketlerden kaynaklandığı bilinmektedir. Bunun en önemli nedenleri arasında özel kesim kuruluşlarının kayıtdışılığa daha yatkın olması ve kişi ve kuruluşlara uygulanan anketlerin gösterdiği ortalamaların çoğu kez bütünü doğru olarak temsil etmemesi gösterilmektedir.</p>

  <p>Net hata ve noksan kalemi için standart bir miktar ya da orandan söz edilemez. Buna karşılık bu miktarın yüksekliği ve sürekli aynı yönde gelişiyor olması kayıtların, ölçümlerin, hesapların ve anketlerin doğru olmadığı yönünde kuşkuları artırır.</p>

  <h5>2.4.2.4. Rezerv Varlıklar</h5>

  <p>Rezerv varlıklar iki alt kalemden oluşur ve şöyle formüle edilebilir:</p>

  <p>Rezerv Varlıklar = Resmi Rezervler + Uluslararası Para Fonu Kredileri</p>

  <p>Resmi rezervler Merkez Bankası’nın döviz rezervlerindeki değişimi gösterir. İşareti artı ise döviz rezervlerinde eksilme olmuş, eksi ise döviz rezervlerinde artış olmuş demektir. Uluslararası Para Fonu kredileri ise IMF’den yapılan kullanımları ve IMF’ye yapılan ödemeleri gösterir. İşareti artı ise IMF’den kullanım yapılıyor, eksi ise IMF’ye geri ödeme yapılıyor demektir.</p>

  <h4>2.4.3. Cari Denge ile Tasarrufların İlişkisi</h4>

  <p>Bizim gibi parası dünya ticaretinde yaygın olarak kullanılmayan ülkelerde, ödemeler dengesi, yurtiçinde yerleşikler ile yurtdışında yerleşikler arasındaki her türlü ekonomik alışverişin yabancı para (döviz) cinsinden olduğunu varsayar. Bu nedenle, cari işlemler dengesi açık verirken (yurtdışından alınan mal ve hizmetlerin değerinin yurtdışına satılan mal ve hizmetlerin değerinden daha fazla olması), sermaye dengesinde fazla verilerek (ödediğinden daha fazla borçlanılarak) cari işlemler açığı finanse edilebilir. Yani döviz açığı, döviz borçlanması ya da mal ve hizmet karşılığı olmayan döviz girişleriyle finanse edilir.</p>

  <p>Daha önce de yazdığımız GSYH denklemlerimizi bir daha yazalım:</p>

  <p>Y = C + I + G + (X - M) (1)</p>

  <p>(Bu eşitlikte, Y GSYH’yı, C toplam tüketimi, I toplam yatırımı, G devlet harcamalarını, X ihracatı ve M ithalatı göstermektedir.) İhracat ve ithalat yalnızca malları değil, yurtiçinde yerleşikler ile yurtdışında yerleşikler arasındaki toplam mal ve hizmet alışverişini içerir. Dolayısıyla (X - M), aslında cari işlemler dengesidir.</p>

  <p>Tüketilmeyen kullanılabilir gelirin tasarruf olduğundan yola çıkarak, kullanılabilir geliri şöyle yazabiliriz:</p>

  <p>Y - T = C + S (2)</p>

  <p>(Burada, Y GSYH’yı, T vergileri, C tüketimi ve S toplam özel kesim tasarruflarını göstermektedir.)</p>

  <p>(1) ve (2) numaralı eşitlikleri bir araya getirirsek aşağıdaki eşitliğe ulaşabiliriz:</p>

  <p>(S - I) + (T - G) = (X - M) (3)</p>

  <p>(Bu eşitlikte (S - I) özel kesimin tasarruf-yatırım dengesini, (T - G) kamu kesiminin finansman dengesini ve (X - M) cari işlemler dengesini göstermektedir.)</p>

  <p>(3) numaralı eşitlik bize cari işlemler dengesinin özel kesim tasarruf-yatırım dengesi ile kamu kesimi finansman dengesinin toplamına eşit olduğunu gösteriyor.</p>

  <p>Özel kesim tasarruflarının üzerinde yatırım yaptığında (S - I) &lt; 0, kamu kesimi de finansman açığı verdiğinde cari işlemler açığının olması kaçınılmazdır. Bu durumda yurtiçi toplam tasarruf açığı, yurtdışı tasarrufların ithal edilmesiyle finanse edilmiş olmaktadır.</p>

  <p>Özel kesim tasarruf dengesi çeşitli ekonomik gelişmelerin bir sonucudur. Buna karşılık, kamu kesimi tasarruf dengesi bir politika değişkenidir. Dolayısıyla, özel kesimin çeşitli nedenlerle tasarruf açığı verdiği bir dönemde kamu kesimi aynı miktarda finansman fazlası vererek cari işlemler dengesinde bir açığın oluşmasını önleyebilir. Bu şekilde özel kesimin tasarruf açıkları kamu kesiminin tasarruf fazlasıyla finanse edilmiş olur ve yurtdışı tasarruflara ihtiyaç kalmaz.</p>

  <h2 id="uf04e3bb5-226b-4264-b21e-648b1b77494c">2.5. MAKALELER</h2>

  <h4>Düyun-u Umumiye</h4>

  <p>Mahfi Eğilmez (www.mahfiegilmez.com) 16.10.2012</p>

  <p>Düyun-u Umumiye-i Osmaniye Varidat-ı Muhassasa İdaresi (Türkçesi Osmanlı Genel Borçları Tahsis Edilmiş Gelirler İdaresi), 1872 ile 1939 yılları arasında Osmanlı İmparatorluğu’nun dış borçlarını denetleyen kurumun adıdır. Kısaca Düyun-u Umumiye olarak anılır.</p>

  <p>Osmanlı İmparatorluğu ilk dış borçlanmasını Kırım savaşına finansman bulabilmek için 1854 yılında yaptı. Bu yıldan 1874 yılına kadar geçen 20 yıllık sürede 15 ayrı dış borçlanma yapıldı ve toplamda 239 milyon lira borçlanıldı. Bu sürenin sonuna gelinirken Osmanlı İmparatorluğu alınan borçların anaparası bir yana faizlerini bile ödeyemez aşamaya geldi. Bunun üzerine Osmanlı İmparatorluğu bir kararname yayınlayarak vadesi gelen borçların yarısını ödeyeceğini açıklayan bir çeşit moratoryum ilan etti. Ne var ki bu söze de uyulamadı. 1877-78 Osmanlı-Rus savaşıyla (93 harbi) birlikte imparatorluk dış borçlarının yanı sıra Galata bankerlerinden almış olduğu iç borçları da ödeyemeyeceğini açıklamak zorunda kaldı.</p>

  <p>Moratoryum ilanının ertesinde Osmanlı İmparatorluğu alacaklılarıyla anlaşmaya gitti. Anlaşma son derecede ağır koşullar taşıyordu. 1879’da damga, alkollü içki, balık avı, tuz ve tütünden alınan vergi gelirlerini 10 yıl boyunca iç borçlar karşılığı olarak alacaklılara bıraktı. Bu işlemleri yürütmek üzere bir Rüsum-u Sitte İdaresi kuruldu. Resim ya da çoğulu olan rüsum, damga vergisi gibi dolaylı vergileri ifade ediyor. Sitte ise altı anlamına geliyor. Altı adet geliri kapsadığı için idareye bu ad verilmişti.</p>

  <p>Dış borçlardan alacaklı Avrupa devletleri yalnızca Galata bankerlerine olan iç borçlar için böyle bir idare kurulmasına tepki gösterdi ve 1881’de damga, alkollü içki, balık avı, tuz, tütün ve ipekten alınan vergilerin tüm geliri iç ve dış borçlara ayrıldı. Böylece Osmanlı İmparatorluğu bazı gelirlerini doğrudan borç ödemelerine tahsis etmek zorunda kalmış oluyordu. İş bu kadarla da bitmedi. Yabancı devletler iç ve dış borçların ödenmesinde kullanılmaya ayrılan bu gelirleri toplama ve alacaklılara ödeme görevinin de Osmanlı devletinden ayrı bir idare kurularak ona devredilmesini istediler. Hükümet yabancı devletlerin baskılarına dayanamadı ve 20 Aralık 1881’de yayınladığı Muharrem Kararnamesi ile Rüsum-u Sitte İdaresi’ni kaldırarak yerine Düyun-u Umumiye İdaresi’ni kurdu. 1882 yılında çalışmaya başlayan Düyun-u Umumiye’nin idare meclisi biri İngiliz ve Hollandalı borç verenlerin, biri Fransız, biri Alman, biri Avusturyalı, biri İtalyan borç verenlerin, biri ayrıcalıklı tahvil sahiplerinin temsilcilerinden ve biri de Osmanlı tebaasından olmak üzere 7 kişiden oluşuyordu. İdare binası bugünkü İstanbul Erkek Lisesi binasıydı. Düyun-u Umumiye İdaresi bu gelirleri toplayarak iç ve dış borçların alacaklılarına ödemeye başIadı.</p>

  <p>Düyun-u Umumiye İdaresi, Osmanlı İmparatorluğu’nun bağımsız bir devlet olarak maliyesini yönetme, vergi koyma ya da kaldırma, vergi oranlarını değiştirme gibi hükümranlık haklarının bir bölümünü elinden almış oluyordu. Düyun-u Umumiye İdaresi bu vergileri toplamakla kalmadı, bir süre sonra sanayi ve ticaret alanında yatırımlara da girişmeye başladı. 1912 yılı itibariyle Maliye Bakanlığında 5500 memur görev yaparken, Düyun-u Umumiye İdaresi’nde 9000 memur çalışıyor, Osmanlı İmparatorluğu’nun gelirlerinin yaklaşık üçte biri bu idarece tahsil ediliyordu.</p>

  <p>Kurtuluş Savaşı sırasında Ankara hükümeti Düyun-u Umumiye İdaresinin topladığı bütün gelirlere el koydu. Lozan Antlaşması’yla bu kurumun işleyişine son verildi. Osmanlı borçları Lozan’da imparatorluğu oluşturan ülkelere paylaştırıldı. En büyük pay Türkiye Cumhuriyeti’ne düştü. Türkiye, Osmanlı borçlarının geri ödenmesini ilk borcu aldığı 1854 yılından tam 100 yıl sonra, 1954 yılında tamamladı. Osmanlı borçlarının tasfiyesi Türkiye Cumhuriyeti’nin 30 yılına mal oldu.</p>

  <p>Osmanlı İmparatorluğu’nun batış öyküsü aslında Kanuni Sultan Süleyman’la başlar. Batıştaki ilk adım 1535 yılında Kanuni tarafından Fransızlara tanınan kapitülasyonlardır. Kapitülasyonlar sonradan genişletilerek neredeyse bütün Avrupalılara tanınmak zorunda kalındı. İmparatorluğun sanayi ve ticaret alanındaki batışının başlangıcı kapitülasyonlarsa finansal anlamda batışının başlangıcı da 1854 tarihli dış borçlanmadır. 1882’de faaliyete geçen Düyun-u Umumiye yönetimi ise bu batışın tescilinden ibarettir.</p>

  <p>Cumhuriyetin ilk kuşaklarının dış borçlanmadan uzak durmasının en önemli nedeni de 1954 yılına kadar ödemesi sürmüş olan Düyun-u Umumiye borçlarıdır.</p>

  <h4>Türkiye Ekonomisinde Kırılganlık Nerede?</h4>

  <p>Ercan Kumcu, <i>Haber Türk</i>/12.01.2010</p>

  <p>2008 yılının ekim ayından sonra ekonomi tepetaklak aşağı yönde yuvarlanmıştı. Geçen yılın ikinci yarısında çöküş duruldu. Yılın son üç ayında ise, bir önceki yılın düşük düzeylerine göre, ekonomide az da olsa bir kıpırdanma görünmeye başladı.</p>

  <p>Benzer bir eğilimi, ekonomik büyüme ile yakından ilgili verilerde de görebiliyoruz. Örneğin, 2008 yılının eylül ayından sonra her ay cari işlemler dengesindeki açık bir önceki yılın aynı ayına göre düşmeye başlamıştı. Hatta, ekim ayında cari işlemler dengesi küçük bir fazla vermişti. Son yayınlanan ödemeler dengesi verilerine göre, kasım ayında cari işlemler dengesindeki açık bir önceki yılın aynı ayına göre yeniden artmaya başladı.</p>

  <p>Cari işlemler açığı 2008 yılının kasım ayında 438 milyon dolarken, geçen yılın kasım ayında 1,6 milyar dolar oldu. En azından bu yılın ilk yarısında cari işlemler açığının her ay bir önceki yılın aynı ayına göre arttığını görmek hiç de şaşırtıcı olmayacak.</p>

  <p>Ekonomi kıpırdanırken, dış finansman olanakları aynı paralelde açılmıyor. Hazine ve Merkez Bankası hesaplarını dışarıda bırakırsak, Türkiye ekonomisinin diğer birimleri hâlâ yurtdışına net borç ödeyicisi durumundadır. Halbuki Türkiye ekonomisinin büyümesine en çok yardım eden ödemeler dengesinin bu kalemi. 2008 yılının ilk on bir ayında, Türkiye ekonomisine bu kalemden 50 milyar dolara yakın dış kaynak girişi olmuştu. Bu kalemden 2009 yılının ilk on bir ayında 11 milyar dolar civarında dış kaynak çıkışı oldu.</p>

  <p>Yurtdışından elde edilen ticari kredilerde kayda değer bir kıpırdanma görünmüyor. Temmuz-kasım dönemindeki beş ayda dış ticaret açığı (fob bazında) 13 milyar dolara yaklaştı. Bu dönemde yurtdışı ticari kredi yükümlülüğümüz yalnızca 271 milyon dolar arttı. Bu borçlanmanın tümü de kısa vadeli oldu. Halbuki dış piyasaların açık olduğu dönemlerde Türkiye ekonomisi ayda bir milyar dolar kadar ticari kredi borçlanmasını artırabiliyordu. Kısacası, son dönemlerde dış ticaret nakit bazda dönüyor gibi bir görüntü var.</p>

  <p>Bu yapı Türkiye ekonomisinin en önemli kırılganlıklarından biri olarak değerlendirilmeli. Dış borçlanma piyasası açılmadığı takdirde, Türkiye ekonomisinin ithalat kapasitesi sınırlı olacak ve ekonomik büyüme için gerekli ithalatı gerçekleştirmek zorlaşacak. Dolayısıyla, dış borçlanma piyasasının durumu son dönemde ekonomide gözlenen kıpırdanmaların tatminkâr bir büyüme sürecine dönmesini zorlaştırabilecek.</p>

  <p>Ödemeler dengesinin finans hesabı içinde portföy yatırımları aydan aya önemli hareketlilikler gösterse de, bu kanaldan belli bir kaynak akışı söz konusu. Örneğin, temmuz-kasım döneminde bu kanaldan Türkiye ekonomisine giren net kaynak 1 milyar doların üzerinde gerçekleşti. Bir önceki yıla göre düşmüş olsa da, son beş ay içinde doğrudan yatırımlardan net giriş 2,4 milyar dolara yaklaştı.</p>

  <p>Özellikle portföy yatırımları yoluyla bu yıl daha da fazla dış kaynak çekebilmemiz mümkün olabilecek. Ama ekonomik büyümeyi tatminkâr yapacak unsur yurtdışından ticari ve banka borçlanmalarının açılması olacak. Bu konuda gelişmiş ülkelerdeki uluslararası bankaların yeniden bu piyasaya dönmelerini beklemek durumundayız. Küresel krizin bizi ilgilendiren en önemli yanı da zaten bu alandaki gelişmeler oluyor. Bu alandaki gelişmeler gelişmiş ülkelerin kendileri için de çok önemli. Onlar bu alanda düzelirse, biz de düzeliriz, büyük bir olasılıkla daha da hızlı bir biçimde.</p>

  <h2 id="u1f58b79f-1633-4787-8763-cb6571f5cf32">2.6. SORULAR</h2>

  <ol>
    <li>Kamu kesimini oluşturan kurumları sıralayın.</li>

    <li>Bütçe ve bütçe finansmanı konusunda bilgi verin.</li>

    <li>Kamu kesiminin borçlanma gereksinimi nereden doğar?</li>

    <li>Kamu kesimi iç borçlanmasını kısaca anlatın.</li>

    <li>Kamu kesimi dış borçlanmasında tahvil ihracı yoluyla borçlanmayı anlatın.</li>

    <li>Kamu iktisadi teşebbüsleri ne amaçla kurulur? Bu teşebbüslerin özelleştirme yoluyla özel kesime devrini, mevcut piyasa sistemi içinde düşünerek, doğru buluyor musunuz? Doğru buluyorsanız bu teşebbüslerden kâr elde ediliyor olsa görüşünüz değişir mi?</li>

    <li>İç ve dış ekonomik denge hakkında bilgi verin.</li>

    <li>Ödemeler dengesi neyi gösterir? Ödemeler dengesinin alt dengelerini sıralayın.</li>

    <li>Net hata ve noksan nedir, nasıl doğar?</li>

    <li>Kamu kesimi genel mali denge denklemini yazın.</li>
  </ol>
</body>
</html>
