<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Ekonomi Politikası</title>
</head>

<body>
  <h1 id="08">8. Parasal Yapı</h1>

  <p class="alinti">Kapitalist sistemi yıkmanın en iyi yolu<br />
  paranın değerini düşürmektir. Sürekli<br />
  enflasyon yoluyla devlet gizlice ve fark<br />
  ettirmeden vatandaşlarının servetlerinin<br />
  önemli bölümüne el koyar.</p>

  <p class="alintilanan">VLADİMİR İLYİÇ LENİN</p>

  <h2 id="081">8.1. PARANIN ÖNEMİ VE AYRICALIKLARI</h2>

  <p>Merkez bankalarını ekonomideki diğer birimlerden ayıran en büyük özellik, ekonomideki herkes tarafından kabul edilen ulusal parayı basmaktaki tekel yetkisidir. Burada ulusal para sözcüğünden, ulusal ekonomide (1) Mal ve hizmetlerin değiştokuşunda aracılık hizmeti veren, (2) Mal ve hizmetlerin değerinin tespitinde değer ölçüsü olarak kullanılan, (3) Bir tasarruf aracı olarak kullanılabilen her şeyi anlıyoruz.</p>

  <p>Tekel yetkisi merkez bankalarına diğer şirket ya da bankalarda olmayan şu kolaylıkları sağlıyor: (1) Merkez bankaları başkalarından borç almak zorunda değiller. Para basarlar. (2) Paraya ihtiyaçları olduğunda borç senedi imzalamak yerine bastıkları parayı kullanırlar. (3) Merkez bankalarının yarattığı para aslında bilançolarında bir yükümlülük kalemidir ama bu yükümlülüğün ne vadesi vardır ne de geri ödenmesi (bir başka şeyle değiştirilmesi) söz konusudur. Dolayısıyla, yaratılan para karşılıksızdır.</p>

  <p>Bastıkları parayı bir başka şeyle değiştirmek zorunluluğunda olmayan merkez bankaları yarattıkları paranın “para” olarak tedavül etmesi (talep edilmesi) için paranın değerini korumaya çalışırlar. Paranın değeri, mal ve hizmetler cinsinden değeridir. Yani paranın değerinin korunması, aslında ekonomideki ortalama fiyatların istikrarıdır.</p>

  <p>Herhangi bir şekilde altın ya da reel bir değere bağlanmayan “para”nın piyasada talep görebilmesi paranın iç ve dış değerindeki istikrarı yanında devletin de tüm iç ekonomik faaliyetlerini tekel ayrıcalığı verdiği merkez bankasının bastığı para cinsinden yapmasına bağlıdır. Aksi takdirde, merkez bankalarının yarattığı “para”nın ekonomideki başka birimlerce yaratılan borç senetlerinden hiçbir farkı kalmaz. Örneğin devletin, vergileri ulusal para cinsinden değil de, herhangi bir ulusun parası cinsinden (örneğin Amerikan doları) de ödenebileceğini açıklaması, ulusal paranın “para” olma özelliğini büyük ölçüde azaltacaktır. Çünkü bu şekilde devlet, vatandaşlarının kendisine olan yükümlülüklerinin yerine getirilmesinde başka ülkelerin paralarını kabul ederek ulusal paranın tekel konumunu zayıflatmış olmaktadır. Keza, devletin kendi açtığı ya da açılmasına izin verdiği işyerlerinde ulusal para yerine başka ulusların parasının değiştokuş aracı olarak kullanılmasına izin vermesi, ulusal paranın tekel konumunu zayıflatır. Parayı “para” yapan, çeşitli hukuki düzenlemelerin yanında, paranın basıldığı ülkede tekel olmasıdır.</p>

  <p>Ulusal paranın tekel konumu zayıfladığında ya da kaldırıldığında, özellikle paranın iç ve dış değerinin istikrarlı olmadığı ülkelerde, ulusal paranın “para” olarak değerlendirilmesinin fazla bir anlamı yoktur. Merkez bankaları tarafından hiçbir karşılığa dayandırılmadan çıkarılan ulusal para, ancak sözü edilen hukuki çerçeve içinde ve ekonomik istikrarın devamı yoluyla “para” olma özelliğini koruyabilir. Ekonomik istikrara sahip olmayan ülkelerde, istikrarsızlıkla yaşamayı kolaylaştırmaya yönelik olarak ulusal paranın hukuki egemenliğini azaltıcı uygulamalara gidilebilmektedir. Örneğin yüksek enflasyon ortamında, ululusal paranın “para” olma özelliğinin yıprandığı ülkelerde başka ülkelerin paralarının yaygın bir biçimde kullanıldığı (para ikamesi) gözlenir.</p>

  <p>Türkiye’de 1970’li yıllarda başlayan enflasyon ortamı Türk Lirası’nın “para” olma özelliğini büyük ölçüde yıpratmıştır. 2001 yılından sonra uygulamaya konan istikrar önlemleriyle beraber enflasyon tek haneli rakamlara indirilmiş olsa da, geçmişten gelen tortu hâlâ vardır. Örneğin, Türkiye’deki toplam tasarruf mevduatlarının üçte biri hâlâ çeşitli dövizler cinsindendir. Yüksek enflasyon ortamında bu oranın yüzde 50’yi geçtiği dönemler olmuştur.</p>

  <p>Ekonomik istikrarsızlık ortamında devletin ulusal paranın hukuki egemenliğini yıkacak ya da zayıflatacak birçok uygulamalarına şahit olunabilir. Bunlara örnek olarak şu uygulamaları sıralayabiliriz: (1) Yabancı para üzerinden bankacılık sisteminde tasarruf yapılabilmesi. (2) Devletin özelleştirme faaliyetlerinde yabancı paralar üzerinden değerleme yapması. (3) Ödemeyi yabancı para cinsinden kabul etmesi. (4) Devletin yurtiçindeki yerleşiklerden yabancı paralar üzerinden borçlanması. (5) Yerleşikler arasında ileriye dönük yükümlülüklerde yabancı para üzerinden yapılan sözleşmelerin devletçe geçerli kabul edilmesi. (6) Yerleşikler arasındaki yükümlülüklerin nominal değerinin yabancı paralara endekslenmesi.</p>

  <p>Bu çeşit uygulamalar yaşamı kolaylaştırsa da ekonomik istikrara ulaşılmasını güçleştirir.</p>

  <h2 id="082">8.2. MERKEZ BANKASI</h2>

  <p>Ekonomideki her şirket gibi, merkez bankaları da yükümlülükler yaratıp elde ettiği kaynaklarla yatırım (plasman) yaparlar. Ticari bankaların en önemli yükümlülükleri özkaynakları (sermaye) ve halktan topladıkları mevduatlardır. Merkez bankalarının en önemli yükümlülükleri ise piyasaya çıkardıkları “ulusal para”dır (emisyon). Merkez bankalarında sermaye çok önemli değildir. Merkez bankaları yarattıkları kaynakla ekonomide genellikle iki kesime ulusal para cinsinden kredi verir: Devlet ve bankacılık sektörü. Birçok ülkede merkez bankasının devlete vereceği kredinin miktarı yasayla kısıtlanmıştır. Bankacılık sektörüne vereceği kredi miktarı ise merkez bankasının yaratmak istediği paranın miktarıyla ilgilidir. Türkiye’de Merkez Bankası’nın devlete doğrudan kredi vermesi 2001’den itibaren yasaklanmıştır. Merkez bankalarının devlete kredi vermesinin kısıtlanmasının ya da yasaklanmasının tek nedeni vardır: Devlet piyasadaki cari faiz oranlarına duyarsızdır; finansman açığı kadar borçlanma ihtiyacı içindedir; cari faiz oranları devletin finansman açıklarının düşürülmesi ya da artırılması konusunda bir etken değildir. Buna karşılık, bankacılık sektörü kâr amaçlı kuruluşlar olduğundan, merkez bankasından aldığı kaynakları kârlı bir biçimde kullanmak ister. Dolayısıyla, merkez bankaları bankacılık sektörüne açacağı kredileri miktar değil, faiz yoluyla kontrol edebilir.</p>

  <p>Merkez bankalarının bir diğer işlevi bastığı paranın dış değerinin istikrarını sağlamaktır. Bu amaçtan yola çıkarak merkez bankaları uluslararası kabul görmüş ödeme araçlarını, altın ve diğer merkez bankalarının bastıkları paraları kendi rezervlerinde bulundurmayı stratejilerinin bir parçası yaparlar. Altın ve yabancı paraları merkez bankaları kendi kaynaklarından, bastıkları ulusal para karşılığında satın alırlar. Yani, emisyon karşılığında altın ve döviz biriktirirler. Türkiye gibi ülkelerde merkez bankası, döviz borçlanarak da döviz varlıkları biriktirme çabası içine girmiştir. Örneğin, 1976 yılında uygulamaya konan, yabancı ülkelerde çalışan Türk vatandaşlarının merkez bankasına mevduat yapabilmesini sağlayan kredi mektuplu döviz tevdiat hesapları (<i>Dresdner hasabı</i>) uygulaması halen yürürlüktedir.</p>

  <p>Bu açıklamalardan tipik bir merkez bankası bilançosu en basit biçimiyle Tablo 1O’daki gibidir.</p>

  <figure id="t10">
    <table class="left">
      <caption>
        Tablo 10: Merkez Bankası Bilançosu<br />
        Temel Kalemler I
      </caption>

      <tr>
        <th>Varlıklar</th>

        <th>Yükümlülükler</th>
      </tr>

      <tr>
        <td><b>A. Dış Varlıklar</b></td>

        <td><b>A. Dış Yükümlülükler</b></td>
      </tr>

      <tr>
        <td>1. Altın</td>

        <td><b>B. Emisyon</b></td>
      </tr>

      <tr>
        <td>2. Döviz rezervleri</td>

        <td><b>C. Özvarlıklar</b></td>
      </tr>

      <tr>
        <td></td>

        <td>1. Sermaye</td>
      </tr>

      <tr>
        <td><b>B. İç Varlıklar</b></td>

        <td>2. Kâr</td>
      </tr>

      <tr>
        <td>1. Kamu kredileri</td>

        <td></td>
      </tr>

      <tr>
        <td>2. Bankalara krediler</td>

        <td></td>
      </tr>
    </table>
  </figure>

  <p>Bu şekilde bir merkez bankasının bilançosunun varlıklar tarafını “iç varlıklar” ve “dış varlıklar” olarak ikiye ayırabiliyoruz. Varlıkları bu şekilde ikiye ayırmak analitik olarak bir merkez bankasının yarattığı ulusal parayla yurtiçinde kredi mi verdiği yoksa başka ülkelerin paralarına mı yatırım yaptığı anlaşılabiliyor.</p>

  <p>Merkez bankalarının para basarak dış varlık biriktirmesi mali piyasalarda cari kur düzeyinde döviz talebinin düşük, ulusal para talebinin güçlü olduğunun göstergesidir. Buna karşılık, bir merkez bankasının ulusal para karşılığında dış varlıklarını satması cari kur düzeyinde ulusal paraya olan talebin zayıf, döviz talebinin güçlü olduğu anlamına gelir. Merkez bankalarının kredi vererek iç varlıklarını artırması kısa süre için mal ve hizmetlerde talep uyandırıcı bir etki yapar. Dolayısıyla, bu ayırım para politikasını analiz edebilme açısından önemlidir.</p>

  <p>Merkez bankalarının ulusal parayı yaratmadaki tekel konumu nedeniyle bir başka işlevi de devletin haznedarlığını yapmaktır. Bu işlev çerçevesinde, devletin her türlü gelirleri merkez bankasına yatar ve devlet her türlü harcamasını merkez bankasındaki mevduatlarından yapar. Devlet hizmetlerinin ulusal düzeyde yaygınlığı, buna karşılık merkez bankasının kısıtlı şube sayısı olması nedeniyle merkez bankasının belirleyeceği bir ticari banka da onun adına devletin ödemelerini yapabilir, gelirlerini toplayabilir. Türkiye’de bu görevi yapan banka Ziraat Bankası’dır.</p>

  <p>Ulusal parayı yaratmadaki tekel konumu nedeniyle merkez bankalarının bir başka işlevi de bankaların bankası olmak işlevidir. Merkez bankaları bankalara belli bir faiz oranından kredi verebilir. Bankalardan mevduat kabul edebilir. Ticari bankaların merkez bankasında serbest mevduat bulundurmaları bankalararası ödemelerde kolaylık yaratır. Nasıl ki, ekonomik birimler bankalardaki mevduatları yoluyla para alışverişini kolayca yapabiliyorsa, bankalar da merkez bankasındaki mevduatları yoluyla elektronik fon transfer sistemini kullanarak kendi aralarındaki para alışverişini kolayca yapabilir. Merkez bankalarının yukarıdaki işlevlerini de gösteren bilançosu aşağıda sunulan tablodaki gibi olur:</p>

  <figure id="t11">
    <table class="left">
      <caption>
        Tablo 11: Merkez Bankası Bilançosu<br />
        Temel Kalemler II
      </caption>

      <tr>
        <th>Varlıklar</th>

        <th>Yükümlülükler</th>
      </tr>

      <tr>
        <td><b>A. Dış Varlıklar</b></td>

        <td><b>A. Dış Yükümlülükler</b></td>
      </tr>

      <tr>
        <td>1. Altın</td>

        <td><b>B. Emisyon</b></td>
      </tr>

      <tr>
        <td>2. Döviz rezervleri</td>

        <td><b>C. Banka Mevduatları</b></td>
      </tr>

      <tr>
        <td></td>

        <td><b>D. Kamu Mevduatları</b></td>
      </tr>

      <tr>
        <td><b>B. İç Varlıklar</b></td>

        <td><b>E. Özvarlıklar</b></td>
      </tr>

      <tr>
        <td>1. Kamu kredileri</td>

        <td>1. Sermaye</td>
      </tr>

      <tr>
        <td>2. Bankalara krediler</td>

        <td>2. Kâr</td>
      </tr>
    </table>
  </figure>

  <p>Yine ulusal para yaratmadaki konumunun bir uzantısı olarak merkez bankalarının açıkça belirtilmeyen fakat uluslararası kabul görmüş bir diğer işlevi de “son ödeme mercii” (<i>lender of last resort</i>) olmasıdır. Bu görev Merkez Bankası yasasında açıkça belirtilmiştir.</p>

  <p>Bu görev çerçevesinde, ulusal para cinsinden ödemeler sistemindeki tıkanıklık ya da piyasada sisteme olan güvensizlik nedenleriyle bankacılık sisteminin yükümlülüklerini ulusal paıra cinsinden ödeyememesi durumunda, merkez bankaları “son ödeme mercii” olarak devreye girerek bankalara borç verme (likidite) yoluyla olası krizleri önler. ABD’deki Büyük Depresyon’un nedeni olarak bazı bilim adamları, ABD Merkez Bankası’nın (FED) bu rolünü oynamaktan kaçınmasını gösterir. Eğer FED piyasanın likidite ihtiyacını “son ödeme mercii” olarak yerine getirseydi, Büyük Depresyon çıkmazdı ya da yaşandığı kadar derin olmazdı biçiminde iddialar vardır. 2008 yılında derinleşen küresel kriz esnasında FED aynı yanlışa düşmemiş ve “son ödeme mercii” olarak mali piyasalara gerekli likiditeyi vererek Amerika’da tüm bankacılık sisteminin batmasını engellemiştir.</p>

  <p>Benzer bir durum ülkemizde de yaşanmıştır. Türk Lirası’nın diğer paralar karşısında hızla değer kaybetmesinin yarattığı panik içinde, 1994 ve 2000 yıllarında bankacılık sistemine olan güvensizliğin oluşmasıyla Merkez Bankası’nın “son ödeme mercii” rolünü oynamaktan kaçınması birkaç bankanın ödeme krizine girmesine neden olmuştur. 1994 yılında devletin bankalar sistemindeki tüm tasarruf mevduatlarına tam güvence vermesi yasasına bu çerçevede bir hüküm konulduktan sonra zaten doğal görevi olarak Merkez Bankası’nın “son borç verme mercii” rolünü oynaması tüm bankacılık sisteminin felç olmasını önlemiştir.</p>

  <p>Merkez bankaları, bankacılık sisteminin mevduat-kredi zinciri içinde kaydi para yaratmasını sınırlamaya yönelik olarak bankaların topladığı mevduatların belli bir bölümünün kendilerinde tutulmasını şart koşar. Bankaların mevduatlarının belli bölümünü merkez bankalarına mevduat yapmasına “mevduat munzam karşılıkları” denir. Bir para politikası aracı olarak mevduat munzam karşılıkları (zorunlu karşılıklar) uygulaması giderek önemini yitirmiştir. Örneğin, İngiltere’de böyle bir uygulama artık yoktur. Bu rolünü de eklediğimizde bir merkez bankasının bilançosu aşağıdaki tablodaki gibi olmaktadır.</p>

  <figure id="t12">
    <table class="left">
      <caption>
        Tablo 12: Merkez Bankası Bilançosu<br />
        Temel Kalemler III
      </caption>

      <tr>
        <th>Varlıklar</th>

        <th>Yükümlülükler</th>
      </tr>

      <tr>
        <td><b>A. Dış Varlıklar</b></td>

        <td><b>A. Dış Yükümlülükler</b></td>
      </tr>

      <tr>
        <td>1. Altın</td>

        <td><b>B. İç Yükümlülükler</b></td>
      </tr>

      <tr>
        <td>2. Döviz rezervleri</td>

        <td>1. Rezerv Para</td>
      </tr>

      <tr>
        <td></td>

        <td>a. Emisyon</td>
      </tr>

      <tr>
        <td><b>B. İç Varlıklar</b></td>

        <td>b. Zorunlu Karşılıklar</td>
      </tr>

      <tr>
        <td>1. Kamu kredileri</td>

        <td>c. Banka Mevduatları</td>
      </tr>

      <tr>
        <td>2. Bankalara krediler</td>

        <td>2. Kamu Mevduatları</td>
      </tr>

      <tr>
        <td>3. Diğer Kalemler (net)</td>

        <td></td>
      </tr>
    </table>
  </figure>

  <p>Merkez bankası bilançosunu bu şekilde yazmamızın diğerlerinden önemli bir farkı özkaynak kaleminin yükümlülüklerde değil, ters işaretle varlıklar kısmının “iç varlıklar” alt kaleminde “diğer kalemler” başlığı altında gösterilmiş olmasıdır. Bu şekilde, toplam iç varlıklardan merkez bankasının özvarlıkları çıkararak merkez bankasının borçlanma yoluyla (para basarak) yarattığı net iç varlıkları görebilmekteyiz. Bir diğer husus ise, zorunlu karşılıkları bilançonun yükümlülükler kısmında açıkça göstermenin yanında, emisyon, zorunlu karşılıklar ve bankaların yaptığı serbest mevduatların toplamını “rezerv para” olarak adlandırmamızdır.</p>

  <p>Rezerv para, merkez bankasının bastığı parayı ve haznedarlık görevi olmayan (Hazine gibi) kesimlerle olan yükümlülük ilişkisini gösterir. Merkez bankasının yarattığı bu büyüklük emisyondan farklıdır, ama emisyonu da içerir. Ekonomide bankacılık sisteminin kredi-mevduat zinciri içinde kaydi para yaratmasının gücü de “rezerv para” denilen bu büyüklükten kaynaklanır. Merkez bankasındaki mevduatların ya da daha geniş olarak merkez bankasının ulusal para cinsinden yükümlülüklerinin emisyondan fazla bir farkı yoktur. Şöyle ki, merkez bankası kendinde tuttuğu bütün iç yükümlülükleri piyasanın talebi üzerine ulusal para cinsinden ödemeyi taahhüt eder. Piyasaların dönemsel olarak nakit varlıklarının bir kısmını merkez bankasında mevduat olarak tutması, varlıkları içindeki nakit olgusunu değiştirmeyecektir. Çünkü istenildiğinde, mevduatlar ulusal para cinsinden merkez bankasından çekilebilecektir. Bu nedenle merkez bankası açısından para politikasının bir aracı olarak emisyon değil, rezerv paranın büyüklüğü önemlidir.</p>

  <p>Bu büyüklük, “rezerv para çarpanı” olarak tanımlanan bir süreç içinde bankacılık sistemi tarafından verilen kredinin tekrar bankacılık sisteminde mevduat haline gelmesiyle oluşan sürekli bir mekanizma çerçevesinde ülkedeki mevduat hacmini, dolayısıyla “para arzı” olarak tanımlanan ekonomik büyüklüğü oluşturur. Makroekonomide, diğer değişkenleri (üretim, istihdam, fiyat düzeyi, faizler) etkileyen değişken geniş anlamlı para arzı ise, merkez bankalarının bu değişkeni kontrol etme mekanizması doğrudan değil, dolaylı olmaktadır. Buna karşılık, teorik olarak, merkez bankalarının kendi bilanço büyüklükleri üzerinde, hatta bilançolarının çeşitli kalemleri arasındaki dağılımı konusunda bir politika aracı olarak tam kontrolleri vardır.</p>

  <h2 id="083">8.3. BANKALAR</h2>

  <figure>
    <img alt="şema" src="../Images/x01.jpg" />

    <figcaption>Bankaların Fon Aktarım Mekanizması</figcaption>
  </figure>

  <p>Para piyasasının en önemli kuruluşları bankalardır. Bankaların devreye girdiği fon aktarımı mekanizması yukarıdaki şemada yer alan dolaylı finansmanın bir biçimidir. Yani bankalar, ellerinde fon fazlası (tasarruf) bulunanların tasarruflarını alarak, fon talep edenlere kredi açarlar. Bankaların yalnızca yurtiçindeki tasarruf sahiplerinden değil aynı zamanda yurtdışındaki fon sahiplerinden de fon sağlamaları mümkündür. Bu durumda şemanın alt tarafı bankalar açısından yeni bir görünüm alır.</p>

  <p>Bankaların yurtdışından elde ettikleri fonları (krediler), yurtiçinden topladıkları fonlarda (mevduat) olduğu gibi çeşitli biçimlerde kullanmaları mümkündür. Bunlar, (1) Hazine’ye kredi (Hazine kâğıtlarının alınması), (2) Yurtiçindeki kişi ve kuruluşlara kredi, (3) Diğer, biçiminde sıralanabilir.</p>

  <p>Bankalar topladıkları fonları kredi olarak kullandırırken çeşitli risklerle karşı karşıyadırlar. Bunların başlıcaları şunlardır: (1) Kredi riski: Bunun anlamı verilen kredinin geri alınıp alınamayacağıdır. Yani kredi verilen firmanın durumu burada önem kazanır. (2) Piyasa riski: Kredi verilen firmanın durumu iyi olabilir ama piyasaların kötü gitmesi sonucu kredi fiyatlaması değişebilir ya da yatırım yapılan bononun fiyatı yatırımcı aleyhine gelişebilir. (3) Operasyonel risk: Kredi veya piyasa riskleri altında sınıflandırılamayan diğer tüm risklere verilen genel addır. Genellikle kayıt hatalarını ve olağanüstü şartların oluşmasıyla yapılabilecek olası hataları içerir.</p>

  <p>Kredi riski, bankaların açtığı kredilerin yöneldiği şirketlerin gücüyle ilgilidir. Eğer kredi verilen şirketin durumu kötüye gidiyorsa o zaman açılan kredinin geri alınması riski giderek artar. O nedenle kredinin karşılığı bir başka deyişle güvencesi önemlidir. Güvencenin en kolay nakde dönüşebileni Hazine kâğıtları ve bir başka bankanın teminat mektubudur. Ondan sonra gayrimenkul ipoteği gelir. Eğer bu teminatlar varsa, kredinin zamanında ödenmemesi halinde banka, teminatı nakde çevirerek alacağını tahsil edebilir.</p>

  <p>Piyasa riski, bankaların karşı karşıya bulunduğu önemli risklerden biridir. Banka sağlam olabilir. Kredi risklerini iyi düzenlemiş olabilir. Ama piyasalarda ortaya çıkabilecek karışıklıklar faiz yükselmesine ya da devalüasyona neden olursa banka, kendisini etkileyecek bir riskle karşı karşıya kalmış olacaktır. Örneğin faizlerde kötümser beklentilerin hızla yükselmesi sonucunda ortaya çıkan artışların kredilere yansıtılamaması halinde banka güç duruma düşebilir. Bunu önlemek için mevduat faizlerini yükseltmezse mevduat çekilişiyle karşı karşıya kalabilir. Öte yandan mevduat faizini yükseltirse kârlılığı tehlikeye girebilir. Bunlar önemli risklerdir.</p>

  <p>Mevduat-kredi zaman riski, bu iki büyüklük arasında ortaya çıkabilecek vade uyumsuzluğunun yaratacağı riski ifade etmektedir. Bir bankanın 3 ayrı kişiden mevduat topladığını varsayalım.</p>

  <p>A’nın 100.000 TL mevduatı 1 ay vadeli,</p>

  <p>B’nin 50.000 TL mevduatı 3 ay vadeli,</p>

  <p>C’nin 75.000 TL mevduatı 6 ay vadeli olsun.</p>

  <p>Bu bankanın kredileri de şöyle olsun:</p>

  <p>D’ye açılan kredi 80.000 TL, 12 ay vadeli,</p>

  <p>E’ye açılan kredi 30.000 TL, 6 ay vadeli,</p>

  <p>F’ye açılan kredi 60.000 TL, 3 ay vadeli.</p>

  <p>Bankanın 55.000 TL parası da kasasında ve başka bankalarda bulunuyor olsun. A’nın bir aylık vadesi dolduğunda mevduatını geri istemesi halinde bankanın bunun tümünü kasasındaki, mevcut parayla ödeyecek imkânı yoktur. Bu durumda banka, vadesi dolmadan diğer kredilerinden bir bölümünü geri çağırmak zorunda kalacaktır.</p>

  <p>Yukarıdaki örnekte fonların ortalama vadesinin 3,3 ay, kredilerin vadesinin ise 7 ay olduğu görülmektedir. Mevduat-kredi zaman riski böylece ortaya çıkar. İdeal durum bankaların fonlarına verdikleri vade ile bu fonların kullanımının vadesi arasında birebir ya da birebire çok yakın bir ilişkinin olmasıdır. Bu orandan ne kadar uzaklaşılırsa risk o kadar büyür.</p>

  <p>Kur riski, başlıca açık pozisyon uygulamasından ortaya çıkar. Bankaların yurtdışından elde ettikleri fonların kullanımında önemli noktalardan biri, fonlar ve yükümlülükler arasında miktar uyumunun kurulmasıdır. Yükümlülük (yurtdışından alınan kredi) ile kullanım (açılan kredi) aynı para biriminden değilse karşımıza açık pozisyon olarak adlandırılan konu çıkar. Bunu bir örnekle açıklayalım.</p>

  <p>Bir bankanın yurtdışından bir yıl vadeli ve % 5 faizli 100 milyon dolar kredi aldığını, bunu 1 USD = 1,5 TL kuruyla Türk Lirasına çevirerek aynı gün 1 yıl vadeli ve yıllık % 8 faizli devlet tahviline yatırdığını düşünelim. Bir yılın sonunda 1 USD = 1,8 TL’lik bir kur oluştuğunu varsayalım.</p>

  <p>100.000.000 USD x 1,5 = 150.000.000 TL</p>

  <p>150.000.000 TL X 0,08 = 12.000.000 TL faiz geliri</p>

  <p>150.000.000 TL + 12.000.000 : 162.000.000 TL anapara + faiz</p>

  <p>162.000.000 TL / 1,8 = 90.000.000 USD</p>

  <p>100.000.000 USD - 90.000.000 USD = 10.000.000 USD zarar doğmuş olmaktadır.</p>

  <p>Görüleceği üzere açık pozisyonun en önemli riski devalüasyon riskidir. O nedenle bankaların açık pozisyonlarının özkaynaklarının belirli bir oranını aşmamasını düzenleyen yasal düzenlemeler yapılmaktadır.</p>

  <p>Bankaların bu riskleri iyi değerlendirmesi sağlıklı bir finansal yapı oluşturabilmeleri için önemli olduğu kadar, ülkenin mali sisteminin sağlıklı olabilmesi açısından da önemlidir.</p>

  <p>Bankalararası para piyasası normal olarak bankaların kendi aralarında kurmaları gereken bir piyasadır. Ne var ki Türkiye’de bankalararası para piyasası güven ortamının da kurulması gerektiği gerekçesiyle ilk başta Merkez Bankası tarafından organize edildi.</p>

  <p>Sistem şematik olarak şöyle işler:</p>

  <figure>
    <img alt="Görüntü" src="../Images/x02.jpg" />

    <figcaption>Bankalararası Para Piyasasının İşleyişi</figcaption>
  </figure>

  <p>Aslında birbiriyle ilişkiye geçebilecek olan iki banka, bu şemada gösterildiği gibi Merkez Bankası aracılığıyla ilişkiye geçmektedir. Böyle fon fazlası olan banka fon fazlasını, üzerinde anlaşılan gecelik faizle Merkez Bankası’na vermekte, fon ihtiyacı olan banka da yine aynı faizle ihtiyacını Merkez Bankası’ndan karşılamış olmaktadır.</p>

  <p>Merkez Bankası, bu işlemi yapmak isteyen bankalardan önceden yeteri miktarda Hazine kâğıdını teminat olarak almaktadır.</p>

  <p>Eğer Merkez Bankası bu piyasada oluşan faizi düşük ya da yüksek bulursa kendi kotasyonunu da ekrana girebilmektedir. Merkez Bankası bu kotasyonun kendisine ait olduğunu göstermek zorundadır. O nedenle bu kotasyonun yanına yıldız (*) konulmaktadır.</p>

  <p>Bankalar çift taraflı kotasyon da verebilirler. Eğer O / N 8 / 8,5 gibi bir kotasyon varsa bu, ilgili bankanın % 8 faizle fon almak ve 8,5 faizle fon satmak istediğini gösterir.</p>

  <p>Para piyasası geliştikçe bankalar Merkez Bankası’nın aracılığı olmaksızın kendi aralarında para alışverişi yapmaktadır. Bu alışverişle birbirlerinin riskini üstlenmek durumunda kalırlar.</p>

  <h2 id="084">8.4. SERMAYE PİYASASI</h2>

  <p>Sermaye piyasası, bir yıldan daha uzun süreli borç verilebilir fonları arz edenler ile bu tür uzun süreli fonları talep edenleri bir araya getiren bir piyasadır. Sermaye piyasası, para piyasasına göre daha resmi bir şekilde oluşturulmuş ve genelde belirli bir yeri olan bir piyasadır. Bununla birlikte söz konusu belirli yerin dışında da yaygın bir sermaye piyasasından söz etmek mümkündün</p>

  <p>Sermaye piyasasının oluşturulduğu yere “menkul kıymetler borsası” (<i>stock exchange</i>) adı verilmektedir. Menkul kıymetler borsası, hisse senedi ve tahvillerin, borsaya üye olan kişiler arasında alım satımının gerçekleştirildiği yerdir. Dünyadaki önemli menkul kıymetler borsaları arasında Tokyo Stock Exchange, New York Stock Exchange ve London Stock Exchange yer almaktadır.</p>

  <p>Bazı ülkelerde ilk kez satışa sunulan tahvil, bono ve hisse senetleri borsa dışında kayıt alarak işlem görürler. Bu durumda borsa, ikinci elden satış işlemleriyle ilgilenir. Bazı ülkelerde ise borsa ilk elden satış işlemlerinin de yürütüldüğü yer olarak görev yapar.</p>

  <p>Borsalar kendilerine ait ayrı bir binada çalışmalarına karşılık, sermaye piyasası işlemlerinin tümünün bu binalarda yürütülmesi söz konusu değildir. “Tezgâh dışı piyasa” (<i>over the counter market</i>) belirli bir yerde toplanmaz. Telefon ve bilgisayar bağlantılarıyla anında haberleşme ve işlem yapma imkânı bulunan piyasa üyeleri (brokerlar), bir araya gelmelerine gerek kalmadan da hisse senedi ve tahvillerin alım satımını gerçekleştirebilirler. Böyle piyasalarda el değiştiren para ve sermaye piyasası araçlarının yapılabilmesi için clearing kurumları olması gerekir.</p>

  <p>Sermaye piyasasında borç verilebilir fonların, bu fonları arz edenlerden talep edenlere devri, tahvil, bono ve hisse senedi gibi kâğıtlar aracılığıyla gerçekleşir.</p>

  <p>Sermaye piyasasının temel kurumları kişiler, özel ve kamusal kurumlar, bankalar, sigorta şirketleri, sosyal güvenlik kurumları, Hazine ve Merkez Bankası’dır. Hazine bu piyasayı bir yıl ve daha uzun vadeli tahvil ihraçlarıyla, Merkez Bankası ise yukarıda para piyasasıyla ilgili açıklamalarda değinilen konulara ek olarak açık piyasa işlemleri yoluyla alıp sattığı tahvil ve hisse senetleriyle etkiler.</p>

  <p>Sermaye piyasasında borç verilebilir fonlar arzı ile bu fonlara yönelik talebi dengeleyen unsurlar, faiz ve temettü gelirleri gibi ölçülerdir.</p>

  <p>Hazine’nin kamu açıklarını finanse edebilmek amacıyla çıkardığı tahvil ve bonolar, taşıdıkları nitelikler ve hitap ettiği alıcılar itibariyle kendine özgü bir piyasada işlem görür. Buna “Hazine kâğıtları piyasası” adını vermek, para ve sermaye piyasasından ayrı bir piyasa olarak değerlendirmek mümkün olmakla birlikte, genel eğilim bu işlemleri de sermaye piyasasının bir parçası olarak kabul etme yönündedir.</p>

  <h2 id="085">8.5. ÖZEL KESİMİN DIŞLANMASI OLGUSU</h2>

  <p>Borç verilebilir fonlar piyasasında yalnızca özel kesimin talepte bulunduğu, bir başka deyişle hazinenin piyasadan borç talep etmediği durumda borç arzı (A) ile borç talebi (T), iki eğrinin kesiştiği X noktasında dengeye geleceklerdir. Bu noktanın dışında arz ile talep kesişmediği için denge gerçekleşememektedir. X noktasında OM<sub>1</sub> miktarındaki fon, OF<sub>1</sub> faiz oranından borç olarak verilmiş (ya da borç olarak alınmış) olmaktadır.</p>

  <p>Hazinenin, ortaya çıkan bütçe açığını finanse edebilmek amacıyla özel kesimin talebine ek bir taleple borç verilebilir fon talebinde bulunarak piyasaya girdiğini varsayalım.</p>

  <p><img alt="Şekil 12" src="../Images/s12.jpg" /></p>

  <p>Şekil 12: Hazinenin Borç Verilebilir Fonlar Piyasası’na Girişi ve Özel Kesimi Piyasanın Dışına İtmesi</p>

  <p>Şekilde T özel kesimin talebini, X noktası yalnızca özel kesimin piyasada bulunduğu durumun dengesini ifade etmektedir.</p>

  <p>Hazine’nin piyasaya ek bir taleple girmesi halinde yalnızca özel kesimin talebini temsil eden T talep eğrisi sağa doğru kayacaktır (T<sub>1</sub> eğrisi). T<sub>1</sub> eğrisi özel kesim ve Hazine’nin, borç verilebilir fonlara olan talep toplamını temsil etmektedir. Bu durumda yeni denge noktası, diğer koşullar değişmediği sürece, T<sub>1</sub> talep eğrisinin arz eğrisiyle (A) kesiştiği Y noktası olacaktır. Bu yeni denge noktasında borç verilebilir fonların kullanım miktarı M<sub>1</sub>-M<sub>2</sub> kadar artarak OM<sub>1</sub>’den OM<sub>2</sub>’ye kaymış, buna karşılık arzda bir değişiklik olmadığı için faiz oranları talep artışına F<sub>2</sub>-F<sub>1</sub> kadar artışla karşılık vererek OF<sub>1</sub>’den OF<sub>2</sub>’ye yükselmiştir.</p>

  <p>Hazine ile özel kesimin borç verilebilir fonlar piyasasından talepte bulunma nedenleri farklıdır. Hazine bu piyasadan bütçenin finansman gereksinimini karşılamak için borç talep ettiği için faiz artışına özel kesim kadar duyarlı değildir. Buna karşılık özel kesim, piyasadan, ileride kâr sağlayacağı yatırım projelerini finanse etmek amacıyla borçlandığı için faiz artışlarına karşı son derecede duyarlıdır. Faizlerde ortaya çıkacak artışlar özel kesimin yatırım maliyetlerini ve dolayısıyla ilerideki kârlılığını etkileyeceği için, böyle bir durumda özel kesimin yatırım projelerinden bir bölümünü ertelemesi ve dolayısıyla piyasadaki borçlanma talebini düşürmesi normaldir.</p>

  <p>Amaçlardaki bu farklılık nedeniyle faizlerde, hazinenin piyasaya girişi nedeniyle ortaya çıkan F<sub>1</sub>-F<sub>2</sub> artışı, özel kesimin, borç verilebilir fonlar piyasasındaki talebinde düşmeye neden olur. Bu nedenle özel kesim T<sub>1</sub> eğrisi üzerine geçmez ve T eğrisi üzerinde sola doğru kayarak borçlanma talebini azaltır. Bu durumda özel kesim için yeni denge noktası Z noktası olur. Z noktasında özel kesim, yeni faiz oranı olan OF<sub>2</sub> oranında eskiden olduğu gibi OM<sub>1</sub> kadar değil fakat bundan M<sub>1</sub>-M<sub>3</sub> kadar daha düşük olan OM<sub>3</sub> miktarı kadar borçlanabilmektedir.</p>

  <p>Hazine’nin yarattığı ek taleple, faizlerin yükselmesine ve özel kesimin borçlanma miktarını düşürmesine “özel kesimin piyasa dışına itilmesi olgusu” (<i>crowding-out effect</i>) adı verilmektedir.</p>

  <p>Bu gelişme, GSYH’yı büyütüp, işsizliği azaltacak yatırımlar için finansman arayan özel kesimin kullanabileceği imkânların önemli bir bölümünün, genellikle personel ve destekleme gibi yatırıma göre daha verimsiz kabul edilebilecek giderleri karşılamayı planlayan Hazine’ye aktarılmasına ve dolayısıyla genel olarak toplumun aleyhine bir sonucun doğmasına yol açar.</p>

  <p>Bu analizden de görüleceği gibi Hazine’nin, para ve sermaye piyasalarının bir araya gelmesiyle oluşan borç verilebilir fonlar piyasası üzerinde hukuksal yetki kullanımının yaratacağı etkilerin dışında çok geniş bir ekonomik etkisi bulunmaktadır.</p>

  <h2 id="086">8.6. TÜRKİYE’DE BANKACILIK KESİMİ</h2>

  <p>2000’lere gelinceye kadar bankacılık sektörünün denetim ve gözetimi Türkiye’de Hazine tarafından yapılıyordu. Hazine’nin siyasi otoritenin izin ve talimatlarıyla hareket etmesi bir ölçüde bankacılık sektörünün gözetim ve denetimine de siyasi tercihlerin etkili olmasına neden olmaktaydı. Zaman içinde gözetim ve denetim mekanizmasının objektif kriterlerle çalışmasının zorlaşması, çeşitli mali sorunlar yaşayan bankalar hakkında gerekli önlemlerin alınmasında gecikmelere yol açtı.</p>

  <p>Yeni banka kurma konusunda siyasi tercihlere göre hareket ediliyordu. 1994 yılındaki krizle beraber bankalardaki tüm tasarruf mevduatlarına devletin sınırsız garanti vermesiyle birlikte bankacılıktaki rekabet şartları bozuldu. Bankaların sağlığı gözetilmeksizin, mevduat sahibi açısından hangi bankaya mevduat yapmak önemli olmaktan çıktı. En yüksek mevduat faizini veren banka mevduat sahipleri açısından en iyi banka konumuna geldi.</p>

  <p>Türkiye’deki bankalar tarihsel olarak düşük sermayeyle çalışan kuruluşlardır. Her ne kadar 1988 yılında sermaye yeterliliği konusunda bir düzenleme getirildiyse de, bu sınıra uymayan bankalar hakkında caydırıcı önlemler alınmamıştır. Dolayısıyla, 2000’lere gelininceye kadar sermaye yeterliliği sınırının uygulamada bir anlamı olmamıştır.</p>

  <p>Yetersiz sermayeyle çalışmanın yanında, bankacılık sektöründeki rekabet şartları bankacılık sektörünün kâr potansiyelini önemli ölçüde azaltmıştır. Bağlı oldukları grubun sanayi şirketlerine kredi açabilmek için bankaların büyüme arzusu rekabeti artırmış ve kâr marjlarını düşürmüştür. Daha çok kâr edebilmek ancak çok daha fazla risk alarak mümkün olmaya başlamıştır. Alınan en büyük risk de, “dövizde açık pozisyon” riskidir. Bankaların döviz borçlanıp Türk Lirasına döndükten sonra döviz kurlarının yavaş yükselmesi ve Türk Lirası faizlerinin göreli olarak yüksek olması sonucu ek kârlar etmeleri mümkün olmuştur. Aynı dönemde, kamu borçlanma ihtiyacının hızla artması nedeniyle bankaların döviz satarak elde ettikleri Türk Lirası’nı plase etmeleri zor olmamıştır.</p>

  <p>2000 yılındaki istikrar programı çerçevesinde döviz kurlarının gelişiminin önceden açıklanması bankaların dövizde açık pozisyon alma arzusunu daha da artırmıştır. Açık pozisyon riskinin yasal sınırları olduğu halde, bu sınıra da uyulmamıştır. Uymayanlara caydırıcı yaptırımlar uygulanmamıştır. Gözetim ve denetim otoritesi, mevzuatın etrafından dolaşmaya yönelik bu uygulamaları görmezden gelmiştir.</p>

  <p>Bankaların mali gücünün iyi olmadığı bir ortamda, Türkiye ekonomisi, Asya ve Rusya krizlerinin (1997-1998) etkisi altında kalmıştır. Bu krizlerin etkisi, iç dinamiklerin de katkısıyla ekonominin yüzde 6’yı aşan bir oranda küçülmesine neden olmuştur. Bu süreçte birçok şirket bankalara kredilerini geri ödeyemez duruma gelmiştir. Bankalar batık kredileri nedeniyle bilançolarında zarar göstermemek için kredileri batmamış gibi göstermişlerdir. Ancak bu kredilerin faizlerini tahsil edemeyince de likidite sıkıntısına düşmüşlerdir.</p>

  <p>2000 yılı ekonomik programı uygulamaya konulduğunda bankacılığın durumu kabaca bu şekildeydi. İstikrar programının bir bankacılık kriziyle kesintiye uğramaması için 1999 yılının ortasında yeni bir Bankalar Yasası yürürlüğe konmuş ve bu çerçevede bünyesi zayıflamış bazı bankalar Tasarruf Mevduatı Sigorta Fonu’na (TMSF) devredilmiştir. IMF’yle yapılan program çerçevesinde bankacılık sektörünün gözetim ve denetiminden sorumlu, hükümetten bağımsız bir kuruluşun işlemeye başlaması ise ancak 2000 yılının ekim ayında gerçekleşebilmiştir.</p>

  <p>2000 yılı Kasım ayında faizlerin yükselmesiyle istikrar programının başarısız olabileceği beklentileri ve 2001 yılı başında yaşanan tarihin en büyük ekonomik kriziyle bankacılık sektörünün aldığı tüm riskler gerçekleşmiştir. Yüksek boyuttaki kur riskleri döviz kurlarının fırlamasıyla bankaların sermayelerinin çok üzerinde zarar etmelerine neden olmuştur. Aynı zamanda şirketler kesiminin işlerinin bozulmasıyla bankaların kredi portföyleri de sağlığını yitirmiş ve banka bilançolarında kötü krediler artmıştır. Bankacılık sektörünün yeniden yapılanmasına yönelik ilk ciddi adım 2000 yılı istikrar programının başlamasından önce Uluslararası Para Fonu’nun ön şart olarak öne sürdüğü için çıkarılan 18 Haziran 1999 tarih ve 4389 Sayılı Bankalar Kanunu’dur. Yeni yasada mali güçlükler içinde yaşayan bankaların nasıl ele alınacağı ayrıntılarıyla yer almış ve durumu düzeltilemeyecek hale gelmiş bankaların faaliyetlerinin nasıl durdurulacağı veya TMSF’nin bu çeşit bankalara hangi usullerle el koyabileceği hükme bağlanmıştır. Yasanın getirdiği en önemli yenilik, siyasi otoriteden idari ve mali olarak bağımsız işleyecek ve bankacılık sektörünün gözetim ve denetiminden sorumlu yeni bir kurumun, Bankacılık Düzenleme ve Denetleme Kurumu’nun (BDDK) kurulmasıdır.</p>

  <p>BDKK, kurulduğu ilk günden beri geçmişin sorunlarını kucağında bulmuş bir kurumdur. Kuruluşunun hemen ardında 2000 yılı Kasım kriziyle sektörde yaşanan likidite darlığının yarattığı sorunlarla karşı karşıya kalmış ve büyük bir bankaya TMSF tarafından el konulmasını kararlaştırmıştır. Ardından 2001 yılı Şubat Krizi yaşanmış ve bankacılık sektörü büyük bir enkazın altında kalmıştır.</p>

  <p>Sektörün yeniden yapılanmasının ilk adımı olarak tüm bankaların 2001 yılı sonu itibariyle bilançoları önce bankanın çalıştığı bağımsız denetim kuruşuna denetletilmiş, daha sonra, BDDK’nın atadığı bir başka bağımsız denetim kuruluşunca aynı bilançolar bir kez daha denetlendikten sonra sonuçlar BDDK bünyesinde çalışan Bankalar Yeminli Murakıplarına da denetletilmiştir. Bu çalışmalarla bankaların gerçek durumları tespit edilmeye çalışılmış ve sermaye yeterliliğini gerçekten tutturamayan bankaların hissedarlarından sermaye artışları talep edilmiştir. Sermaye yeterliliği noksanı büyük boyutlarda olan bankalarda hem devlet sermaye benzeri kredi yoluyla destek sağlamış hem de sermayedarın sermaye artırması talep edilmiştir.</p>

  <p>2001 yılı sonu itibariyle bankacılık sektörünün cari yıl zararları toplam sermayelerinin yüzde 58’ine ulaşmıştı. Sektörün likit varlıkları toplam bilançolarının ancak yüzde 26’sı kadardı. Karşılığı ayrılmamış batık kredileri toplam kredilerinin yüzde 20’sine ulaşmıştı. 2001 kriziyle birlikte reel sektörün de içinde olduğu durum dikkate alınarak bankalar yoluyla yaşayabilecek şirketlere nefes aldırmak amacını taşıyan İstanbul Yaklaşımı uygulamaya kondu. Bu yaklaşıma göre bankalar, kredilerini geri ödemekte zorlanan, fakat belli bir finansman olanağı sağlanırsa ayakta kalabilecek müşterileriyle yeni bir ödeme planı üzerinde anlaşacaklar ve kurtarılması olası sorunlu kredilerin tahsilatı zamana yayılacaktır. Yaklaşık 300 kadar şirket, 5 milyar doları bulan banka borçlarını bu yolla yeniden yapılandırma olanağına kavuşmuştur.</p>

  <p>Ekonominin göreli bir istikrara kavuşmasıyla, bankacılık sektörü de 2001 yılında aldığı ağır darbenin izlerini 2002 yılı içinde yavaş da olsa silmeye başlamıştır. Sektör 2002 yılında öz kaynaklarının yüzde 11’i kadar kâr edebilmiş ve İstanbul Yaklaşımı’nın bilançolarına yansımasıyla, karşılığı ayrılmamış sorunlu kredilerin toplam krediler içindeki payı yüzde 7’ye düşmüştür.</p>

  <p>2010 yılına gelindiğinde, yaşanan küresel krize rağmen, Türkiye’de bankacılık sistemi gelişmiş ülkelerdeki rakiplerine göre çok daha iyi bir durumdadır. Bankacılık sisteminin toplam bilançosu milli gelirin yüzde 85’ine ulaşmıştır. Öz kaynakların risk ağırlıklı varlıklara oranı (sermaye yeterlilik oranı) yüzde 19’un (alt sınır yüzde 8) üzerine gelmiştir. Geri dönmeyen kredilerin toplam krediler içindeki payı yüzde 4 civarındadır. Öz kaynakların yüzde 80’ine yakın bir bölümü serbest sermaye şeklindedir. Bu oranlar, Türk bankacılığının, 2001 krizinden sonra yaşadığı toparlanmayla oldukça iyi bir konuma ulaştığının göstergesidir.</p>

  <p>2001 yılının deneyimleri ve BDDK’nın yürürlüğe koyduğu yeni kurallarla bankacılık sektörü, riski dikkate alan bir yaklaşım içine girmiştir. Artık bankaların risk yönetim ve denetim birimleri vardır. Bankaların BDDK tarafından yapılan denetlemeleri risk odaklı olmakta, banka idarelerinin iş kararlarının da risk odaklı olması istenmektedir. Bu amaca yönelik olarak, sermaye yeterliliği yalnızca kredi riskine bakılarak hesaplanmamakta, kur ve piyasa riskleri de sermaye yeterliliği hesaplanmasında dikkate alınmaktadır. Bankalar bu konudaki raporlarını haftalık, aylık, üç aylık ve yıllık dönemlerde BDDK’ya göndermek zorundadır. Ayrıca, yarı yıl ve yıl sonu bilançoları, bağımsız denetim kuruluşları tarafından denetlendikten sonra BDDK’ya gönderilmektedir.</p>

  <p>Bankacılık sektörünün ekonomide kendinden beklenen katkıyı yapabilmesi için en önemli unsurlardan biri bankaların kamuoyuna güven verecek bir ortamda çalışmalarıdır. BDDK bankaların sağlığı ve aldıkları riskler konusunda, bugün, geçmişe göre, çok daha bilgilidir. İdari olarak bağımsız bir konumda olması BDDK’nın aldığı kararları çabuklaştırmakta ve objektif kriterlerin uygulanmasını kolaylaştırmaktadır. Bankaların off-shore faaliyetleri çok daha yakından takip edilmekte ve “back-to-back” krediler ile hakim sermayedarın bankasından kullandığı kredilerin izlenmesi çok daha yakından yapılmaktadır.</p>

  <p>Türkiye, yılların ihmaliyle bankacılık sektöründe biriken sorunları çözme yönünde çok önemli adımlar atmıştır. Fakat sorunların çözümü oldukça pahalıya mal olmuştur. Bankacılık sektörünü yeniden yapılandıran ülkeler arasında, milli gelire oranla, en büyük maliyeti yüklenenlerden biri Türkiye olmuştur.</p>

  <h2 id="087">8.7. TÜRKİYE’DE PARA VE SERMAYE PİYASASI</h2>

  <p>Türk mali sektörünün daha ileri noktalara götürülmesinin önünde bazı engeller bulunmaktadır. Bunların en başında yüksek, dalgalı ve sürekli enflasyonun geldiği açıktır. Sürekli yüksek enflasyon, mali piyasaların en temel unsuru olarak kabul edilen istikrar ortamını bozmakta, belirsizlikleri artırarak bu piyasalarda karar alıcı durumunda olanların kararlarını etkilemekte ve sonuçta yüksek marjlarla çalışan bir piyasa yapısı oluşmasına yol açmaktadır.</p>

  <p>Mali sektörün gelişmesindeki bir başka engel, bu piyasayı geliştirmede büyük katkısı bulunan Hazine’nin bizzat kendisidir. Bu çelişkili durum Hazine’nin, kamu finansman açığını kapatmak için bu piyasaya daha fazla yüklenir hale gelmesinden ve dolayısıyla özel kesimi piyasa dışına itmesinden kaynaklanmaktadır. Son derece yüksek borçlanma talebiyle piyasada bulunan Hazine, bu tavrıyla bankaları da etkilemekte ve bankalar ellerindeki fonları özel kredilere dönüştürmek yerine daha az riskli gördükleri Hazine’ye aktarmayı tercih etmektedirler.</p>

  <p>Bir başka önemli engel sosyal güvenlik kurumlarının durumudur. Bu kurumlar topladıkları büyük fonlara karşın, mali bunalım içindedir. Bu bunalımın geçmişteki popülist uygulamalardan kaynaklanan çeşitli nedenleri vardır. Bu da bu kurumların gelir-gider dengelerini bozmaktadır. Bu kurumların geçmişte nispeten iyi durumdayken ellerinde biriken fonları yatırdıkları alanlar, hızlı ve büyük getiri getirecek alanlar değildir. Bu durumun bir sonucu olarak bu kurumlar, mali sektöre fon girişi yaparak sektörün ulaşması gereken büyüklüğe varmasına katkıda bulunamamakta, tam tersine Hazine aracılığıyla bu sektörden fon talep eder konumda bulunmaktadır. Oysa gelişmiş ülkelerde sosyal güvenlik kurumları, mali sektörün en önemli kaynakları arasında yer almaktadır.</p>

  <p>Türkiye’de mali sektörün daha fazla geliştirilebilmesi, genelde yüksek kamu açıklarının neden olduğu iki olgunun önlenmesine bağlı bulunmaktadır: yüksek enflasyon ve Hazine’nin yüksek miktarlarda borçlanarak özel kesimi borç verilebilir fonlar piyasasının dışına itmesi. Her iki olgunun da önlenebilmesi, başta yüksek ve sürekli kamu finansman açıkları olmak üzere, iç ekonomik dengesizliklerin giderilmesi yolundaki istikrar politikası uygulamalarından sonuç alınmasından geçmektedir.</p>

  <p>2001 yılında uygulamaya konan istikrar önlemleri ve yapısal reformlar sayesinde son yıllarda yıllık enflasyon tek hanelere gelmiş ve kamu finansman açıkları 2000’li yıllar öncesine göre ciddi bir biçimde düşürülmüştür. Bunun sonucunda, Türkiye’de mali piyasaların da giderek gelişip derinleştiği gözlenmektedir.</p>

  <h2 id="088">8.8. PİYASALAR İLE EKONOMİ POLİTİKASI İLİŞKİSİ</h2>

  <p>Merkez Bankası, bankalararası para piyasasında gecelik faizlere kendi kotasyonunu vermek ve dolayısıyla faizleri istediği yere çekmek yoluyla müdahalede bulunabilir. Böylece faiz politikasını oluşturur.</p>

  <p>Hazine kâğıtları ilk elde ihale yoluyla satışa çıktıktan sonra İkinci el piyasada tekrar işlem görür. Merkez Bankası bu piyasada da açık piyasa işlemleri denilen yöntemle aktif rol alır. Merkez Bankası söz konusu kâğıtları alıp satarak, belli bir vadeyle elindeki Hazine kâğıtlarını nakit karşılığında bankalara borç vererek (repo) ya da bankalardan belli bir vadeyle borç alarak hem bu kâğıtların fiyatlarını etkiler hem de piyasaya para verir ya da piyasadan fazla parayı çeker. Türkiye’de Merkez Bankası bu operasyonları günlük bazda ihaleler yoluyla yapmaktadır.</p>

  <p>Para ve sermaye piyasalarının gelişmişlik düzeyi, ekonomideki mali akımların da serbestlik derecesini ve ekonominin monetize olma derecesini verir. Dolayısıyla para ve sermaye piyasaları ne kadar derin, ne kadar sofistike ve düzenli ise uygulanacak ekonomi politikasının etkilerine ulaşmak da o kadar kolay olur.</p>

  <p>Bütün dünyada ve Türkiye’de yaşanan mali kesim krizleri, bankacılık kesimine yalnızca bir ekonomi politikası aracı olarak bakılmaması, aynı zamanda bu kesimde oluşabilecek krizleri önleyecek biçimde denetlenmesi gerektiğini ortaya koymuştur. Dolayısıyla ekonomi politikası bir yandan da bu kesimin sağlıklı olarak yaşamasını kollayacak biçimde yürütülmek zorundadır.</p>

  <h2 id="089">8.9. MAKALELER</h2>

  <h4>Kâğıt Paranın Karşılığı var mı?</h4>

  <p>Mahfi Eğilmez (www.mahfiegilmezcom) 23.02.2012</p>

  <p>Kâğıt para ilk kez, 7. yüzyılda Tang Hanedanının hükümranlığı sırasında Çin’de kullanıldı. Madeni paralarını sürekli yanlarında taşımak zahmet ve riskinden kurtulmak isteyen tüccarlar paralarını güvenilir kişilere emanet olarak bırakıyor ve karşılığında yazılı bir senet alıyorlardı. Zaman içinde bu senetler arkalarına devir kayıtları ve mühürleri konularak, yani bir anlamda ciro edilerek, başkalarına devredilir oldular. Böylece malı alan kişi bunun karşılığında satıcıya bu emanet senedini devrettiğinde para el değiştirmiş oluyordu.</p>

  <p>960 yılında, Çin’de Song Hanedanının hükümranlığı sırasında bakır arzında ortaya çıkan düşüş madeni para basımını kısıtladı. Bu sıkıntıyı aşabilmek için bu kez hükümet kâğıt para basımına gitti. Bunlar geçici süreyle yürürlükte kalacak paralar olarak basılmıştı. Bu paralar maden karşılığı basılıyor ve parayı getirene karşılığı olan madenin ödeneceği sözünü taşıyordu. Jiaozi denilen bu kâğıt paralar madeni paralarla birlikte tedavülde kaldı.</p>

  <p>Merkezi hükümet kâğıt paranın üstünlüklerini fark edince kâğıt para basımını tekel olarak üstlenmeye yöneldi ve 1120 yılından itibaren kâğıt devlet parasını basmaya başladı. Çin’e giden Venedikli tüccarlar devlet garantisi altında basılan ve kolaylık sağlayan kâğıt para düşüncesini batıya taşıdılar. Bugün banknot olarak bildiğimiz terim ilk kez İtalyanlar tarafından on dördüncü yüzyılda “Nota di Banco” olarak kullanılmaya başlandı. İtalyan bankaları kendilerine emanet edilen paralar karşılığında banknot düzenler oldular ve bu banknotlar elden ele dolaşarak, Çin’de Tang hanedanı zamanında olduğu gibi, kâğıt para işlevi görmeye yöneldi.</p>

  <p>Madeni parayla ilişkisi koparılmış kâğıt parayı basan ilk kamu bankası, 1609 yılında kurulmuş olan ve merkez bankalarının ilk örneği olarak kabul edilen Amsterdam Bankası’dır. Merkez bankalarının en eski örnekleri arasında kabul edilen İsveç Merkez Bankası (Riksbank, 1664) ve İngiltere Merkez Bankası’nın (Bank of England, 1694) kuruluş amacı, devletin ihtiyacı olan borç parayı sağlamaktı.</p>

  <p>Birinci Dünya Savaşı öncesinde hemen her yerde hükümetler kâğıt para basımını tekel haline getirdi ve çoğu bu yetkiyi merkez bankasına verdi. Basılan kâğıt paraların, değerli maden (çoğunlukla altın) karşılığı vardı. Bu karşılığı bulundurmakla, kâğıt parayı getirene o karşılığın ödenmesi sözü verilmiş oluyordu. Birinci Dünya Savaşı’yla birlikte bu söz rafa kaldırıldı ve kâğıt para yalnızca yasal bir zorunluluğa dayalı olarak kullanılır oldu. Savaştan sonra karşılık meselesi yeniden oturtulmaya çalışılsa da gerçekleşmedi.</p>

  <p>Madeni para, üzerinde yazılı değer kadar olmasa bile bir değer taşır. Kâğıt paranın üzerinde taşıdığı değere karşılık gerçek değeri ise yalnızca kâğıt ve mürekkep değeridir. Buna "fiat para" deniyor. Fiat, Latince “öyle olması gereken” anlamını taşıyan bir sözcük. Yani kâğıt paranın üzerindeki değer, yalnızca hükümet veya yasalar öyle söylediği için var olan bir değerdir, başka bir karşılığı yoktur.</p>

  <p>ABD, 1971 yılında doların altın karşılığını kaldırınca dünyadaki bütün kâğıt paralar karşılıksız kalmış oldu. Bugün kâğıt paraları karşılığı yalnızca devletin itibarıdır. Buna karşılık sokaktaki insan, eski uygulamadan kalma alışkanlıkla kâğıt paranın hâlâ bir altın karşılığı olduğunu sanır.</p>

  <h4>Parayı Para Yapan Devlettir</h4>

  <p>Ercan Kumcu, <i>Hürriyet</i>, 16.03.2006</p>

  <p>Para denilen değişim, tasarruf ve kıymet ifade etme aracı, aslında kendi başına değeri olmayan bir olgudur. Parayı para yapan çok önemli yan unsurlar vardır.</p>

  <p>Eskiden, “altın standardı” döneminde paranın arkasında “altın” vardı. Yani, parayı devlete geri götürdüğünüzde, devletin, para karşılığında size altın vereceği konusunda zımni bir garantisi söz konusuydu. Şimdi ise, paraya olan güven parayı çıkartan kuruluşun ve bu kuruluşa para çıkarma yetkisi veren devletin itibarıyla ilgilidir.</p>

  <p>Paranın para olarak kullanılmasının arkasındaki en önemli neden devletin ve hukuk sisteminin söz konusu parayı tanımasından ve tanımlamasından kaynaklanır. Yani, üzerine 100 YTL yazılmış bir kâğıt parçası vererek 100 YTL tutarındaki borcunuz ödenmiş sayılmaz. Hukuk böyle bir ödemeyi kabul etmez. Ancak yetkili kuruluşun çıkardığı, üzerinde yetkili imzaların bulunduğu kâğıt parçası verdiğinizde borcunuz hukuken ödenmiş sayılır.</p>

  <p>Devlet, yasalar yoluyla uygulamaya koyduğu vergileri, kendinin yetkilendirdiği kurumun çıkardığı “para” ile ödenmesi durumunda ödenmiş sayar. Vergiler Amerika’da Euro ile ödenemez. Almanya. Amerikan dolarıyla vergi ödemelerini kabul etmez.</p>

  <p>Parayı para yapan devletin kendi işlemlerinde o parayı kullanması ve başka hiçbir parayı kullanmayı kabul etmemesidir. Devletin kullanmadığı parayı hiç kimse kullanmaz.</p>

  <p>Vergi olgusunun arkasında muhasebe ilkeleri yatar. Devlet, kendi yetkilendirdiği kuruluşun bastığı para cinsinden şirket muhasebelerinin tutulmasını zorunlu kılar. Bu şekilde, paranın kıymet ifade etme işlevi devreye girer. Fiyatlar o para cinsinden oluşur. Mal ve hizmet değişimde o para kullanılır.</p>

  <p>Enflasyon dönemlerinde en önemli sorun, parayı çıkaran kuruluşa ve bu kuruluşa yetki veren devlete olan güvensizliktir. Güvensizliğin artması paranın kendinden beklenen işlevlerini azaltır ve giderek yok eder. Bu süreçle mücadelede devlet yangına körükle gider. İşlerin kolaylaşması için devlet kendi parasının dışında para kabul etmeye başlar. Yani, parayı para yapan olgu ortadan kalkmaya başlar.</p>

  <p>Örneğin Özelleştirme İdaresi, satışa çıkardığı kıymetlerin fiyatlarını genellikle bir döviz cinsi üzerinden ifade etmektedir. Yani, devlet açıkça, “Ben YTL kullanmıyorum, dolar kullanıyorum,” demektedir. Vadeli satışlar da döviz üzerinden yapılmaktadır. Doğal olarak, faizler de döviz üzerinden tespit edilmektedir. Tahsilat döviz üzerinden yapılmaktadır. Devlet bu yolla kendi parasını kullanmaktan kaçındığını açıkça ifade etmektedir.</p>

  <p>Son olarak Türk Telekom’un sahibi olan şirketin döviz üzerinden muhasebesini tutmasına izin verildiğini öğrendik. Maliye Bakanlığı yetkilileri de bu uygulamayı gazetelerde bir güzel savunuyorlar. Halbuki, konunun savunulacak hiçbir tarafı yoktur. Uygulamanın yasada yerinin olması hiçbir şey ifade etmez. Yasa yanlıştır. Türk parasına hakaretin en büyüğü yapılmaktadır.</p>

  <p>Bu çeşit uygulamalarla paranın itibarı zedelenmektedir. Fiyat istikrarı denen olgunun havada oluşan bir denge olduğu sanılmaktadır.</p>

  <p>Fiyat istikrarı yalnızca para politikasının bir sonucu değildir. Fiyat istikrarı, para politikasının yanında “para” denen olguya devlet de dahil, toplumun tüm kesimlerince sahip çıkılıp korunmasıyla olur.</p>

  <h2 id="080">8.10. SORULAR</h2>

  <ol>
    <li>1. Paranın ulusal ekonomi içinde gördüğü üç temel işlevi anlatın.</li>

    <li>2. Ulusal paranın hukuki egemenliğini sarsacak nedenler neler olabilir?</li>

    <li>3. Bir merkez bankası bilançosu hazırlayın ve tipik kalemleri gösterin.</li>

    <li>4. Merkez bankalarının günümüzde asıl görevi, ulusal paranın istikrarını korumak haline gelmiştir. Paranın iç değerini korumak için ister istemez dış değerini de korumak gerekir. Bu ifade doğru mudur? Tartışın.</li>

    <li>5. Bankaların fon aktarım mekanizmasını şema yardımıyla anlatın.</li>

    <li>6. Mevduat ile krediler arasında ortaya çıkabilecek vade uyumsuzluğu nedir? Bankalar açısından ne gibi sorunlar yaratabilir?</li>

    <li>7. Sermaye piyasasında hangi işlemler yapılır?</li>

    <li>8. Özel kesimin dışlanması olgusunu anlatın.</li>

    <li>9. Türkiye’de bankacılık kesiminin bugünkü durumunu, sağlıklı olup olmadığını tartışın.</li>

    <li>10. Ekonomi politikası açısından piyasaların ve piyasa yaklaşımlarının önemi nedir?</li>
  </ol>
</body>
</html>
