<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Ekonomi Politikası</title>
</head>

<body>
  <h1 id="09">9. Para Politikası</h1>

  <p class="alinti">İnsan, para ve kur sorunlarını<br />
  tartışmakta gösterdiği yapay zekâ ve<br />
  bilgiçliği başka hiçbir alanda bu<br />
  kadar kolay sergileyemez.</p>

  <p class="alintilanan">WINSTON CHURCHILL</p>

  <h2 id="091">9.1. PARA ARZI VE PARASAL GÖSTERGELER</h2>

  <p>Para arzı en geniş anlamıyla bankacılık sisteminin yurtiçinde yaşayanlara karşı olan yükümlülüğüdür. Burada bankacılık sistemi derken ticari bankaları ve merkez bankasını birlikte düşünmeliyiz.</p>

  <p>En basit haliyle bir merkez bankasının bilançosu aşağıdaki gibidir:</p>

  <figure id="t13">
    <table class="left">
      <caption>
        Tablo 13: Bir Merkez Bankası Bilançosu Örneği
      </caption>

      <tr>
        <th>Varlıklar</th>

        <th>Yükümlülükler</th>
      </tr>

      <tr>
        <td>Döviz mevcutları</td>

        <td>Yabancı para borçları</td>
      </tr>

      <tr>
        <td></td>

        <td>Emisyon</td>
      </tr>

      <tr>
        <td>Krediler</td>

        <td>Bankalar mevduatı</td>
      </tr>

      <tr>
        <td>Banka kredileri</td>

        <td>Mevduat munzam karşılıkları</td>
      </tr>

      <tr>
        <td>Kamu kredileri</td>

        <td>Serbest mevduat</td>
      </tr>

      <tr>
        <td>Bono portföyü</td>

        <td>Kamu sektörü mevduatı</td>
      </tr>

      <tr>
        <td></td>

        <td>Özkaynak</td>
      </tr>
    </table>
  </figure>

  <p>Yine en basit şekliyle ticari bankacılık kesiminin konsolide bilançosu aşağıdaki gibidir:</p>

  <figure id="t14">
    <table class="left">
      <caption>
        Tablo 14: Ticari Bankacılık Kesimi Bilançosu
      </caption>

      <tr>
        <th>Varlıklar</th>

        <th>Yükümlülükler</th>
      </tr>

      <tr>
        <td>Döviz mevcutları</td>

        <td>Yabancı para borçları</td>
      </tr>

      <tr>
        <td>Nakit (TL)</td>

        <td>Merkez bankasına borçlar</td>
      </tr>

      <tr>
        <td>Krediler</td>

        <td>Yurtiçi yerleşiklerden mevduatlar</td>
      </tr>

      <tr>
        <td>Merkez bankasındaki mevduatlar</td>

        <td>..Tasarruf mevduatları (TL ve döviz)</td>
      </tr>

      <tr>
        <td>..Mevduat munzam karşılıkları</td>

        <td>....vadesiz</td>
      </tr>

      <tr>
        <td>..Serbest mevduat</td>

        <td>....vadeli</td>
      </tr>

      <tr>
        <td>Bono portföyü</td>

        <td>..Ticari mevduatlar (TL ve döviz)</td>
      </tr>

      <tr>
        <td></td>

        <td>....vadesiz</td>
      </tr>

      <tr>
        <td></td>

        <td>....vadeli</td>
      </tr>

      <tr>
        <td></td>

        <td>..Kamu sektörü mevduatı</td>
      </tr>

      <tr>
        <td></td>

        <td>Özkaynak</td>
      </tr>
    </table>
  </figure>

  <p>Yukarıdaki iki tablo birleştirildiğinde, merkez bankası da dahil tüm bankacılık sektörünün birleştirilmiş bilançosuna ulaşılır. Bu birleştirilmiş bilançoya ulaşırken, ilk iki tablodaki varlıklar varlıklarla, yükümlülükler de yükümlülüklerle toplanır. Tablonun birindeki varlık diğerindeki yükümlülükle aynıysa, birbirlerinden çıkarılır.</p>

  <p>Örneğin, tablo birleştirilmiş bilançoya ulaşırken, banka sisteminin merkez bankasındaki varlıkları (merkez bankasındaki mevduatlar) merkez bankasının bankacılık sistemine olan yükümlülüklerinden (bankalar mevduatı) çıkarılmıştır.</p>

  <p>Merkez bankasının dolanıma çıkardığı paraya emisyon denir. Kâğıt parayı doğrudan merkez bankası basarken, madeni parayı darphane (Hazine) basar. Toplulaştırılmış bilançodaki (emisyon-bankalardaki nakit) kalemi, madeni para stokuyla beraber, aslında bankacılık kesimi dışındaki ekonomik birimlerin elindeki parayı gösterir. Buna dolaşımdaki para denir.</p>

  <p>Para arzı yurtiçinde yerleşik olanların bankalardan alacaklarının toplamıdır. Çeşitli ekonomik analizlerde kullanılmak üzere para arzı harcanabilme hızına göre çeşitlendirilir. En dar (en çabuk harcamaya dönüştürülebilecek) para arzı tanımı M<sub>0</sub>’dır.</p>

  <p>M<sub>0</sub> = Emisyon - bankalardaki TL nakit + madeni para stoku = dolaşımdaki yerli para</p>

  <figure id="t15">
    <table class="left top">
      <caption>
        Tablo 15: Bankacılık Kesimi Toplu Bilançosu
      </caption>

      <tr>
        <th>Varlıklar</th>

        <th>Yükümlülükler</th>
      </tr>

      <tr>
        <td>
          Döviz mevcutları<br />
          Krediler<br />

          <ul>
            <li>Kamu kesimi kredileri</li>

            <li>Ticari banka kredileri</li>
          </ul>Bono portföyü
        </td>

        <td>
          Yabancı para borçları<br />
          Emisyon-bankalardaki TL nakit<br />
          Yurtiçi yerleşiklerden mevduatlar<br />

          <ul>
            <li>Tasarruf mevduatları (TL ve döviz)</li>

            <li style="list-style: none; display: inline">
              <ul>
                <li>vadesiz</li>

                <li>vadeli</li>
              </ul>
            </li>

            <li>Ticari mevduatlar (TL ve döviz)</li>

            <li style="list-style: none; display: inline">
              <ul>
                <li>vadesiz</li>

                <li>vadeli</li>
              </ul>
            </li>

            <li>Kamu sektörü mevduatı</li>
          </ul>Özkaynak
        </td>
      </tr>
    </table>
  </figure>

  <p>Harcanabilme hızına göre diğer para arzları aşağıdaki gibidir:</p>

  <p>M1 = M<sub>0</sub> + TL ve YP vadesiz mevduatlar</p>

  <p>M2 = M<sub>1</sub> + TL ve YP vadeli mevduatlar</p>

  <p>M3 = M<sub>2</sub> + repo + B tipi likit fonlar</p>

  <p>Ülkedeki ulusal paranın basımında tekel olan merkez bankaları işlevlerinin bir sonucu olarak gerek bankalar konusunda gerekse devlet hazinesi hakkında çok şey bilirler. Bu özel bilgileri saklamak zorundadırlar; bu nedenle de merkez bankaları sır küpü gibidir. Diğer taraftan, ülkedeki para politikasının yürütücüsü olarak merkez bankalarının para piyasalarındaki faaliyetleri ekonominin her kesimini ilgilendirdiğinden, şeffaf olmak zorundadırlar. Bu işlevsel şeffaflığın bir sonucu olarak merkez bankası bilançoları belli sıklıkta kamuoyuyla paylaşılır. (Türkiye’de Merkez Bankası’nın bilançosu www.tcmb.gov.tr web sitesinden günlük olarak takip edilebilir.) Merkez Bankası’nın haftalık vaziyeti her hafta Resmi Gazete’de yayınlanır.</p>

  <h2 id="092">9.2. PARA POLİTİKASININ AMAÇLARI</h2>

  <p>En geniş anlamda para politikası, merkez bankalarının para arzını etkilemeye çalışmasıdır. Merkez bankaları çeşitli araçları kullanarak kendi bilanço büyüklüğünün daha önceki bölümde söz edilen çeşitli para arzlarını etkilemeye çalışır. İç varlıklarını artırma yoluyla rezerv parayı ve bu yolla bankaların kullanabilecekleri kaynakları artırabilir. Artan banka kaynakları krediye, kredi mevduata dönüşerek geniş para arzları artabilir.</p>

  <p>Para politikası toplumların geçirdiği evrime paralel bir evrim geçirmiştir. Kralların ya da padişahların kendi adına para bastığı dönemlerde hazine işleri ile (maliye politikası) para basma (para politikası) birbirlerini tamamlayan politikalar olarak algılanmıştır. Bütçe açıklarının finansmanı para basılarak sağlanmaya çalışılmıştır. Demokrasinin gelişmesiyle para politikasına biçilen rol farklılaşmaya başlamıştır. 19. yüzyılın sonunda ve 20. yüzyılın başlarında para basma yetkisi kral ya da padişahtan alınıp bir başka kuruluşa devredilmiştir. Bugünkü merkez bankacılığının temelleri bu gelişme sonunda atılmaya yönelmiştir. Buna karşılık önceleri parayı merkezi idarenin dışında başka bir kurum bassa da, para politikasının maliye politikasının devamı gibi algılanması sürmüştür. 19. yüzyılın ikinci yarısında Amerika’da, 20. yüzyılın ilk yarısında Avrupa’da yaşanan çok yüksek enflasyonlar, para politikasının oluşturulması ve amacı konusunda yeni fikirlerin oluşmasına neden olmuştur.</p>

  <p>Gelişmekte olan ülkelerde bu evrim daha geç başladı. Hatta, evrimin hâlâ devam ettiğini söyleyebiliriz.</p>

  <p>Para politikasının evrimi içinde en önemli dönüm noktası para politikasının fiyat istikrarına yönelik olarak kullanılması oldu. Çünkü görüldü ki, fiyat istikrarını gözetmeyen bir para politikası maliye politikasının çekim alanına girerek ekonomilerde dayanılamayacak yükseklikte enflasyon yaratabiliyor. Bu gözlemden hareket ederek, fiyat istikrarı, ekonomi politikalarının ve özellikle para politikasının gözetmesi gereken bir olgu oldu.</p>

  <p>Basit bir anlatımla, para ile nominal GSYH arasındaki ilişkiyi vurgulayan miktar denklemini hatırlayalım: M x V = P x Q</p>

  <p>Yüzde değişmeler olarak yazdığımızda bu eşitlik m + v = p + q şekline dönüşür. Burada, yüzde değişme cinsinden m para arzını, v paranın dolaşım hızını, p fiyatı ve q reel milli geliri gösterir. Paranın dolaşım hızı ve reel milli gelirin değişmediği bir durumda, m = p olur. Yani, klasik iktisatçıların iddia ettiği gibi, para arzının arttığı hızda enflasyon yaratılmış olur. Geçek hayatta v ve q’nun sıfır olacağını düşünemesek de, bu eşitlik para arzı ile enflasyon arasında çok yakın bir ilişki olduğunu açıkça ortaya koyuyor.</p>

  <p>Bu eşitlikten yola çıkarak fiyat istikrarına yönelik para politikasının para arzını kontrol etmesi gerektiğini söyleyebiliriz. Önceleri, başta Almanya Merkez Bankası (Bundesbank) olmak üzere birçok merkez bankası para arzını hedefleyerek fiyat istikrarına odaklandı. Başlangıçta yukarıda tanımlanan M<sub>1</sub> hedeflendi. Hedeflemenin arzulandığı kadar başarılı olmadığı anlaşıldığında M<sub>2</sub> hedeflendi. O yaklaşım da çok başarılı olmadı. Bir ara M<sub>0</sub> emisyon hedeflendi. Onunda çok başarılı olmadığı anlaşıldı.</p>

  <p>Dikkat edilirse, hedeflenen değişkenlerin hiçbiri (M<sub>0</sub>, M<sub>1</sub> veya M<sub>2</sub>) tam olarak merkez bankalarının kontrolünde değildir. Belki M<sub>0</sub>’ı hedeflemek daha kolay ama o dahi merkez bankalarının tam kontrolünde bulunmuyor. Çünkü daha önce vurgulandığı gibi, merkez bankalarının kendi bastığı para cinsinden yarattığı toplam yükümlülükler içindeki emisyonun ne kadar olacağına piyasa karar vermektedir. Merkez bankaları ancak bilançolarının büyüklüğüne karar verebilirler. Ama bilanço içindeki kalemlerin dağılımı merkez bankalarının müşterilerinin bileceği bir konu olarak ortaya çıkıyor. Yukarıdaki tabloya bakarsak, sabit bir bilanço büyüklüğünde, her şey aynı kalmak şartıyla, bankaların merkez bankasında daha az serbest mevduat tutması, merkez bankasının daha fazla emisyon yapması (piyasaya banknot sürmesi) anlamına gelir.</p>

  <p>Emisyonu dahi doğru dürüst hedefleyemeyen merkez bankaları, para arzından fiyat değişmelerine giden yolu nasıl etkileyebilirler? Bunun yanıtını vermek çok daha zor görünüyor. Çünkü paranın dolaşım hızı her zaman değişebilir. Ekonomik büyüme her zaman tahminlerden sapabilir. Deneyimler bize para arzını hedefleyen bir para politikasının arzulanan fiyat istikrarını oluşturmada yetersiz olabileceğini göstermiş bulunuyor.</p>

  <p>1980’li yıllardan sonra para arzlarını hedeflemek yerine enflasyonun kendisinin hedeflenmesi gündeme geldi. Yani, para-fiyat eşitliğine sol taraftan yaklaşmak yerine, doğrudan sağ taraftan yaklaşılması fikri doğdu. Gelişmiş ülkeler içinde bu yola ilk giren yine Bundesbank oldu. Daha sonra İngiltere, Kanada, Avustralya ve Yeni Zelanda gibi ülkeler bu kervana katıldı. Özellikle, 1990’lı yılların sonu ile 2000’li yılların başında, Türkiye gibi geçmişte enflasyondan çok çekmiş gelişmekte olan ülkeler de enflasyon hedeflemesi politikasını uygulamaya koydular. Bu ülkeler arasında Brezilya, Meksika, Şili ve Güney Afrika gibi ülkeler var.</p>

  <p>Türkiye’de 2001 yılında Merkez Bankası yasasında yapılan bir değişiklikle para politikasının oluşturulması ve uygulanmasına yönelik olarak “enflasyon hedeflemesi” ilkesi benimsendi. Yasaya göre, Merkez Bankası ve hükümetin beraberce belirleyecekleri enflasyon hedefi ve ekonomik büyüme tahminleri çerçevesinde para politikası, enflasyonun hedef doğrultusunda oluşturulmasına yönelik uygulanacak. Merkez Bankası’nın böyle bir görevi başarıyla yürütebilmesi için para politikasını enflasyondan başka hiçbir kaygısı olmadan yürütebilmesi gerekir. Buna yönelik olarak iki önemli şart vardır: (1) Merkez Bankası’nın kamu kesimine (Hazine) kredi vermemesi, (2) Dalgalı kur rejiminin uygulamada olması.</p>

  <p>Birinci şart Merkez Bankası’nın iradesi dışında para arzını artırabilecek faaliyetlerden çekilmesini sağlıyor. İkinci şart ise, Merkez Bankası’nın döviz kurlarını kontrol edebilmek için enflasyon hedefi ile tutarlı olmayan para politikası uygulamasının önüne geçmeyi hedefliyor.</p>

  <p>Merkez Bankası’nın enflasyon hedeflemesine odaklanması ekonomideki diğer değişkenlere kayıtsız kalacağı anlamına gelmez. Aksine, yasada da belirtildiği gibi, enflasyon hedefiyle çelişmediği takdirde, para politikası ekonomik büyümeye katkı sağlayabilecek bir biçimde kullanılabilir. Ne var ki Merkez Bankası açısından asıl hedef fiyat istikrarıdır.</p>

  <h2 id="093">9.3.PARA POLİTİKASININ ARAÇLARI</h2>

  <p>Para politikası denildiğinde üç grupta toplanabilecek alt politikalar anlaşılıyor. Birinci grupta dolaysız para politikası araçları yer alıyor. Dolaysız para politikası araçları fiyat ya da miktara, limit koyma gibi doğrudan müdahale yoluyla uygulanan araçlardır. Bunlar, kredi tavanı, faiz denetimi ve diğer araçlar olarak üç başlıkta ele alınabilir. Geçmişte bu araçlar yoğun bir biçimde kullanılırken, artık serbest piyasa ekonomilerinde önemini yitirdiler. Çin gibi kontrollü ekonomilerde ise bu araçlar hâlâ kullanılmaktadır. İkinci grupta dolaylı para politikası araçları yer alıyor. Bunları reeskont politikası, açık piyasa işlemleri (APİ), karşılıklar politikası, faiz politikası ve diğer politika araçları olarak sıralayabiliriz. Bu araçlar modern merkez bankacılığında bankacılık kesiminin elindeki serbest rezervlerin miktarını yönlendirmeye yönelik olarak kullanılmaktadır.</p>

  <h4>9.3.1. Dolaysız Para Politikası Araçları</h4>

  <h5>9.3.1.1. Kredi Tavanı</h5>

  <p>Bankaların açabilecekleri kredilere konulan miktar limitine kredi tavanı deniyor. Örneğin Merkez Bankası bankalara, topladıkları mevduatın ya da tüm kaynaklarının (mevduat + özkaynak diğer kaynaklar) yüzde 80’i kadar kredi açabilecekleri talimatını vermişse buradaki yüzde 80 oranı kredi tavanını oluşturur. Bir bankanın toplam mevduatı 100 TL’yse açabileceği kredinin tavanı 80 TL olur. Böyle bir oran koymak yerine doğrudan miktar da konulabilir. Örneğin merkez bankaları bankalara her yıl X milyar TL’den fazla kredi açamamaları talimatı verebilir. Kredi tavanı banka özelinde de uygulanabilir. Merkez Bankası, bankacılık denetim otoritesinden aldığı raporlara göre bazı bankalara kredi tavanı getirebilir.</p>

  <p>Kredi tavanı, zorunlu karşılık uygulamasıyla birleştiğinde oldukça kısıtlayıcı bir önlem olabilir. Zorunlu karşılık oranının yüzde 10, kredi tavanının da mevduatın yüzde 80’i olarak belirlendiğini varsayalım. Bu durumda banka aldığı 100 TL’lik mevduatın 10 TL’sini Merkez Bankası’na karşılık olarak yatırdıktan sonra kalan 90 TL’nin yüzde 80’ini yani 72 TL’sini kredi olarak açabilecek demektir.</p>

  <p>Bu politika aracının uygulanmasıyla iki kademeli etki yaratılabilir: (a) Doğrudan etki: Kredi genişlemesinin yarattığı talep fazlası bir ölçüde giderilir ve dolayısıyla ortaya çıkan enflasyonist baskı hafifletilebilir. (b) Kredi imkânı daralınca faizler yükselir ve kredi talebi biraz daha düşer.</p>

  <p>Kredi tavanı politikası yalnızca toplam krediler üzerine değil, çeşitli sektörlere açılabilecek krediler üzerine sınır getirmek için de kullanılabilir. Para otoritesi bir bankanın açabileceği kredileri hangi sektöre hangi oranda dağıtacağına karar verebilir. Bu uygulama aynı zamanda teşvik politikasının bir parçası olarak kullanılabilir.</p>

  <p>Bunlar para politikası için kullanılabilir görünen alternatifler olsa da serbest piyasa ekonomilerinde bu çeşit uygulamalar kabul gören uygulamalar değildir.</p>

  <h5>9.3.1.2. Faiz Denetimi</h5>

  <p>Merkez Bankası, bankaların mevduat ve kredi için uyguladığı faiz oranlarına sınırlamalar getirebilir. Günümüzde uygulanan serbest faiz sistemi geçmişte birçok açıdan denetim altındaydı. Bugün de aynı denetimin uygulanması mümkündür. Merkez Bankası faize limit koyabilir, farklı vadeler için farklı faizler uygulatabilir. Hatta bu uygulamayı teşvik amaçlı olarak farklılaştırılmış olarak da uygulatabilir.</p>

  <p>Geçmişte faiz oranları Merkez Bankası tarafından belirlenirken ya da denetlenirken Türkiye’de Ziraat Bankası tarım kesimine Halk Bankası da esnafa, mevduat maliyetinin altında düşük faizle kredi açıyor ve bu farklardan doğan zararlar da görev zararı olarak Hazine’ye fatura ediliyordu.</p>

  <p>Bu tür müdahaleler mümkün olsa da günümüzdeki uygulama daha çok dolaylı politikalar aracılığıyla piyasa faizlerini etkilemeye yönelmiş, doğrudan faiz oranlarına müdahale yöntemi terk edilmiştir.</p>

  <h5>9.3.1.3. Diğer Dolaysız Para Politikası Araçları</h5>

  <p>Merkez Bankası, bankaların konumuna göre getirecekleri senetlere farklı reeskont faiz oranları uygulayabilir (farklılaştırılmış reeskont uygulaması), bankalara kredi kartları nedeniyle ödenecek asgari miktarın yükseltilmesi yoluyla talebin denetlenmesi (tüketici kredilerine uygulanan denetim) gibi değişik konularda para arzını denetlemeye yönelik çeşitli araçları kullanabilir.</p>

  <p>Bu tür para politikası araçlarının günümüzde kullanım alanı çok daralmıştır. Aslında dolaysız para politikası araçlarının tümünün kullanımı günümüzde neredeyse ortadan kalkmış durumdadır. Kriz halinde bile Çin dışında belli başlı merkez bankaları bu politika araçlarına başvurmamışlardır.</p>

  <h4>9.3.2. Dolaylı Para Politikası Araçları</h4>

  <h5>9.3.2.1. Reeskont Politikası</h5>

  <p>Bankaların nakit ihtiyaçlarını karşılamak üzere Merkez Bankası’ndan ellerindeki senetleri vererek ya da borçlu cari hesap şeklinde kullandıkları kredilere reeskont kredisi, bu krediye uygulanan faize de reeskont faizi adı verilir. Elinde bir ticari senet veya devlet tahvili olan bir kurum bunu vadesinden önce bir bankaya getirerek iskonto ettirir. Banka eğer likiditeye ihtiyacı varsa iskonto ederek aldığı bu senet ya da tahvili merkez bankasına verip yeniden iskonto ettirerek karşılığında nakit alır. Senedin bu şekilde ikinci kez iskonto edilmesine reeskont dendiği için bu işleme reeskont kredisi kırdırma, bedeline de reeskont faizi denir. Bu kredi, Merkez Bankası’nın son ödünç verme mercii olma işlevinin bir sonucu olarak ortaya çıkmıştır.</p>

  <p>Reeskont politikasının iki amacı olabilir: (a) Bankaların elindeki kâğıtları alarak onlara para vermek ve piyasadaki likiditeyi düzenlemek. (b) Reeskont faizini değiştirerek piyasadaki faiz oranını etkilemeye çalışmak.</p>

  <p>Merkez bankası, reeskont faizini azaltarak, bankaların kendisinden kullanım yapmalarını teşvik ederek likiditeyi artırabilir ya da faizi yükselterek likiditeyi azaltabilir. Böylece reeskont faizini etkin bir para politikası aracı olarak kullanabilir.</p>

  <h5>9.3.2.2. Açık Piyasa İşlemleri (APİ)</h5>

  <p>Merkez Bankası’nın bankalardan ve diğer kurumlardan tahvil, bono veya diğer menkul değerleri satın alması ya da tersine onlara tahvil, bono veya menkul değerleri satması eylemine açık piyasa işlemi adı veriliyor. Bu alım ve satımlar kesin alım veya satım olabileceği gibi geri alım veya satım vaadiyle (repo ve reverse repo) yapılan alım ve satımlar da olabilmektedir.</p>

  <p>Merkez Bankası açık piyasa işlemlerine başvurmak suretiyle piyasadaki para miktarını (likiditeyi) ayarlayabilmektedir. Tahvil vb. kâğıtları satın aldığında piyasaya likidite vermiş, geri sattığında ise piyasadan likidite çekmiş olur. Bu yolla piyasadaki para miktarını ve faizleri etkileyerek talep üzerinde oluşan baskıları denetleyebilmekte ve enflasyonist ya da deflasyonist gidişe müdahale edebilmektedir.</p>

  <p>Bu araç Türkiye’de çok sık kullanılmaktadır. Merkez Bankası her gün farklı vadelerde repo ihalesi açıp bankalara likidite vermektedir.</p>

  <h5>9.3.2.3. Karşılıklar Politikası</h5>

  <p>Bankalar, topladıkları mevduatların ve diğer bazı yükümlülüklerin Merkez Bankası tarafından belirlenen oranda belirli bir miktarını, ileride karşılaşabilecekleri zorluklarda talep edip kullanabilmek için Merkez Bankası’na yatırmak zorundadır. Buna zorunlu karşılıklar, bunun miktarını belirlemeye yarayan orana da karşılık oranı adı veriliyor. Merkez Bankası’nın, karşılık oranını artırıp azaltarak bankaların açabileceği kredi miktarını ve maliyetini etkilemesi eylemine de karşılıklar politikası adı veriliyor.</p>

  <p>Aslında karşılıklar politikası, bankacılık sisteminin serbestçe kullanabileceği kaynakların miktarını düzenlemeye yönelik bir para politikası aracıdır. Modern merkez bankacılığında bu politikanın modası geçmiş olsa da, özellikle 2010 yılından sonra Türkiye’de Merkez Bankası bu politikayı sık ve etkin bir biçimde kullanıyor.</p>

  <p>Merkez bankaları, bankalardan aldıkları bu karşılıklar için belirli bir faiz ödeyebilecekleri gibi herhangi bir ödeme yapmayabilirler.</p>

  <p>Eğer bir ülkede para ikamesi (yani yabancı paraların da yerli parayla birlikte kullanımı ya da banka hesaplarında bulunması) yaygınsa merkez bankaları bu mevduatın karşılığını yerli parayla isteyebileceği gibi o para cinsinden de isteyebilir. Hatta yerli para cinsinden karşılıkların bir bölümü ya da tamamı için karşılıkları yabancı para cinsinden ödeme opsiyonu tanıyabilir.</p>

  <p>Merkez Bankası’nın uyguladığı zorunlu karşılık oranları vadeye ve mevduat cinsine göre değişiklik gösteriyor. Merkez Bankası, bankaların, yatırmak zorunda olduğu TL cinsinden zorunlu karşılıkların bir bölümünü döviz ya da altın cinsinden yatırmalarına opsiyonel olarak izin veriyor. Bankaların TL karşılıkların bir bölümünü dövizle yatırmayı kabul etmeleri halinde bu bölüm için Merkez Bankası, Rezerv Opsiyon Katsayısı (ROK) adı verilen bir katsayı uyguluyor. ROK, yatırılacak dövizin piyasadaki kurdan daha ucuza Merkez Bankası’na geçmesini sağlıyor.</p>

  <p>Bankaların TL mevduatına ödemek zorunda oldukları zorunlu karşılıkların bir bölümünü yabancı para veya altınla ödemelerine izin verilmesi, bankalar açısından TL likiditesini artırmış oluyor. Günlük işlemlerini ağırlıklı olarak TL ile yapan bankalar açısından TL fonlama maliyeti de düşmüş oluyor.</p>

  <p>Bu uygulamanın Merkez Bankası açısından yararı ise başlıca üç noktada toplanıyor: (1) Merkez Bankası’nın bu yolla döviz rezervlerini artırmış oluyor. (2) Döviz piyasasında likidite azaltılmış ve dolayısıyla para ikamesinin etkisi düşürülmüş oluyor. (3) Sermaye akımlarının gelişimine yanıt vermek kolaylaşıyor. Merkez Bankası bu aracı kullanarak Türkiye’ye giren sıcak parayı çekmiş ve döviz piyasasında fiyatları dengelemiş oluyor. Eğer sıcak para çıkışı söz konusu olursa uygulamayı tersine çevirerek döviz sıkıntısını hafifletme imkânına kavuşmuş oluyor.</p>

  <h5>9.3.2.4 Faiz Politikası</h5>

  <p>Merkez Bankası’nın bankalarla para alışverişinde uyguladığı faizleri değiştirerek piyasa faizlerini etkilemeyi hedeflemesine faiz politikası deniyor.</p>

  <p>Bankanın çeşitli işlemler için uyguladığı farklı faiz oranları vardır. Bunları sıralayayım:</p>

  <p><b>Bir hafta vadeli repo işlemlerine uygulanan faiz (politika faizi):</b> Merkez Bankası, bir hafta vadeyle repo ihalesi açıyor, bankalar ellerindeki tahvil ve bonoları Merkez Bankası’na verip karşılığında para ve vade sonunda parayı iade edip kâğıtlarını geri alıyor. Merkez Bankası bu araçla banka ve finans kurumlarının piyasada uyguladığı faiz oranlarını, bankalardan alınan kredilerin miktarını, hisse senedi ve döviz gibi varlıkların fiyatlarını etkileyebiliyor.</p>

  <p><b>Gecelik işlemlerde uygulanan faiz (gecelik faiz, fonlama faizi ya da koridor faizi):</b> Merkez Bankası’nın, hesaplarını kapatabilmek için gecelik olarak borç almak ya da elinde kalan paraları gecelik olarak borç vermek isteyen bankalara uyguladığı faize bu adlar veriliyor. Merkez Bankası bu yolla, ikincil piyasada oluşan kısa vadeli faiz oranlarını, döviz kurlarını ve kredilerin büyüme hızını etkileyebiliyor.</p>

  <p><b>Geç likidite penceresi faizi:</b> Hesaplarını kapatmak ya da elinde bulunan parayı borç vermek için son ana kadar bekleyen bankalara uygulanan caydırıcı faiz oranlarını kapsayan bir uygulamadır.</p>

  <p>Merkez Bankası’nın bu faiz oranlarında yapacağı değişiklikler bankaların fonlama maliyetleri üzerinde etki yapıyor ve sonuçta piyasa faizlerini etkiliyor. Gecelik fonlama faizi tavanının düşürülmesi, bankaların daha ucuza fon bulmasını sağladığı için onların maliyetini aşağıya çekiyor. Bu durumda da bankaların kredi faizlerini düşürmesi bekleniyor. Bununla birlikte Türkiye’de mevduatın ortalama vadesi ile kredinin ortalama vadesi arasında krediler lehine yaklaşık on kat fark olması kaynak maliyetindeki düşüşün kolayca kredi faizlerine yansımasını sağlayamıyor.</p>

  <h5>9.3.2.5. Diğer Politika Araçları</h5>

  <p><b>Kura Müdahale:</b> Merkez Bankası’nın TL’nin dış değerini ayarlamaya yönelik olarak bir müdahalesi söz konusuysa kur politikasından söz edilebilir. Bu tür müdahaleler daha çok kurlarda yüksek oranlı dalgalanmalar ortaya çıktığı zaman gündeme geliyor.</p>

  <p>Merkez Bankası, geçmiş uygulamalarında bu tür kur dalgalanmalarında piyasaya döviz satarak ya da piyasadan döviz alımı yaparak kura müdahale yoluna gitmiştir. Günümüzde karşılıklar politikasında ROK uygulaması yaparak döviz likiditesini düzenlemeyi tercih ediyor.</p>

  <p><b>Para Basma:</b> Merkez Bankası’nın, piyasadaki likiditeyi artırarak sorunları çözmeye yönelmesi halinde piyasaya yeni para sürmesi eylemini bir politika gibi kullanması söz konusu olabilir.</p>

  <p>Bunlar geçmişin para politikası araçlarıdır. İçlerinde göreli olarak yeni olanları açık sözlülük politikası ve faiz politikasının bugünkü uygulanma biçimidir. Geçmişte açık sözlülük politikası diye bir şey ne biliniyor ne de uygulanıyordu. Faiz politikası ise aşağı yukarı aynı amaca hizmet etse de bugünkünden daha farklı biçimde uygulanıyor ve reeskont politikası adını taşıyordu. Bugün artık merkez bankalarının politika faizi adını verdikleri bir uygulama var.</p>

  <p><b>Niceliksel Gevşeme:</b> Ekonominin yaygın uygulama alanı bulmuş para politikası araçlarıyla canlandırılmasının mümkün olmadığı hallerde uygulanan bir para politikası aracıdır. Bu politika çerçevesinde merkez bankaları, bankaların ve diğer kurumların ellerinde bulunan finansal varlıkları (tahvil, bono, varlığa dayalı menkul kıymet vb.) satın alarak karşılığında bu bankalara ve kurumlara para verirler. Böylece ekonomiye, karşılığı ve limiti teorik olarak belirli bir miktar yeni para enjekte edilmiş olur. Bu, Küresel Kriz boyunca ABD Merkez Bankası FED, Avrupa Merkez Bankası AMB ve İngiltere Merkez Bankası BOE tarafından uygulanmış bir politikadır.</p>

  <p>Bunun para basmaktan tek farkı, limitinin ve tahvil, bono gibi bir karşılığının olmasıdır. Para basmanın bir limiti olmadığı gibi karşılığında verilen bir menkul kıymet de bulunmamaktadır. Dolayısıyla niceliksel gevşemenin para basmaya göre daha az enflasyonist etki yaratması beklenir.</p>

  <p>Niceliksel gevşemenin APİ’den farkı, yine belirli bir süre ya da limitle bu işin yapılacağının bilinmesidir.</p>

  <p><b>Açık Sözlülük Politikası:</b> Merkez Bankası’nın ileride yapacaklarını açıklayıp beklentileri etkileyerek para politikasına yön vermesi hali olarak tanımlanabilir.</p>

  <h2 id="094">9.4. ENFLASYON HEDEFLEMESİ: ANALİTİK BİR YAKLAŞIM</h2>

  <p>Para politikası daha önceki bölümlerde de irdelendiği gibi ekonomideki toplam talebi etkileyen bir politikadır. Merkez Bankası’nın piyasaya para sürerek ya da piyasadan para çekerek kısa vadeli faizleri etkileme gücü vardır. Aynı şeyi, kısa vadeli faizleri arzuladığı düzeyde tespit edip o faizlerde piyasanın arzuladığı parayı (likidite) vererek de yapabilir.</p>

  <p>Kısa vadeli faizler, bankaların kaynak maliyetini belirleyen unsurlardandır. Dolayısıyla, Merkez Bankası’nın kısa vadeli faizleri artırması ya da düşürmesi bankaların kaynak maliyetini artıracağından ya da düşüreceğinden, banka kredilerinin faizleri (orta-uzun vadeli faizler) de artacak ya da düşecektir. Orta-uzun vadeli faizlerin değişmesi ekonomideki yatırım ve tüketim harcamalarını etkileyecektir. Faizler yükseldiğinde yatırım harcamaları düşecek, tüketici kredileri daha pahalılaşacağından, kredi yoluyla yapılan tüketim harcamaları da düşecektir. Faizlerin düşmesi ise tam tersi etkiye yol açar. Merkez Bankası’nın para politikasının bir aracı olarak kullandığı kısa vadeli faizlerden yatırım ve tüketim harcamalarının etkilenmesine kadar giden sürece “aktarım mekanizması” denir. Aktarım mekanizması Merkez Bankası’nın ekonomideki toplam talebi etkilediği bir süreçtir.</p>

  <p>Enflasyon dinamik bir değişkendir. Toplam arz ve talep eğrilerinin kesiştiği yerde dengedeki fiyat ve milli geliri buluruz. Toplam arz ya da talebin değişmesiyle, eski dengedeki fiyatlar yeni dengeye doğru değişme eğilimine girerken, eski dengedeki milli gelir de yeni dengeye doğru hareket etmeye başlar. Fiyatların bir dengeden diğerine zaman içindeki hareketine, artıyorsa enflasyon (ya da düşüyorsa deflasyon), milli gelirin bir dengeden diğerine zaman içindeki yaklaşmasına da, artıyorsa büyüme (ya da düşüyorsa resesyon) diyoruz.</p>

  <p>Bir ekonomide ortalama fiyatların devamlı artmasına enflasyon dendiğine göre, fiyat artışlarını gerektirecek bir arz-talep dengesizliğinden söz etmek zorundayız. Belli fiyat düzeyinde toplam talebin toplam arzdan daha büyük olması durumunda ekonomide ortalama fiyatlar artış eğilimine girecektir. Aşağıdaki şekilde görüldüğü gibi, toplam talep fazlasının olduğu P<sub>1</sub> fiyat düzeyi, arz-talep eşitliği sağlanana kadar zaman içinde arz ya da talepte dışsal bir değişme olmadığı takdirde, P<sub>2</sub> düzeyine doğru hareket edecektir.</p>

  <figure id="s13">
    <img alt="Şekil 13" src="../Images/s13.jpg" />

    <figcaption>Şekil 13: Toplam Talep Fazlası</figcaption>
  </figure>

  <p>Diyelim ki fiyatların P<sub>1</sub>’den P<sub>2</sub>’ye kadar gitmesi yüzde 5 enflasyon olacağı anlamına geliyor. Merkez Bankası’nın da enflasyon hedefi yüzde 5 olsun. Enflasyonun hedeften artı ya da eksi 1 puan sapması hedef içinde kalındığı şeklinde kabul ediliyor. Bu durumda, ekonomik dengeler enflasyonun Merkez Bankası’nın enflasyon hedefi doğrultusunda fiyat değişmesi yarattığı söz konusu oluyor. Dolayısıyla, Merkez Bankası’nın enflasyonun hedeflenen doğrultuda gitmesi için herhangi bir şey yapmasına gerek kalmıyor. Merkez bankalarının klasik ifadesiyle enflasyon, orta vadeli enflasyon hedefiyle uyumlu bir görüntü sergiliyor.</p>

  <p>Yine aynı grafik üzerinde, bu kez P<sub>1</sub> fiyat düzeyinden P<sub>2</sub> fiyat düzeyine giderken yaratılacak enflasyonun yüzde 8 olacağını düşünelim. O takdirde, enflasyon görünümü hedefle uyumlu olmaktan uzak kalıyor. Merkez Bankası hiçbir şey yapmasa, diğer her şeyin aynı kalacağı varsayımıyla, gerçekleşecek enflasyon, hedeflenenin 3 puan üzerinde olacak. Bu durumda Merkez Bankası’nın, aşağıdaki şekilde görüldüğü gibi, toplam talep eğrisini sola doğru kaydırması ve orta vadede yeni dengenin P<sub>2</sub>’de değil, P<sub>3</sub> gibi bir yerde, en azından hedefin 1 puan üzerinde oluşturmaya çalışması gerekiyor. Toplam talebin sola kaydırılması herhangi bir fiyat düzeyinde ekonomideki toplam talebin daha az olması anlamına geliyor. Merkez Bankası bunu kısa vadeli faizleri yükselterek başarabilir. Para arzının kısılmasıyla artan orta-uzun vadeli faizler yatırım ve tüketim talebini kısacak ve toplam talep eğrisi sola kayacaktır.</p>

  <figure id="s14">
    <img alt="Şekil 14" src="../Images/s14.jpg" />

    <figcaption>Şekil 14: Toplam Talebin Faiz Aracılığıyla Düşürülmesi</figcaption>
  </figure>

  <p>Dikkat edilirse, Merkez Bankası’nın enflasyonun hedeflenen aralıkta olması için kısa vadeli faizleri artırması, aynı zamanda milli gelirin de Y<sub>2</sub>’de değil, Y<sub>3</sub>’te oluşmasına neden oluyor. Yani, fiyat artışlarındaki düşüşe paralel olarak ekonomik büyümede de bir düşüş söz konusu oluyor. Enflasyon hedeflemesi politikasının en önemli özelliklerinden biri de, para politikasının, enflasyon hedefine ulaşabilmek için, gerektiğinde ekonomik büyümeyi yavaşlatmayı göze alması olgusudur.</p>

  <p>Merkez Bankası’nın enflasyon hedefi içinde kalmak için her zaman ekonomik büyümeyi düşürmesi gerektiği anlamı da çıkarılmamalıdır. Aksine, bazı durumlarda Merkez Bankası, enflasyon hedefinden taviz vermeden de ekonomik büyümeyi teşvik edebilecek para politikası uygulayabilir.</p>

  <p>Ekonomideki toplam arz eğrisinin oldukça yatay (esnek) olduğunu düşünelim. Bu yapıdaki bir arz eğrisi genellikle milli gelirin, tam istihdamdaki milli gelirden oldukça düşük olduğu dönemlerde söz konusu olabilir. Yani, ekonomi zaten yüksek işsizlikle boğuşuyordur. Aşağıdaki şekilde görüldüğü gibi, arz-talep dengesizliğinde, talep fazlası oldukça büyüktür, ama merkez bankası hiçbir şey yapmasa dahi, ortalama fiyatlar P<sub>1</sub>’den P<sub>2</sub>’ye artma eğiliminde olacaktır. Yaratılacak enflasyon oldukça düşüktür. Böyle bir dengede enflasyonun merkez bankasının enflasyon hedefinin üzerinde olacağı gibi bir risk söz konusu değildir. O halde, Merkez Bankası kısa vadeli faizleri düşürme yoluyla toplam talebin daha da artmasını teşvik edebilir. Oluşacak yeni dengenin fiyatlarının P<sub>3</sub>’e kadar artmasına izin verebilir. Hâlâ enflasyon hedefi içinde kalındığı halde, merkez bankası ekonomik büyümenin artmasına katkı yapabilir, ekonominin tam istihdam noktasına daha çabuk ulaşmasına yardım edebilir.</p>

  <figure id="s15">
    <img alt="Şekil 15" src="../Images/s15.jpg" />

    <figcaption>Şekil 15: Talep Fazlasının Yüksek Olması Durumu</figcaption>
  </figure>

  <p>Son olarak milli gelirin tam istihdam düzeyine çok yakın olduğunu düşünelim. Genellikle bu durumda arz eğrisi oldukça dik (esnek olmayan) bir konumda olacaktır. Aynı talep fazlası çok daha yüksek enflasyona neden olabilecek bir dengesizliktir. Aşağıdaki şekilde görüldüğü gibi, Y<sub>1</sub> ve Y<sub>2</sub> aralığı yukarıdaki şekildekiyle aynı olduğu halde, P<sub>1</sub>’den P<sub>2</sub>’ye gitmek çok daha yüksek bir enflasyon anlamına gelir. Merkez Bankası’nın kısa vadeli faizleri artırarak toplam talebi kısmaya çalışması enflasyonu dizginlediği gibi, ekonomik büyümeden de fazla bir fedakârlık söz konusu olmaz.</p>

  <figure is="s16">
    <img alt="Şekil 16" src="../Images/s16.jpg" />

    <figcaption>Şekil 16: Toplam Arzın Katı Olduğu Durum</figcaption>
  </figure>

  <p>Verilen örneklerden, tam istihdam düzeyindeki milli gelirden ne denli uzakta olunduğuna göre para politikasının manevra alanını değiştirebileceğini anlıyoruz. Tam istihdamdan uzaklaştıkça, para politikasının enflasyon hedefinden taviz vermeden ekonomik büyümeye destek sağlayabilme olasılığının arttığını görüyoruz. Tam istihdama yakın milli gelir düzeyinde ise, Merkez Bankası’nın enflasyona çok daha fazla dikkat etmesi gerektiğini anlıyoruz. Birçok merkez bankası, bu basit analizin gösterdiği gibi, para politikasının hangi yöne daha fazla ağırlık vereceğini “çıktı açığı” (<i>output gap</i>) analiziyle belirlemeye çalışır. En basit anlatımıyla çıktı açığı analizi, çeşitli yollarla hesaplanan tam istihdamdaki milli gelire göre şimdiki milli gelirin ne denli geride olduğunu bulmaya çalışmaktır.</p>

  <h2 id="095">9.5. MAKALELER</h2>

  <h4>Türk’e Başka Yabancıya Başka Reel Faiz</h4>

  <p>Mahfi Eğilmez (www.mahfiegilmez.com) 25.09.2012</p>

  <p>Faiz, bir kişi ya da kurumun tasarruf ettiği fonları, ihtiyacı olanlara belirli bir süre için ödünç vermesi karşılığında aldığı bedeldir. Bu ödünç verme eylemi bankalara tasarruf mevduatı yatırmak biçiminde olabileceği gibi, kurumların çıkardığı tahvil ve bonoları satın almak suretiyle de olabilir.</p>

  <p>Bankaların bir yıllık mevduata verdiği yüzde 10 dolayındaki faiz nominal (görünürdeki, üstünde yazılı olan) faizdir. Nominal faizden Türkiye’de yüzde 15 gelir vergisi kesintisi (stopaj) yapılır. Bu durumda kişinin eline geçecek faiz yüzde 8,5’e iner. Buna da net nominal faiz denir. Yani yılbaşında bankaya 100 TL yatıran bir kişi, yıl sonunda parasını 108,5 TL olarak geri alacak demektir.</p>

  <p>Reel faiz, nominal faizden enflasyonun arındırılmasıyla bulunan faizdir. Şöyle bir formülle hesaplanır:</p>

  <p>Reel faiz = (1 + nominal faiz)/(1 + beklenen enflasyon) - 1</p>

  <p>Buradan çıkan sonucu 100’le çarparsak reel faizi yüzde cinsinden görmüş oluruz. Yukarıdaki örnekten gidersek, o yıl gerçekleşen enflasyon yüzde 7 ise, bu kişinin elde ettiği reel faiz yüzde 1,4 dolayında çıkacak demektir. Beklenen enflasyonun gerçekleşme sonucuna göre bu faiz sıfırdan büyük çıkabileceği gibi sıfır ya da sıfırdan küçük de çıkabilir.</p>

  <p>Aşağıdaki tablo, 100 TL’sini bir yıl vadeyle ve yüzde 10 nominal faiz üzerinden bankaya yatıran bir Türk ile 55,6 dolarını getirip 1,8 TL’lik kurdan bozdurup elde ettiği 100 TL’yi aynı faizle bankaya yatıran Amerikalı’nın durumunu karşılaştırmalı olarak ortaya koymayı amaçlıyor (Varsayım: TL’nin değerinde, yani USD kurunda bir yıl boyunca değişiklik olmamıştır.)</p>

  <figure>
    <table>
      <tr>
        <th></th>

        <th>Türk (TL)</th>

        <th>Amerikalı (USD)</th>
      </tr>

      <tr>
        <td>Yılbaşı ve yıl sonu dolar kuru</td>

        <td>1 USD=1,8 TL</td>

        <td>1 USD=1,8 TL</td>
      </tr>

      <tr>
        <td>Söz konusu tutar</td>

        <td>100 TL</td>

        <td>55,6 USD</td>
      </tr>

      <tr>
        <td>Mevduat olarak yatırılan</td>

        <td>100 TL</td>

        <td>100 TL</td>
      </tr>

      <tr>
        <td>Nominal faiz</td>

        <td>% 10</td>

        <td>% 10</td>
      </tr>

      <tr>
        <td>Nominal faiz geliri</td>

        <td>10 TL</td>

        <td>10 TL</td>
      </tr>

      <tr>
        <td>Nominal faizden GV stopajı</td>

        <td>% 15</td>

        <td>% 15</td>
      </tr>

      <tr>
        <td>Net nominal faiz geliri</td>

        <td>8,5 TL</td>

        <td>4,7 USD</td>
      </tr>

      <tr>
        <td>Toplam getiri</td>

        <td>108,5 TL</td>

        <td>60,3 USD</td>
      </tr>

      <tr>
        <td>İlgili ülkedeki enflasyon</td>

        <td>% 7</td>

        <td>% 2</td>
      </tr>

      <tr>
        <td>Reel faiz</td>

        <td>% 1,4</td>

        <td>% 2,6</td>
      </tr>
    </table>
  </figure>

  <p>Türk de Amerikalı da bir yılın sonunda 10 TL faiz elde etmiş olacak. Bu faiz gelirinden yüzde 15 gelir vergisi kesilecek ve her ikisinin de eline 8,5 TL faiz geliri geçecek. Her ikisinin de o aşamada parasını çektiğini düşünelim. İkisinin de elinde toplam 108,5 TL olacak demektir. Amerikalı’nın aynı gün parasını 1,8 TL’lik kurdan dolara çevirdiğini ve eline geçen 60,3 dolarla ülkesine döndüğünü düşünelim. Türkiye’de enflasyon yüzde 7 olduğu için Türk’ün bu işlemden elde ettiği reel faiz yüzde 1,4’te kalmıştır. ABD’de enflasyon yüzde 2 olduğu için Amerikalı’nın elde ettiği reel faiz ise yüzde 2,7 olarak gerçekleşmiştir. ABD’de faizler yüzde 1-2 dolayında olduğundan Amerikalı, kendi ülkesinde parasını bankaya yatırsa muhtemelen negatif reel faiz elde etmiş ya da en iyi olasılıkla parasının satın alma gücünü korumuş olacaktı.</p>

  <p>Şimdi de Merkez Bankası’nın uyguladığı para politikasının piyasa faizini yüzde 10’dan yüzde 8’e düşürdüğünü varsayalım ve yukarıdaki tabloyu buna göre yeniden yapalım.</p>

  <figure>
    <table>
      <tr>
        <th></th>

        <th>Türk (TL)</th>

        <th>Amerikalı (USD)</th>
      </tr>

      <tr>
        <td>Yılbaşı ve yıl sonu dolar kuru</td>

        <td>1 USD=1,8 TL</td>

        <td>1 USD=1,8 TL</td>
      </tr>

      <tr>
        <td>Mevduat</td>

        <td>100 TL</td>

        <td>55,6 USD</td>
      </tr>

      <tr>
        <td>Nominal faiz</td>

        <td>% 8</td>

        <td>% 8</td>
      </tr>

      <tr>
        <td>Nominal faiz geliri</td>

        <td>8 TL</td>

        <td>8 TL</td>
      </tr>

      <tr>
        <td>Nominal faizden GV stopajı</td>

        <td>% 15</td>

        <td>% 15</td>
      </tr>

      <tr>
        <td>Net nominal faiz geliri</td>

        <td>6,8 TL</td>

        <td>3,8 USD</td>
      </tr>

      <tr>
        <td>Toplam getiri</td>

        <td>106,8 TL</td>

        <td>59,4 USD</td>
      </tr>

      <tr>
        <td>İlgili ülkedeki enflasyon</td>

        <td>% 7</td>

        <td>% 2</td>
      </tr>

      <tr>
        <td>Reel faiz</td>

        <td>% -0,2</td>

        <td>% 1,8</td>
      </tr>
    </table>
  </figure>

  <p>Bu yeni değerlere göre yaptığımız tablo bize şunu anlatıyor: Enflasyon Türkiye’de ABD’den yüksek olduğu ve TL, USD’ye göre değer kazanmadığı sürece Amerikalı yatırımcı kazançlı çıkmaya devam eder. Buna karşılık Türk zarar eder. Tabloda faizin yüzde 8’e düşmesi yerli tasarruf sahibini negatif reel faize sürüklerken Amerikalı yatırımcı yüzde 2’ye yakın reel faiz elde etmeye devam etmektedir.</p>

  <p>Bu ayrımı gözden kaçırır ve Amerikalı’nın da bizdeki enflasyonla hesaplanmış bir reel faiz elde ettiğini düşünürsek yanlış yaparız. O nedenle de yabancı faiz geliri sahibine parasını yurtdışına çıkarırken ek bir vergi uygulamadığımız sürece faizi fazla düşürme imkânı yoktur. Aksi takdirde yerli yatırımcı negatif reel faiz almaktansa parasını bankadan çeker.</p>

  <p>Bu hesapta Amerikalı’nın ek kazanç piyangosu TL’nin USD karşısında değer kazanmasıdır. Eğer vade sonunda TL - USD kuru örneğin 1,6’ya yükselmişse bu durumda (ilk tablodaki örneği kullanıyoruz) Amerikalı’nın vade sonunda faiz dahil elde ettiği 108,5 TL’yi dolara çevirdiğinde eline geçecek tutar 60,3 USD değil, 67,8 USD olacaktır. Yani TL’nin değer kazanmasıyla Amerikalı yatırımcı ek 7,5 USD kazanç sağlamış olmaktadır. Bu hesapta Amerikalı’nın riski ise TL’nin değer kaybetmesidir. Eğer vade sonunda TL - USD kuru örneğin 2’ye yükselmişse bu durumda (ilk tablodaki örneği kulIanıyoruz) Amerikalı’nın vade sonunda faiz dahil elde ettiği 108,5 TL’yi dolara çevirdiğinde eline geçecek tutar 60,3 USD değil, 54,3 USD olacaktır. Yani TL’nin değer kaybıyla Amerikalı yatırımcı 6 dolar kayba uğramış olacaktır.</p>

  <p>TL’nin değer kazanması olasılığı sıcak para açısından Türkiye’yi çekici hale getirirken, değer kaybetmesi olasılığı da riskleri artırmaktadır. O nedenledir ki Türkiye’ye para, sıcak para yani kısa vadeli para olarak gelmektedir.</p>

  <p>Merkez Bankası’nın faiz konusundaki açmazı buradadır. Faizi düşürüp de piyasadaki TL mevduat, tahvil ve bono faizinin düşmesine yol açsa Türk tasarruf sahiplerinin paralarını bankada ya da tahvil bonoda tutmalarının pek anlamı kalmayacak, bu durumda paralarını ya tüketim harcamalarına ya da gayrimenkule yatıracaklar. Buna karşılık yabancılar açısından reel faiz sıfıra yaklaşırken çekici olmaktan çıkacak, riskler ön plana gelmeye başlayacak ve sıcak para girişi azalacaktır. Cari açığı küçülse de hâlâ yüksek olan ve bu açığı dış finansmanla karşılamak durumunda olan bir ülkede faiz ilginç bir denge oluşturmaktadır. Merkez Bankası’nın faiz dışında karşılık oranlarıyla oynamasının, ROK adı altında uygulamalar icat etmesinin nedeni budur.</p>

  <h4>Merkez Bankacılığında Paradigma mı Değişiyor?</h4>

  <p>Ercan Kumcu, <i>Haber Türk</i>, 26.12.2012</p>

  <p>Para basmanın ekonomik sorunlara deva olmadığı neredeyse para icat edildiğinden bu yana iyi bilinen bir konu. Tarih boyunca dünyanın dört bir yanında çok acı deneyimler yaşandı. İlgilenenler Türkçesi de basılan Niall Ferguson'un <i>Paranın Yükselişi</i>(<i>The Ascent of Money: A Financial History of the World</i>, 2009) kitabından faydalanabilirler. Bizim tarihimizdeki paranın yeri için de Şevket Pamuk’un <i>Osmanlı İmparatorluğu’nda Paranın Tarihi</i>(<i>A Monetary History of Ottoman Empire</i>, 2004) kitabına bakabilirler.</p>

  <p>Önce para basan bir tekel yaratılması gündeme geldi. Bir biçimde merkez bankacılığı başladı. Para basımını tek bir kuruluşa vermek yetmedi. Birinci Dünya Savaşı sonrasında başta Almanya olmak üzere çeşitli Avrupa ülkelerinde yaşanan hiperenflasyon para basmanın bir yasası olması gerektiğini gösterdi. O da yetmedi. Petrol fiyatlarının artmasıyla 1970’li yılların ilk yarısında yaşanmaya başlayıp ikinci yarısında derinleşen enflasyon içinde durgunluk, para otoritesinin siyasi kararların dışına çıkarılması fikrine daha çok taraftar bulunmasına neden oldu. 1980’li ve 1990’lı yıllar belli başlı tüm merkez bankalarının kâğıt üzerinde Almanya Merkez Bankası’nı (Bundesbank) kabul etmesine sahne oldu.</p>

  <p>Bundesbank merkez bankacılığında bir efsanedir. Bundesbank para politikasının siyasetten bağımsız olmasının bir sembolüdür. Aynı zamanda, Bundesbank para politikasının bir çapaya bağlanarak yürütülmesi ilkesinin mimarıdır. Emisyondan başlayıp çeşitli para arzlarını hedefleyen para politikası deneyimlerinden sonra, “enflasyon hedeflemesi” para politikasının kılavuzu oldu.</p>

  <p>1980’li ve 1990’lı yıllarda siyasetten bağımsızlaşan birçok merkez bankası aynı zamanda, özellikle 1990’lı yılların ikinci yarısından sonra açık ya da kapalı “enflasyon hedeflemesi” politikasınıı benimsedi. Avrupa Merkez Bankası da bu merkez bankalarından biri oldu. Biz de bu trene 2001 krizinden sonra bindik. Amerikan Merkez Bankası (FED) dahi açıkça olmasa da kafasındaki bir enflasyon oranı etrafında para politikasını şekillendirmeye başladı. Küresel kriz çıkmadan az önce FED açık enflasyon hedeflemesine geçip geçmemeyi tartışmaya başladı.</p>

  <p>Küresel kriz ve birçok gelişmiş ülkede yaşanan ekonomik durgunluk ya da ekonomik büyümedeki soluksuzluk paradigmanın değişebileceği sinyallerini vermeye başladı. Merkez bankaları önce sanık sandalyesine oturtuldular. İddia edildi ki, kendilerini enflasyona kilitleyen merkez bankaları gelen krizi göremediler ve dolayısıyla krizi önlemeye yönelik herhangi bir önlem alamadılar. Finansal krizi görmüş olsalar dahi, enflasyonu birinci öncelik olarak algıladıklarından, krize kayıtsız kaldılar.</p>

  <p>Bu suçlama merkez bankalarının bir anlamda kimyasını bozdu. Kriz süresince ve sonrasında merkez bankalarının çok daha aktif olmalarına yol açtı. O kadar ki, enflasyon hedeflemesi yapan merkez bankaları enflasyonu hedeflemeyi açıkça bırakmayı dahi tartışmaya başladılar. Bu yönde kamuoyuna yansıyan belki de ilk işaret şu anda Kanada Merkez Bankası başkanı olan Mark Carney’den geldi. Carney gelecek yıl Kanada Merkez Bankası’nı bırakıp İngiltere Merkez Bankası başkanlığı koltuğuna oturacak.</p>

  <p>Bir konuşmasında Mark Carney Kanada Merkez Bankası’nın Para Kurulu’nda enflasyon hedeflemesini açıkça bırakıp bırakmamayı tartıştıklarını, ama bırakmama kararı aldıklarını dile getirdi. Altı ay sonra İngiltere Merkez Bankası’nın başına geçeceğinden, söyledikleri İngiltere’de anında yankı buldu. Son yıllarda başarısız da olsa, şimdi enflasyon hedeflemesi yapan İngiltere’de de mi bu gündeme gelecekti?</p>

  <p>Bütün bunlardan para politikasında paradigmanın değişmekte olduğunu mu anlıyoruz?</p>

  <h4>Değişen Paradigmanın Aktörleri</h4>

  <p>Ercan Kumcu, <i>Haber Türk</i>, 27.12.2012</p>

  <p>Merkez bankaları son beş yıldır iyice dağıldılar dersek, çok abartmış olmayız. Her işe koşar oldular. Her işi üstlenmeye rıza göstermeye başladılar. Ekonomik büyüme için merkez bankaları koşturuyor. Bankaların sağlıklı çalışmaları için merkez bankaları dümene geçiyor. işsizliği azaltmak merkez bankalarının görevi oldu. Kısacası, birçok ülkede merkez bankası çoklu hedefe yöneldi. Bu arada enflasyonun bir risk değilmiş gibi görünmesi merkez bankalarını daha da cesaretlendirdi.</p>

  <p>Tüm finansal sistemin gözetim ve denetimini tek elde ve merkez bankasının dışında toplayan İngiltere birçok ülkeye örnek oluyordu. Şimdi bu sistemden vazgeçildi. Bankaların gözetim ve denetiminin önemli bir bölümü İngiltere Merkez Bankası’na veriliyor. Amerikan Merkez Bankası (FED) bankaların gözetim ve denetimindeki ağırlığını artırıyor. Tüketicilerin korunması dahi FED’in yetki alanına verildi. Avrupa Merkez Bankası Avrupa Birliği’ndeki bankaların gözetim ve denetiminden sorumlu olmaya hazırlanıyor.</p>

  <p>Paradigma değiştikçe, aktörler de değişiyor. Değişen aktörler paradigma değişimini hızlandırıyor. Benzer bir gelişmeyi kendi ülkemizde de yakından görüyoruz.</p>

  <p>Tüm eleştirilere rağmen, FED eski Başkanı Greenspan fiyat istikrarından ödün vermemek için FED’i siyasi müdahalelerden uzak tutmayı başarmıştı. Kendinden önceki başkan Volcker’ın diktiği bayrağı yukarıda tutmayı başarmıştı. Greenspan’den sonra gelen Bernanke son iki başkanla karşılaştırıldığında, çok farklı bir yaklaşım sergiliyor.</p>

  <p>Avrupa Merkez Bankası başkanı Draghi de çok farklı bir uygulama içinde. İlk başkan Wim Duisenberg ve ikinci başkan Jean-Claude Trichet Euro’ya itibar kazandırmanın tek yolunun fiyat istikrarı olduğundan yola çıkarak Avrupa Merkez Bankası’nı her türlü baskının dışında tutmayı başarmışlardı. Trichet’nin son döneminde artan baskılar Almanya’nın dahi başa çıkamayacağı düzeye geldiğinde, Avrupa, Almanya’nın etki alanının dışında birini, biraz da çaresizlikten, Avrupa Merkez Bankası başkanı yapmayı başardı. Draghi Avrupa Merkez Bankası’nı yarı maliye (quasi-fiscal) politikaları uygulayan bir kuruma dönüştürdü.</p>

  <p>İngiltere de benzer bir deneyimden geçiyor. Enflasyon konusunda çok başarılı olduğu iddia edilemese de, Avrupa’da enflasyona odaklanmış merkez bankacılığının son kalelerinden biri İngiltere Merkez Bankası Başkanı Mervyn King idi. Gelecek yılın ortasında görev süresi doluyor. Yerine Kanada Merkez Bankası Başkanı Mark Carney geliyor. Mark Carney, enflasyona odaklı para politikasında değil, bankacılık sektörünün gözetim ve denetimindeki tecrübesi sayesinde bu göreve getiriliyor.</p>

  <p>Değişen paradigma içinde hiç değişmeyen tek merkez bankası Bundesbank kaldı. Yeni ortama alışmakta zorluk çektiklerinden Almanlar da, kişisel itibarlarının değişen düzen içinde yıpranmasından çekinerek yavaşça sahneden ayrılıyorlar. Avrupa Merkez Bankası Başkanlığı için en güçlü adayken, Bundesbank başkanı Axel Weber istifa etti. Draghi’nin yolu açılmış oldu. Bundesbank’ın eski başkan yardımcısı Jürgen Stark Avrupa Merkez Bankası İdare Kurulu üyesi olmuştu. Maliye benzeri politikalar konusunda baskı artınca, o da istifa etti. Bundesbank’ın şimdiki Başkanı Jens Weidmann değişen paradigmayla tek başına mücadele ediyor. Onun da arada bir istifa edebileceği haberleri çıkıyor.</p>

  <p>Değişen paradigma aktörleri de değiştiriyor. Yeni paradigma enflasyon yaratmadan ekonomik büyümeye destek verebildiği ölçüde başarılı olacak. Küresel krizin yaralarının hâlâ tam olarak sarılamadığı bir ortamda yeni paradigma bir süre başarılıymış gibi görünebilir. Ama orta-uzun dönemde merkez bankacılığında eskiye. yani aslına dönüş hiç şaşırtıcı olmaz.</p>

  <h4>Paradigma Değişmesinin Arkası</h4>

  <p>Ercan Kumcu, <i>Haber Türk</i>, 21.01.2013</p>

  <p>Geçen yılın sonuna doğru birkaç yazıda merkez bankacılığın da bir paradigma değişmesi yaşandığını ve değişen paradigmayla beraber belli başlı merkez bankalarında aktörlerin de değişmekte olduğunu vurgulamıştım. Paradigma değişmesi elbette boşlukta oluşmuyor. Birçok nedeni var. Nedenlerden en önemlisi birçok ülkede bozulan ya da zaten bozukken daha da bozulan kamu finansman dengesi.</p>

  <p>Kamu finansman dengesi sürdürülebilir olmayan hiçbir ülkede merkez bankası bağımsız olamaz. Para politikası asli görevi olan fiyat istikrarına odaklanamaz. İster istemez, kamu finansman dengesi sürdürülebilir olmayan ülkelerde para politikası kamu finansman dengesini sürdürülebilir yapabilecek finansal şartları oluşturmaya odaklanmak zorundadır. Bu şartları oluşturmak ise para politikasını asli görevinden giderek uzaklaştırır.</p>

  <p>Türkiye bu olguyu yirmi yıldan fazla neredeyse kesintisiz yaşadı. 1980’li ve 1990’lı yıllarda para politikasının dillendirilmeyen amacı Hazine’nin borçlanabilme kabiliyetini kaybetmemesiydi. Artan kamu borçlanma ihtiyacı doğal olarak borçlanma ihtiyacına paralel nominal olarak artan bir finansal sistemi gerektiriyordu. Finansal sistemin nominal boyutunu kısa sürede artırabilecek tek araç para politikasıydı. Para politikası finansal sistemin nominal büyüklüğünü artırdıkça enflasyon yarattı. Enflasyon aynı zamanda finansal sistemin nominal büyümesine de katkı yaptı.</p>

  <p>Kısırdöngü 2001 yılında Merkez Bankası’nın yasasının değiştirilip Hazine’ye borç vermesinin yasaklanmasıyla kırılmadı. Değişen yasayla Merkez Bankası para politikasını oluşturup uygulamakta bağımsız hale geldi ama elde ettiği bağımsızlığı uygulamaya koyabilmesi ancak kamu finansman dengesinin düzelmesiyle mümkün oldu. Yasa değişimiyle para politikası bağımsız olmuyor. Kamu finansman dengesi izin verdiği sürece para politikası bağımsız olabiliyor.</p>

  <p>Avrupa ve Amerika’da küresel krizden bu yana para politikasının eskiye göre bağımsız olduğunu iddia etmek giderek zorlaşıyor. Paradigma değişimi de zaten bu. Finansal sistemin kendisi ve kamu finansman ihtiyacı artık merkez bankalarının bağımsızca para politikalarını oluşturmalarını ve uygulamaya koymalarını engelliyor.</p>

  <p>2007 yılının haziran ayında Amerikan Merkez Bankası’nın (FED) bilanço büyüklüğü Amerikan milli gelirinin yüzde 6,2’si kadardı. 2012 yılı sonu itibariyle bu oran yüzde 18 civarına geldi. Milli gelire oranı olarak FED bilançosu üç kart arttı. Artışın neredeyse tümü FED’in ek hazine bonosu alımlarından ve konut kredilerine dayalı menkul kıymetleri piyasadan almasından kaynaklandı. Emisyon FED’in bilançosunda giderek önemini yitirdi. 2007 yılının ortasında emisyonun toplam yükümlülükler içindeki payı yüzde 90 civarındayken 2012 yılı sonunda yüzde 40’ın altına geldi. Bunların hepsi FED’in para politikasında ipleri başkalarına teslim ettiğinin göstergesi.</p>

  <p>Avrupa Merkez Bankası’nın (ECB) bilançosu kriz öncesinden bu yana 1,2 trilyon Euro’dan 3 trilyon Euro’ya geldi. Artışın hemen hepsi euro bölgesindeki bankalara verilen kredilerden ve Euro ülkelerinin devlet bonolarını almasından kaynaklandı. ECB bilançosu içinde emisyonun payı kriz öncesinde yüzde 50’nin üzerindeydi, şimdi yüzde 30 civarında.</p>

  <p>İngiltere Merkez Bankası’nda (BOE) da durum farklı değil. Bilanço büyümesi 3 kat civarında. Büyümenin kaynağı bankalarla yapılan repolar. Emisyonun bilanço içindeki payı yüzde 50’lerden yüzde 20’ye gerilemiş.</p>

  <p>Bu bilançolarla para politikasının bağımsızlığından söz edilemez. Bilançolar temizlenip para politikası yeniden bağımsızlığına kavuşur mu? Belki, ama uzun zaman sonra.</p>

  <h2 id="u49ff3e5b-aa35-4286-8c52-7201b50aeaea">9.6. SORULAR</h2>

  <ol>
    <li>Emisyon nedir?</li>

    <li>M<sub>1</sub>, M<sub>2</sub>, M<sub>3</sub> para arzlarını tanımlayın.</li>

    <li>Para politikasının esaslarını miktar denklemi çerçevesinde kısaca anlatın.</li>

    <li>Enflasyon hedeflemesinin başarılı olması için gerekli asgari koşul nedir? Niçin?</li>

    <li>GSYH’nın tam istihdam düzeyine yakın ya da uzak olması enflasyon hedeflemesi politikasını nasıl etkiler?</li>

    <li>Merkez Bankası bilançosunu özetle gösterin ve iç varlıklar kalemini kısaca açıklayın.</li>

    <li>Para politikası araçlarını kısaca anlatın. Siz Merkez Bankası başkanı olsaydınız deflasyonist bir ortamda hangi politikayı uygulamaya ağırlık verirdiniz?</li>

    <li>Maliye politikasının gevşek tutulduğu bir dönemde para politikasının başarı şansı var mıdır? Tartışın.</li>

    <li>Türkiye’de para politikası uygulaması nasıl yürütülmektedir?</li>

    <li>Kamu borçlanma gereğinin yarattığı baskılar para politikasının etkinliğini ne yönde etkiler?</li>
  </ol>
</body>
</html>
