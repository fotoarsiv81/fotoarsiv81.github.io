<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kusursuz_cinayetler</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:7ce7e0b3-0565-475c-8cf2-7cc515f70784" name="Adept.expected.resource" />
</head>

<body class="calibre">
  <h1 class="kitapickapak2" id="calibre_toc_10"><br class="calibre3" />
  Bana saldıran işte bu adam!<br class="calibre3" />
  <br class="calibre3" />
  <br class="calibre3" />
  <br class="calibre3" /></h1>

  <p class="indentmetin"><span class="idebold">Doğum gününe çok az kalmıştı. "Katil bir başkasıymış, kusura bakmayın, sizi salıveriyoruz" dediler. Gencecik bir delikanlı olarak girmişti cezaevine. Yaşlı ve yorgun bir adam olarak çıktı. O, DNA sayesinde özgürlüğüne kavuşanlardan sadece biri.</span></p>

  <p class="indentmetin">&nbsp;</p>

  <p class="normal1">DNA analizlerinin henüz polisçe bilinmediği yıllarda, ufak tefek, korku içinde, ağlamaktan gözleri şiş bir kadın ya da küçük bir kız çocuğu, mahkeme heyeti ve varsa jürinin önünde "Bana saldıran işte bu adam" diyerek işaretparmağını uzatır ve sizi gösterirse, üstelik yapılan muayenede mağdurun cinsel saldırıya uğradığı kesinse ve siz saldırı sırasında nerede olduğunuzu tam olarak kanıtlayamıyorsanız geçmiş olsun. Böyle bir senaryoda, kadına ve çocuğa inanmayıp erkeğe inanan pek görülmemiştir.</p>

  <p class="normal1">İşte bu yüzden, tanık ifadelerinin güvenilirliğine ilişkin nice araştırmaya, yüz yıl kadar önce yayımlanan Harvard'lı akademisyen Hugo Münsterberg'in<sup class="calibre4"><a href="../Text/kusursuz_split_042.html#footnote-309-11" id="footnote-309-11-backlink">[11]</a></sup> sadece görgü tanıklarının değil, mağdurların dahi anlattıklarının yanılgılarla dolu olacağına ilişkin bilimsel verilerine rağmen, dünyanın bütün cezaevleri görgü tanıklığına dayalı olarak mahkûm edilen çok sayıda erkek, onlara oranla az sayıda olsalar da, bir miktar kadının "Ben yapmadım" haykırışlarıyla inliyor.</p>

  <p class="normal2"><br class="calibre3" />
  "Kız seni tanıdı" dediler</p>

  <p class="normal1">Yoldan biraz yüksekte, tek katlı, dar ve uzun gecekonduda o gece üç kişiydiler. Aslında üç küçük kız. Televizyon yoktu, oyuncak yoktu. Bir süre büyüklerin elbiselerini giyip çıkararak oyalandılar, sonra canları sıkıldı, üzerlerine kocaman birer gecelik geçirip yattılar. Yedi yaşındaki Katina, annesinin yatağını seçti. Ablası, 9 yaşındaki Latanya, yatıya kalan arkadaşı Lucretia ile birlikte salondaki kanapeye kıvrıldı. Açık bıraktıkları gece lambasının kırmızı ışığı, biraz sağa sola atılmış boş bira kutularının parlak yüzeyine, biraz da Perrin Sokağı'na bakan pencerenin camına vuruyordu.</p>

  <p class="normal1">Baba, uzunca bir süredir ortalıkta yoktu. Anne, garip saatlerde eve gidip geliyordu. Çocukların günlerce yalnız kaldığı olurdu. Onlar olmadığında kız kardeşlere Lucretia dadılık yapmaya çalışırdı. Çalışırdı diyorum, çünkü o da henüz on bir yaşında küçük bir kızdı. Kulakları pek iyi duymuyordu. Tam karşısında durup, ağır ağır konuşmak zorundaydınız. Uykusu da ağırdı. Sıklıkla erkenden yatar, ertesi gün öğleüzerine doğru kalkardı.</p>

  <p class="normal1">Eve bir adam girdi. Latanya'yı kucağına alıp annesinin yatağına götürdü ve usulca kız kardeşinin yanına bıraktı ve oturma odasına geri döndü. Görmüş gibi anlattığıma bakmayın. Aslında adamın küçük kızı kucağına almış olduğunu gören yok. Sadece tahmin.</p>

  <p class="normal1">Adamın Lucretia'ya pek nazik davrandığı söylenemez. İki eliyle boğazına sarılıp kaldırmış ve oturma odasını yatak odasından ayıran ince duvara doğru savurmuş olmalı. Kızın boğazını çevreleyen ekimoz, duvardaki göçük ve yan odadaki kızların duyduğu çığlığa dayanarak bu sonucu çıkarıyorum. Kız kardeşler iyice korkmuş ama bir şey anlamamış olmalılar. Zaten anlamış ve polisi aramak istemiş olsalardı da yapmaları mümkün değildi. Çünkü evde telefon da yoktu.</p>

  <p class="normal1">Adam, parmaklarından birini Lucretia'nın boğazının derinliklerine kadar soktu. Sonra her iki eliyle başını tuttu ve üç kez duvara vurdu. "Sus, yoksa öldürürüm" dedi kısık bir sesle. Lucretia odanın soluk kırmızı ışığında adamı gördü. Derisi simsiyahtı. Sakallıydı. Ayağındaki kovboy çizmelerini, başındaki kovboy şapkasını da gördü. Onu tanıyor muydu acaba? Belki. Hiç emin değildi.</p>

  <p class="normal1">Lucretia, adamın ellerinden sıyrılabildi. Kapıyı açarak sokağa fırladı. Tek bir sarı ışığın yandığı karanlık sokakta, bacaklarına dolanan bir hayli büyük açık sarı renkteki geceliğe rağmen koşmaya çalıştı. Beceremedi. Kovboy şapkalı ve çizmeli kapkara adam ellerini tuttu ve karnını tekmeledi, sırtına aldı ve eve taşıdı. Kızın sesi soluğu çıkmaz olmuştu. Adam çizmelerini çıkardı, pantolonunu çıkarttı. Şapkasını çıkarmadı. Gitmeden önce, her nedense kanepenin üzerine boxer şortunu bıraktı. Düzgünce katlı, ıslak ve 40 beden. (Bu şort meselesi karışık, nedenini az sonra açıklayacağım). Tarihlerden 9 Temmuz 1981'di.</p>

  <p class="normal2"><br class="calibre3" />
  Sevgili İsa, bugün çok iyiyim</p>

  <p class="normal1">11 Temmuz 1981 sabahı Calvin Willis, gözüne gelen güneş ışığı ile uyandı. Kendini biraz garip, hafiflemiş ve her zamankinden mutlu hissediyordu. Hamile karısını hafifçe dürttü. "Debbie, bana bir şeyler oluyor" dedi, iriyarı vücutlu, kocaman elli, 22 yaşındaki siyah adam. "Belediyeden istifa ettim. Oğlumuz babasının kanalizasyoncu olduğunu görmesin diye. Uzun yol şoförü olarak işe gireceğim. Bugün yazılı sınavım var." Debbi ile Calvin'in, yolda olan oğullarından başka, iki yaşında bir de kız çocukları vardı. Calvin, yataktan kalktı, duşa girdi. Son aylarda her vesileyle söylediği ilahilerden biri çınladı evin içinde: "İsa, biraz merhamet eyle!" Louisiana'nın Teksas sınırına yakın 200 binlik bu kirli havalı endüstri kenti Shreveport'a sıkışıp kalmış olsalar da, sevgili kocasının davudi sesini duyan kadın, öbür yanına döndü. Yüzünde kocaman bir gülümsemeyle uyumaya devam etti.</p>

  <p class="normal1">Calvin banyodan çıktığında gelip yatağın kenarına oturdu. Şu yandaki evde oturan Maxine ile Barbara adlı komşu kadınların döndürdüğü dolaplardan, küçük kızlarına rağmen evlerine girip çıkan heriflerin acayipliğinden söz etmeye niyetliydi. Baktı, karısı uyuyor, vazgeçti. Bir de anneannesinin dün dediklerini paylaşacaktı, o da olmadı. "Şu sıralar Perrin Sokağı'na gittin mi?" diye sormuştu yaşlı kadın. "İki dedektif seni sormuş." "Hayır" demişti Calvin.</p>

  <p class="normal1">Giyindi, kamyonetine bindi, bir kilometre kadar yol gittikten sonra geri döndü. "Sevgili İsa, bugün kendimi bir garip hissediyorum. Neyim var anlayamıyorum. Sanki hafiflemiş gibiyim" diye mırıldandı, gömleğinin düğmelerini çözerken. Çizmelerini, büyük gümüş tokalı kemerini, pantolonunu, boxer şortunu etrafa saçarken "Sen misin?" diye sordu kadın. Yorganın altına girdi. "Seni seviyorum" dedi sadece, yavaşça sarıldı ve seviştiler.</p>

  <p class="normal1">İki saat süren yazılı sınavdan çıkarken mutluydu. Bir adımı daha geride bırakmıştı. Direksiyon sınavı için yedi gün sonrasına gün verdiler. Sonra polis merkezinin de bulunduğu belediye binasına gitti. "Benim adım Calvin Willis" dedi, "beni aramışsınız?"</p>

  <p class="normal2"><br class="calibre3" />
  Mahalleli kadınlar saldırganın peşinde</p>

  <p class="normal1">Calvin Willis'in bu güzel gününden 48 saat öncesi, yani 9 Temmuz, Latanya ve Katina adlı iki kızın annesi Maxine için hiç de hoş bir gün değildi. Eve geldiğinde gün çoktan ağardığı gibi, kızlar arka bahçede oynamaktaydı bile. Doğru yatak odasına gitti, biraz uzanıp uyumaya niyetliydi. Lucretia'nın sandalyenin kenarından sarkan bedeni ile karşılaştı, yüzünü bir yastığa gömmüştü, boynundaki kurumuş kan lekelerini fark etti. Çılgına dönen kadın, ne olup bittiğini anlayamayınca komşuya koştu, telefon edip polis çağırdı.</p>

  <p class="normal1">Dedektif Betty Brookins "Ne oldu? Bunu sana kim yaptı?" diye sordu gelir gelmez. Küçük kız sadece ağlıyor ve acıyla karnını tutuyordu. Hiçbir şey öğrenemeden kızı ambulansa bindirdiler, hastaneye gönderdiler. Orada muayene edildi, tırnak altlarından ve cinsel organından örnek aldılar. Kızcağız polislere yine bir şey anlatamadı. Annesi Barbara'yı bir komşunun evinde, televizyon seyrederken buldular, hastaneye getirdiler. Annesini görünce sevindi küçük kız. "Çok çirkin ve sakallı bir adamdı" diyebildi ve başka hiçbir şey hatırlayamadı.</p>

  <p class="normal1">Barbara, kızının yanında sadece birkaç saat kaldı, sonra götürüldüğü hastaneyi terk ederek Perrin Sokağı'na döndü ve komşu kadınlarla birlikte kızına bu işi yapanı bulmaya kalktılar. Birkaç saate varmadan polisi aradılar. "Bir blok ötedeki anneannesine sorun, nerede oturduğunu o bilir" dediler. Suçladıkları, Calvin Willis'in ta kendisiydi.</p>

  <p class="normal2"><br class="calibre3" />
  Şapkası, çizmesi yok ama kız tanıyor</p>

  <p class="normal1">"Pazartesi gecesi neredeydiniz?" diye sordu bir dedektif, kendi ayağı ile emniyete gelen genç adama. "Perrin Sokağı'ndaki bir saldırıyı soruşturmaktayız."</p>

  <p class="normal1">"Pazartesi mi? Durun bir düşüneyim" dedi Willis. "Gece yarısından önce evde ol, diye tembihlemişti karım. Sekize kadar Gerald ve Jerome adlı arkadaşlarımla birlikteydim. Sonra bir iki arkadaşa daha uğradık, Cam Şapka Barı'na gidip bira içtik. Eve dönüp yatağa girdiğimde karım uyandı, saate baktı, gece yarısına beş vardı. Aferin Calvin, dedi. Becerdin, söylediğim saatte geldin."</p>

  <p class="normal1">"O gece ayağındaki ayakkabıları hatırlıyor musun?" diye sordu polis.</p>

  <p class="normal1">"Elbette hatırlıyorum, bej renkli deri bağcıklı ayakkabı."</p>

  <p class="normal1">"Kovboy çizmesi olmadığına emin misin?"</p>

  <p class="normal1">"Tabii eminim."</p>

  <p class="normal1">"Ya başındaki kovboy şapkası? Herhalde şapkan kafandaydı?"</p>

  <p class="normal1">"Yok canım, ne şapkası? Geçen kıştan bu yana şapka takmadım."</p>

  <p class="normal1">"Emin misin?"</p>

  <p class="normal1">"Bakın, bu saçın kesimine 65 dolar ödedim. Hiç şapkayla örtecek birine benziyor muyum?"</p>

  <p class="normal1">Calvin, iyiden iyiye korkmaya başlamıştı. Gerçi Amerika'da çok şey değişmişti ama, beyaz bir polisin sorguladığı bir zenci olmak hâlâ korkulacak bir durumdu.</p>

  <p class="normal1">"Bu küçük, senin kim olduğunu biliyor, Calvin. Yüzünü tanıyor."</p>

  <p class="normal1">Calvin'e, neden kanepenin üzerine iç çamaşırını katlayıp bıraktığını soran olmadı. İşin ilginç yanı, olay sabahı eve ilk giren, kızı perişan halde bulan ve evde telefon bulunmadığından komşudan polisi arayarak durumu bildiren Bayan Maxine de, kanepenin üzerindeki boxer şorttan hiç söz etmedi.</p>

  <p class="normal2"><br class="calibre3" />
  Kan grubu saldırganı tutuyor, başkalarını da</p>

  <p class="normal1">"Efendim, karım hamile. Bir kızım var. Evleninceye dek, üç kız arkadaşımla birlikte oldum. Benim kimsenin ırzına geçmeye ihtiyacım yok."</p>

  <p class="normal1">"Sana bir test uygulamamıza izin verir misin Calvin?"</p>

  <p class="normal1">"İstediğiniz her testi yapabilirsiniz" dedi kendinden emin bir sesle.</p>

  <p class="normal1">Bunun üzerine Calvin'in tükürüğünü, pubik kıllarından birkaçını ve bir tüp dolusu kanını aldılar.</p>

  <p class="normal1">Küçük kızı hastanede muayene eden doktor, kızın bedeninden örnekleri "tecavüz kit"inin içindeki malzemeyi kullanarak almış, cinsel organlarından aldığı materyali sürdüğü sürüntü camları mikroskopla incelediğini ve hareketsiz sperm hücresi gördüğünü bildirmişti. Kuzeydoğu Louisiana Kriminal Laboratuvarı tecavüz kitindeki delillere, geleneksel seroloji testleri uyguladı. Kurbanın iç çamaşırı üzerindeki lekenin kan olduğu, kan grubuna bakarak, mağdura ait olmadığının söylenemeyeceği, dolayısıyla küçük kıza ait olabileceği, gecelikteki lekenin ise seminal sıvı olduğu bildirildi. Seminal sıvı lekesinin kan grubunu, O olarak belirledi.</p>

  <p class="normal1">Calvin Willis'ten alınan biyolojik örnekler, kan grubunun O olduğunu gösterdi, ayrıca bir "sekretör" olduğunu. Başka bir deyişle tükürüğünde ve seminal sıvısında da kan gurubu maddelerini salgıladığını. Tıpkı siyahi Amerikalıların % 41'i gibi. Küçük kız ise, A-sekretördü. Dolayısıyla küçük kızın o gece üzerinde bulunan ve kendine çok büyük gelen geceliğin üzerindeki seminal sıvı lekesi, Willis'e ait olabilirdi. Çarşafta bulunan seminal sıvı lekelerinin de kan grubu O'dı. Bu lekeler de Willis'e ait olabilirdi. Raporda ayrıca, çarşaftaki kılların da incelendiği, mikroskopik özelliklerinin Willis'in kıllarını tutmadığı kayıtlıydı. Kızın cinsel organlarından alınan örneklerde ise, kriminal laboratuvar, seminal sıvı kalıntısı bulamadı.</p>

  <p class="normal1">Perrin Sokağı'ndaki eve o gece,Willis dışında, kan grubu 0 ve sekretör olan binlerce, milyonlarca kişi gelebilirdi aslında. Ama polisin elinde bir şüpheli vardı. Kız onu tanımıştı. Zenciydi, fakirdi. Suç işleme ihtimali yüksekti. Calvin, kıza tecavüzden tutuklandı, cezaevine kondu ve duruşma gününü beklemeye başladı. Çaresizlik içinde tam yedi ay geçecekti.</p>

  <p class="normal2"><br class="calibre3" />
  Sakallı dedi, sakalsızı seç dediler</p>

  <p class="normal1">Calvin'i büyüten büyükannesiyle dedesi ona bir avukat tuttu. Bay Stacey Freeman, polisin elinde delil bulunmadığını, küçüğün görgü tanıklığının kuşku uyandırdığını, zaten Calvin'in o gece neler yaptığını anlatacak bir sürü arkadaşı bulunduğunu söyleyerek, sabırlı olmasını telkine çalıştı.</p>

  <p class="normal1">Polis, çocuğa bir dizi fotoğraf arasında, Calvin'in 1979 yılından kalma bir vesikalığını da göstermiş, küçük kız resimler arasında onunkini teşhis etmişti. Daha sonraları avukat, çocuğa gösterilen fotoğrafları talep ettiğinde, polis dosyada bulunmadığını, muhtemelen taşınma sırasında kaybolduklarını bildirecekti. İşin ilginç yanı, savcı bile çocuğa kimlerin fotoğraflarının gösterildiğini bilmiyordu. Daha da ilginci, tecavüze uğrayan küçük kız, yıllar geçip de erişkin bir kadın olduğunda, "Bana gösterilen fotoğraflardan sadece birinin sakalı yoktu. Bana sakalsızı seç dediler. Ben de kimseyi seçemedim. Çünkü bana saldıran sakallıydı" diye anlatacaktı.</p>

  <p class="normal2"><br class="calibre3" />
  Sesi bir kez duydu ve tanıdı</p>

  <p class="normal1">"Annemin yatağında uyuyordum" diye anlattı yedi yaşındaki kız. "Kız kardeşim yanıma daha sonra geldi. Lucretia'nın çığlıklarıyla uyandım. Bir erkek 'Seni öldüreceğim' diye bağırıyordu." Kızın, Calvin'le konuşmasını sağladılar. "Onun sesi mi?" diye sordular. "Evet" dedi çocuk, "bu ses, onun sesi." "Bu gecelikle iç çamaşırı, Lucretia'nın üzerindekiler miydi?" diye sordular kıza. "Evet" dedi çocuk.</p>

  <p class="normal1">Lucretia'nın annesine Calvin Willis'in iki fotoğrafını gösterdiler. "Şüphelendiğiniz adam, nasıl bir otomobil kullanır?" diye sordular. "Calvin, benim evime daha önce gelmişti" diye anlattı kadın. "Başında bir kovboy şapkası, ayağında kızımın tarif ettiklerine benzer çizmeler vardı."</p>

  <p class="normal1">Komşulardan birinin polis ifadesinde, gece köpeğinin havlamaya başladığı, 1.30 ile 2.30 arasında zaman zaman pencereden dışarıya baktığı, siyah çizgili mavi bir otomobil gördüğü kayıtlıydı. Calvin'in avukatı, komşunun bu ifadesinden birkaç gün sonra aynı kişiyle görüştü. Adam "Ben polise ne köpek ne de otomobilden söz ettim" dedi.</p>

  <p class="normal1">Polisin fotoğraflarla ilgili işlemleri de garipti. Küçük kız hastaneden taburcu olduktan sonra polis merkezine götürülerek ifadesi alınmıştı. Çocuk, kendisine söylenenleri anlamıyordu ve annesi onun anlayacağı biçimde polisin söylediklerini bir anlamda "çevirmekteydi". Kadın, Calvin'den şüphelendiklerini söylemişti. Bu yüzden çocuğa gösterilen fotoğraflar arasında sürekli Calvin'inki de yer aldı. Çocuk, saldırganın sakallı olduğunu söylediği halde, Calvin'in sakalsız fotoğrafını gösterip durdu. Kayıtlara da bu şekilde geçti. Tabii, bu aşamaların her birinde annesi de yanı başında oturmaktaydı.</p>

  <p class="normal2"><br class="calibre3" />
  Jüri masal gibi dinledi, ömür boyu verdi</p>

  <p class="normal1">Tutuklandığı andan itibaren Calvin iddiaları reddetti. Evet, bu mahallede tanınan biriydi, çünkü evlenmeden önce burada oturmuştu. Ailesi hâlâ aynı mahalledeki bir evde oturduğundan, sıklıkla yaşlı ninesiyle dedesini ziyarete geliyordu. Ayrıca çocukluk arkadaşlarının bir çoğu bu mahalledeydi. Onlarla sık sık görüşüyordu.</p>

  <p class="normal1">Willis'in karısı, o gece on ikiden önce eve döndüğünü ve bütün gece birlikte olduklarını anlattı. Onun için alışveriş yaptığını, 29 beden pantolon giydiğini, ayrıca gece eve döndüğünde sabah giydiği boxer şortunun üzerinde olduğunu söyledi.</p>

  <p class="normal1">Willis, arkadaşını bıraktıktan sonra o gece doğruca evine döndüğünü, saatin gece yarısından önce olduğunu anlattı. Üzerindeki giysiler, kızlardan hiçbirinin tarifindeki giysilere uymuyordu. Evvelce, kızların oturduğu eve defalarca gittiğini, kızların kendisini bu yüzden iyi tanıdığını, ama o gün eve gitmediğini, kızları görmediğini söyledi.</p>

  <p class="normal1">Ve jüri, bunların hiçbirine inanmadı. Calvin Willis, 1982 yılı Şubat ayında, cinsel saldırıdan suçlu bulundu ve denetimli serbestlik hakkı verilmeksizin ömür boyu hapse mahkûm edildi. İki yaşındaki kızını, hamile karısını, yakında doğacak oğlunu geride bıraktığında yirmilerinin başında, İsa'nın kendisine mutlaka yardım edeceğine bütün yüreğiyle inanan bir gençti. Willis'in avukatı karara itiraz etti. O gece, kızların evinin yakınlarında, kovboy şapkalı ve çizmeli başka bir adamı gördüğünü söyleyen tanıklar bulduğunu, onları mahkemede dinletmek istediğini bildirdiyse de kabul görmedi. Mahkûmiyet kararı kesinleşti ve Louisiana'nın ünlü Angola<sup class="calibre4"><a href="../Text/kusursuz_split_043.html#footnote-309-12" id="footnote-309-12-backlink">[12]</a></sup> cezaevine gönderildi.</p>

  <p class="normal2"><br class="calibre3" />
  Görgü tanığı kurbanı eski dost</p>

  <p class="normal1">Altı yıl kadar sonra mahkûm Calvin Willis, Angola'da tanıştığı, ancak başka bir cezaevine nakledildiğinden 16 yıldır görmediği Rickie Johnson ile temas kurdu. Rickie, işlemediği bir ırza geçme nedeniyle 25 yıl yatmış, DNA analizleri sayesinde masum olduğu ortaya çıkınca 2008'de serbest bırakılmıştı. Suçu işleyen, aslında bu olaydan üç ay sonra aynı apartman kompleksinde bir başka kadını bıçakla tehdit edip ırzına geçen John McNeal'di. Yakalanıp hapsedilmişti ve Rickie Johnson, onun işlediği bir suç nedeniyle hapisteydi. Bu gerçek, ancak DNA analizi yapılıp da Rickie'nin suçsuz olduğu anlaşıldığında, Louisiana DNA bankasında saldırganın profili taranırken ortaya çıktı. Calvin Willis'in, bir görgü tanığının yanlış teşhisinin yol açtığı kaderi paylaştıkları eski dostunu bulma nedeni buydu. Belki Rickie Johnson'u hapisten kurtaran Masumiyet Projesi<sup class="calibre4"><a href="../Text/kusursuz_split_044.html#footnote-309-13" id="footnote-309-13-backlink">[13]</a></sup> yöneticileri, kendisine de yardımcı olur ümidini taşımaktaydı.</p>

  <p class="normal1">Masumiyet Projesi'nin Louisiana ekibi başvurusunu kabul etti.</p>

  <p class="normal1">1998 yazında, mahkûmiyetine yol açan delillerin, Caddo Parish Bölge Mahkemesi emanetinde tutulduğu anlaşıldı. Gecelik, tecavüz kiti, boxer şort, Forensic Science Associates adlı şirkete incelenmek üzere gönderildi. Muhtemelen geçen zaman içinde bozunduğundan gecelik üzerinde biyolojik materyale rastlanmadı. Boxer şort ve mağdurenin tırnak altından alınan materyalde iki kişiye ait karışık materyal bulundu. Tırnak altlarında, bir erkekle bir kadının DNA'sına rastlandı. Kadın DNA'sı, küçük kızın profili ile eşleşti. Boxer şort üzerindeki kan lekesindeki DNA'nın önemli bir bölümü yine kıza aitti. Kalan erkek DNA'sının profili, şortun ağ kısmındaki sperm olmayan (muhtemelen idrar lekesi) kalıntıdan elde edilen profille uyum gösterdi. DNA'ların hiçbiri Calvin Willis'in profilini tutmadı.</p>

  <p class="normal1">Savcılık, Willis'in yeniden yargılanmasına gerek duymadı. 18 Eylül 2003'te Louisiana Eyalet Cezaevi Angola'dan özgür bir adam olarak çıktı. "Önce ayağımdaki zincirleri açtılar" diye anlattı. "Sonra bileklerimdekileri. Kollarımı yukarıya kaldırdım ve Tanrım bu ne güzel bir duygu, dedim." Kendisini karşılamaya gelen karısı ve yıllardır avukatlığını yapan Janet Gregory'yi kucaklarken, işlemediği bir suç nedeniyle kaybettiği 21 yılın acısını unutmaktan başka bir şey istemiyordu.</p>
</body>
</html>
