<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Vejetaryenliğin Yararları - Sâdık Hidâyet</title>
  <link href="../Styles/Nakkal.css" rel="stylesheet" type="text/css" />
</head>

<body>
  <p class="otuzbosluk"></p>

  <h2 class="sigil_not_in_toc" style="text-align: center;">ON BİRİNCİ BÖLÜM&nbsp;&nbsp;</h2>

  <p class="onbosluk"></p>

  <h2 id="sigil_toc_id_11" style="text-align: center;">Eleştirilere Yanıtlar&nbsp;&nbsp;</h2>

  <p class="yirmibosluk"></p>

  <p>Bütün inanç ve görüşlerde olduğu gibi vejetaryenlikle ilgili bahaneci ve tenkitçiler de çıkmıştır. Bu tür beslenmeye yapılan tenkitlerin çoğu çocukça olup sağlam bir mantığa dayanmaz. Bununla birlikte bazı kimselerce önemli olduğu için burada bazı tenkitleri aktaracağım.</p>

  <p>Filozoflar, hayvanların yaşamı hakkında yaptıkları uzun gözlemlerden sonra, yaşamın pençe gücü, kurnazlık ve hile üzerine kurulduğunu ve güçlü olanın kendisinden zayıfı yemesi gerektiği sonucunu çıkarmışlardır. Derler ki: Sıkı durun. Bu yeni bir ahlaksal öğüttür. Kendinizden zayıf, hasta, kadın, ihtiyar, çocuk, güçsüz olan kim varsa, yırtıcı olun ona karşı.</p>

  <p>Hiçbir fikir bu denli aşağı, cahilce ve aptalca olamaz. Çünkü hunhar hayvanlar arasındaki mücadele bu denli alçakça ve kötü değildir. Çünkü onların amacı sadece yiyecek elde etmektir ama zorla ve vahşice değil. Doğa hayvanlara "katı ve yırtıcı olun" demez. Ama onları kendi besinine doğru çeker ve "kendinizi kollayın" der.</p>

  <p>Aksi gözlense bile bu yırtıcı yasayı insanın kendisi koymuştur. Yaşam kuvvet ve kabiliyetle olsa, içinde hiçbir hayvanın bulunmadığı geniş bir bahçeye bir aslan bırakıldığında, açlıktan ölür. Ya da çıkarlar ilkesi üzerine kurulmuş bir savaşta gücü kuvveti yerinde gençler ölürken, bir avuç haris, para canlısı ve hasta politikacı bu işin sonunda kârlı çıkar.</p>

  <p>Unutmamalıyız ki hayatı zehreden şey "yaşamak için savaşmak" değil, incir çekirdeğini doldurmayacak anlamsız şeylerdir. İnsan yapmacık sevinçlerden ve saçma sapan şeylerden elini çekip de şu kanlı para tutkusunu bir kenara bırakırsa, hayatın ışık, hava, su, yiyecek gibi en önemli unsurlarını ona verdiğini anlayacaktır. Bütün bu öldürmeler, hilekârlıklar anlamsızdır. Bunu anlayan kimse bir daha her şeyi sahiplenip spekülasyon yapma sevdasına düşmeyecektir.</p>

  <p>Derler ki, doktorlar et yerler, içki ve sigara içerler. Ama tıp fakültelerinde onlara ne öğretiyorlar? Hastalıkları önceden tahmin edip bunların tehlikelerine karşı önlem almayı, nasıl yaşayıp nasıl öldüklerini öğretiyorlar mı? Doktora hastayı bir çeyrek saat daha fazla yaşatmanın nasıl mümkün olduğunu öğretiyorlar mı? Hayır. Oysa maksatları sadece bir diploma elde etmek olanlar hariç, diğerleri hayatlarını insan sağlığının bozulması sayesinde kazanırlar.</p>

  <p>Hayatlarını insanın hayatını kurtarmaya ve iyileşmesine adayan, toplumdaki aksaklıklara, hurafelere, hırsızlığa, söylentilere, yalana, ikiyüzlülüğe ve uygar toplumun temelinde yatan yırtıcılığa savaş açan doktorlar kısa zamanda ezilirler.</p>

  <p>Burada bütün doktorlar hedef değildir. Ancak, onlara besinin nasıl hazmedildiği anlatılır da yaşama yolu öğretilmez nedense. Doktorun işi bir sanayi haline getirilmiştir. Hastalıkların artmasını, insanların bozulmuş sağlık ve kuruntularından yararlanmayı ister.</p>

  <p>Doktor olağanüstü bir varlık mıdır ya da gökten zembille mi inmiştir? ilmini kendi görüşlerine göre kullanabiliyor mu? Her şeyin alınıp satıldığı bir ülkede bir grup insanın yaşamı başkalarının ızdırap ve ölümü ile mi sağlanıyor? Bugün dünyamızda diplomalar hakkıyla mı veriliyor? Diploma insanı ihtiyatlı ve iyi tabiatlı mı yapıyor? Hayır. Her parası olanın akıllı olduğu söylenemez. Bir diploma ile ilim elde edilebilir mi?</p>

  <p>Eczacı ve bunun yanı sıra bir grup insanın yaşamı başkalarının yaşamı üstüne kurulmuştur. Bazı ülkelerde ölüm oranı yüzde 75'e kadar ulaşmıştır ve bilimsel cinayetler her gün 40 yaşından az olan insanların cesetleriyle mezarlıkları dolduruyor. Mikroplar daha da dayanıklı hale gelmiştir. Frengi, kanser, delilik, verem ve türevi bazı hastalıklar günden güne çoğalmaktadır.</p>

  <p>İnsan yiyeceğine ilişkin yapılan deneylerden birinde tanınmış profesörlerden biri birkaç köpeğe çiğ et, başka bir köpek grubuna da pişmiş et vermiştir. Çiğ etle beslenen köpekler oldukça sağlıklı kalıp kuvvetlenmişler, pişmiş et yedirilen köpekler ise çok geçmeden ölmüştür. Bunda bir gariplik yok mudur? Bu deney üzerine profesör, çiğ etin insan için kuvvet verici bir besin, adeta iksir olduğu ve tüm hastalıklara şifa verdiği kanaatine varmıştır. Ne büyük bir hata! Köpek bir etobur hayvandır ve onun yiyeceğini kendimize örnek alamayız. Oysa bundan önce doktorların çoğu, köpek, fare ve güvercin gibi etobur, tane yiyen vb hayvanlar üzerinde bu deneyleri yapmışlardı.</p>

  <p>İnsan her yediği şeyle yaşayamaz ve yediklerini de hazmedemez. Sadece bedeni için cazip olan şeyleri yiyerek yaşayabilir. Et, uzun ve keskin köpekdişleri olan bir varlık için mükemmel bir besindir. Hayvan eti dişleriyle parçalar. Ayrıca bol miktarda amonyak üreterek pitomainleri yok eden salgı bezleri vardır. Bağırsaklar da çok kısadır. Et burada bozulacak kadar durmaz.</p>

  <p>İnsan bir yiyeceği çok yerse, onu çok sever. İngilizler pudingi severler, çünkü her gün yemişlerdir. Başkaları nefret ettikleri halde, kurbağa eti Fransız damağına hoş gelir. Çinliler pirinci çok severler. Çünkü başka bir şey yemezler. Bu yüzden et yemeyi terk etmek başlangıçta zordur. Fakat bir süre sonra bitkisel besinler çok doğal ve leziz gelecek ve etin ne kadar iğrenç bir yiyecek olduğu görülecektir.</p>

  <p>Denilebilir ki, insan yüzyıllardır et yemiş, bugün artık alışmış ve bir etobur olmuştur. Hem de bir esrarkeşin esrara veya ayyaşın içkiye alışması gibi alışkanlık kazanmıştır. Öte yandan hiçbir uzvunun değişmediğini, köpekdişlerinin gelişmediğini, midesinin küçülüp kalınlaşmadığını, bağırsaklarının kısalmadığını görürüz. Kısacası, beden uzuvları yırtıcı hayvanlarınkine benzememiştir. Ama bir başka cepheden bakılınca, bünyesi zayıflamakta ve gücü eksilmektedir. Genel olarak sağlık, güç ve ahlakı açısından et yemek olumlu sonuçlar doğurmamış, aksine kanı ve soyu bozulmuştur.</p>

  <p>Niçin dünyadaki tüm canlılar arasında sadece insanın dişleri çürüyor ve bin bir güçlükle dişlerini koruyabiliyor? Ormanlarda, ovalarda, çöllerde ve deniz diplerinde yaşayıp da dişleri dökülen bir hayvan yoktur. Eğer varsa, onun soyunun da bozulup yok olmaya doğru gittiği anlaşılır. İnsanın dişi bütün organları oluştuktan sonra yapılanır. Genel olarak erişkin olmadan önce diş ağrısı çekmeye başlamamız ve hemen hemen insanların çoğunun ağzında tümüyle sağlam diş bulunmaması soyumuzun yok olmaya doğru gittiğini göstermektedir.</p>

  <p>Bir başka eleştiri de şudur: Derler ki, otoburlar da hastalanır ve ölürler ve diğer insanlardan o kadar da fazla uzun ömürlü değillerdir. Vejetaryenliğin insanı son derece sağlam yapılı kıldığını, ölümün doğal yasası dışında bıraktığını ya da hiçbir zaman hastalanmayacağını iddia edemeyiz. Fakat bu tarz besienmeyi kabul eden birinin hastalıklara karşı direncinin artacağını, et yemekten ileri gelen hastalıklara yakalanmayacağını, yakalansa bile çabuk iyileşeceğini söyleyebiliriz. Çünkü beden zehirlenmemiştir. Genel olarak diyebiliriz ki, birkaç kuşak sonra vejetaryenliğin üstünlüğü anlaşılacaktır. Kanlı yiyecekleri terk eden kişiler unutmamalıdırlar ki kalıtımsal olarak bazı hastalıkları taşırlar. Et yiyen, esrarkeş veya alkolik bir babanın kanıyla doğmuşlardır. Kanlarının tasfiyesi için iki üç kuşak geçmelidir. Ancak bundan sonra vejetaryenliğin üstünlüğü ortaya çıkacaktır.</p>

  <p>Bazıları aslan ve kaplan gibi etobur hayvanların otobur hayvanlardan daha güçlü olduğu savını ileri sürerler. Ama burada da ihtiyatlı olalım. Her şeyden önce fil, at, öküz gibi ağır işler yapan otobur hayvanlar, yırtıcı hayvanlardan daha güçlü olmasalar da, onlardan geri kalmazlar. Bunlar bir yana, insanın kurbanlarının etlerini canlı canlı yutan aslanla hiçbir benzerliği yoktur. Aksine, meyve yiyen büyük maymunlar kategorisindedir. Bu maymunlar olağanüstü güçlü olup, murdar yiyeceklerle zehirlenen insandan çok çok kuvvetlidirler.</p>

  <p>Birçok kişi etin insan bedeni için gerekli olmadığına ikna olduktan sonra acı bir umutsuzluk içinde, sanki kurda saman yenilmesi önerilmiş gibi, "Peki ne yiyelim?" derler. Ama hiçbir şey bu kadar kolay değildir. İradesine hakim olan kişi et yemekten uzak duracaktır. Korkak, cahil ve hurafelere inanan kişiler, gerçek hissedilir şekilde açık olsa da, bahane ararlar ve işi yokuşa sürerler. Bunlar hiçbir delili kabul etmezler. Korkak ya da tereddütlü olup da bu görüşü uygulamaya dökmeden kabul edenlere diyeceğimiz yok. Yemek pişirme sanatı hakkında bilgi sahibi olmadığım için bu konuda bir kitap yazamam. Dolayısıyla bu işi başkalarına bırakıyorum. Et yerine, onun yerini tutması için bol miktarda sebze yenilmesi gereğini ileri sürenlere gelince, bitkisel yiyeceğin çok yenilmesi hiç de gerekli değildir. Çünkü bitkisel yiyecekler bol olduğu için sık sık çeşit değiştirmek mümkündür. Bunlardan ceviz ve badem gibi bitkiler hacimleri küçük olmasına rağmen etten daha çok besleyici ve kuvvet vericidir. İyi bir seçimle küçük hacimli ama çok kuvvet verici besin hazırlanabilir. Öte yandan hayvansal yiyecekler daha çok uyarıcıdır ve fazla miktarda ekmekle yenildiği için midedeki hacmi de büyür. Oysa fasulye, nohut, mercimek ve bakla gibi hububat mükemmel yiyeceklerdendir. Bunların yüz miskali, tek başına 100 miskal et ve 120 miskal ekmeğe denktir.</p>

  <p>Çok gülünç olan bir şey de şudur: Tanrı'nın bazı otobur hayvanları, tüm doğa kanunlarının hilafına, insanların öldürüp yemeleri için yarattığı sanılır. Oysa, aslan ve kaplanın beslenmesi için Tanrı insanı yaratmıştır dersek, gerçeğe daha yakın olur. Hayvanın ayakları ve başı kelle paça pişirmek için yaratılmıştır diyebilir miyiz? Bağırsakları, içine et ve kan doldurulup alkolik mezesi, midesi de işkembe çorbası yapılmak için yaratılmıştır diyebilir miyiz?</p>

  <p>Hayvanın vücut yapısını dikkatle inceleyecek olursak, onun kalbinin de bizim kalbimiz gibi, hayati maddeleri ulaştırmak üzere kanı bedende dolaştırdığını görürüz. Sindirim sistemi de insan bedeni gibi son derece hassas ve hayret uyandıran bir düzen içinde çalışır. Sinirleri ve beyni, bizim beynimiz gibi düzenli bir sistemle çalıştırılan ilginç bir alet değil midir? Hayır, hayır, yüz kere hayır! İnsanınkine benzeyen bu ilginç makine öldürülmek için yaratılmamıştır. Bu, en iyi saz ya da piyanoların yakılmak için yapıldığını söylemek gibi bir şey olur.</p>

  <p>Kimileri muzafferce bir eda ile, "İnsanlar yemeselerdi, yeryüzü hayvanla dolardı" derler. Doğru konuşalım. Düşünelim bir kere. Yemeye alışkın olmadığımız hayvaniara müdahale ediyor muyuz? Tüm dünya bu hayvanlarla mı doldu?</p>

  <p>İnsanın tükettiği balık eti, onun olağanüstü üremesi karşısında nedir ki? Onun dengelenmesi doğada, insan yardımı olmadan gerçekleşir. Çoğaldı diye hayvanlar yer sıkıntısı çekmez. Doğa bu sorun için önceden tedbirini almış, milyonlarca balığın karşısına bir timsah, kuzunun karşısına da kurt koymuştur. İnsanların onların işlerini üstüne vazife edinmesi gerekmez.</p>

  <p>Derler ki: Et yemek lazım, çünkü bedenimizdeki kaslara benziyor. Ne yazık ki insanların aklı gözünde! Acaba ot ve meyve yiyen hayvanlar da bizim gibi kaslara sahip değil mi? İnsana kan ve adale bakımından en yakın hayvan olan maymunlar sadece meyve ile beslenmiyorlar mı?</p>

  <p>İnsan yiyen vahşi kabileler de var. Bu yiyeceğin doğal olduğu söylenebilir mi? İşte bu çöküş insan soyunun alçalışını gösterir. Yırtıcı hayvanlar birbirlerini yemezler. Doğaya aykırı olan bu âdet et yemekle ortaya çıkmış ve et bulunmadığı zaman insan kendi hemcinsini parçalamıştır.</p>

  <p>Bütün doktorlar, eczacılar, ebeler, iğneciler, bekçiler, gardiyanlar ve adliyeler insanoğlunun yapay uygarlığından çekilip alınsa, tüm insanlık öylesine korkunç bir uçuruma sürüklenir ki, barbarlık dönemlerinin yüzü ağarmış olur.</p>

  <p>İnsan soyunun bozulması, kırışmış solgun benizlerden, dökülen dişlerden, kellik ve şişmanlıktan anlaşılır. İşte bu genel bozukluğu gizlemek için insanların çoğu uyduruk şeylerle kendilerini süslerler. İlaç sanayii, kuaför, parfümeri, ayakkabı mağazası, butik ve benzerleri, insana, sürekli ondan kaçsa da, geçici olarak gençlik vermesi içindir. Doğa yolundan çıktıkları içindir ki hastalıklar her gün binlerce kişiyi alıp götürmektedir. Bunun yanı sıra belsoğukluğu, frengi ve verem mikroplan nesilden nesile insan kanında çoğalmaktadır. Bu bozulma, insanlar tarafından beslenip uygarlaştırılan hayvanlar dışında, yaban hayvanlarında asla görülmez.</p>
</body>
</html>
