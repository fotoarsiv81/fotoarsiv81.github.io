<html xmlns="http://www.w3.org/1999/xhtml">
<head>
<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="sagbaslik" id="calibre_toc_113">Peter Abelard</h1>
				<p class="normal">1120 yılında bir grup saldırgan, önde gelen Fransız bilginlerinden Peter Abelard’ın (1079-1142) Paris’teki evindeki yatak odasına girdiler. Abelard’ı dışarı çıkaran grup onu hadım etti. Bu şekilde Abelard’ın işlediği “büyük günahın” intikamını almışlardı.</p>
				<p class="normal">Sezgi gücü ve keskin zekası ile tanınan kibirli ve sivri dilli bir entelektüel olan kurban, Orta Çağ’ın en önemli Hıristiyan teologları arasında yer alıyordu. Günümüzde ise daha ziyade yaşadığı yasak aşk ile anımsanmaktadır. Ve elbette bunun cezası olarak karşı karşıya kaldığı dehşet verici muameleyle...</p>
				<p class="normal">Abelard, Brittany’de doğmuş ve gençlik döneminde Paris’e taşınmıştı. Çok büyük bir güce sahip olmayan bir asilin oğlu olmasına rağmen aile mirasını reddetti. Böylece kendisini çalışmalarına daha fazla adayabildi. Sonraları Paris’in önde gelen felsefe öğretmenlerinden biri oldu. Zorlu bir tartışmacı olarak ün kazandı.</p>
				<p class="normal">Büyüyen ünü, Paris’te bir kilise görevlisi olan Fulbert’in dikkatini çekti. Fulbert, Abelard’dan 13 yaşındaki güzel yeğeni Heloise’a (1101-1162) öğretmenlik yapmasını istedi. Abelard parlak bir öğrenci olduğunu kanıtlayan kıza aşık oldu ve en sonunda onu baştan çıkardı.</p>
				<p class="normal">Başlangıçta iki sevgili ilişkilerini Heloise’in hamisi olan Fulbert’ten saklamayı başardılar. Ne var ki Heloise hamile kalıp bir erkek çocuğu doğurucunca Fulbert çok öfkelendi. İlk önce Heloise ve Abelard arasında gizli bir evlilik yapmayı kabul etti. Ancak daha sonra bu evliliği kamuya açıklayınca Heloise ve Abelard bunu inkar ettiler. Zira Abelard evlenip işinden olmak istemiyordu. Fulbert Abelard’ın Heloise ile olan ilişkisini gizli tutma isteğini, onu terk edeceğinin bir işareti olarak yorumladı. Bu nedenle Abelard’a yapılan saldırıyı organize etti.</p>
				<p class="normal">Yaşanan olaydan sonra Heloise bir manastıra gönderildi. Artık onun kocası olma imkanı olmayan Abelard ise Paris’te kaldı ve keşiş oldu. Birbirlerine yazdıkları pek çok mektup günümüze kadar ulaşmıştır. Ne var ki bunların çoğu Abelard hadım edilmeden önce yazılmıştır. Olaydan sonra da mektuplaşmaları devam etmiştir. Ancak kimileri Abelard hadım edildikten sonra yazılan mektuplarda tamamen dini meseleleri konuştuklarını ileri sürer.</p>
				<p class="normal">Heloise, Abelard’dan 20 yıl sonra öldüğünde iki sevgili nihayet yeniden birbirine kavuşmuştur. Paris’teki bir mezarlıkta yan yana yatmaktadırlar.</p>
<p class="normal"><span class="idebold">Ek Bilgiler</span></p>
				<p class="normal"><span class="ideitalik">1- Heloise, Abelard’dan olan gayrimeşru çocuğuna Astrolabe (Usturlab) adını vermiştir. Yön bulmak için kullanılan usturlab, kısa süre önce İslam dünyasından batıya aktarılmıştı.</span></p>
				<p class="normal"><span class="ideitalik">2- 1971 yılında Heloise ve Abelard’ı anlatan bir Broadway müzikali sahnelenmiştir. Heloise’i canlandıran Diana Rigg (1938-) gösterdiği performas ile en iyi kadın oyuncu dalında Tony Ödülü’ne aday gösterilmiştir. İki sevgilinin adı 1935 yılında Cole Porter (1891-1964) tarafından bestelenen “Just One of Those Things” (Şu Şeylerden Yalnızca Biri) adlı şarkıda da geçmektedir: “Abelard’ın Heloise’e dediği gibi lütfen bana iki satır yazmayı unutma.”</span></p>
				<p class="normal"><span class="ideitalik">3- Abelard ve Heloise efsanevi Rock yıldızı Jim Morrison (1943-1971) ile aynı mezarlıkta gömülüdür. Morrison, Doors grubunun solistidir.</span></p>
				</body>
</html>