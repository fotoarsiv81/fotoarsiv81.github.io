<html xmlns="http://www.w3.org/1999/xhtml">
<head>
<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="sagbaslik" id="calibre_toc_224">Nat Turner</h1>
				<p class="normal">Virjinyalı bir köle olan Nat Turner (1800–1831), ABD tarihinin İç Savaş’tan önceki en önemli köle isyanına liderlik etti. Kısa sürmesine rağmen isyan ardında düzinelerce ölü bıraktı. Güneyin geneline korku yaydı. İç Savaş öncesi Amerika’da, kölelikle ilgili büyüyen tartışmalardan doğan siyasi gerilime katkıda bulundu.</p>
				<p class="normal">Kölelik karşıtı yazar William Lloyd Garrison (1805–1879), Turner’ın isyanının tarihsel önemini “bir depremin ilk adımı” sözleriyle ortaya koymaktadır.</p>
				<p class="normal">Turner, Virjinya’nın Kuzey Carolina ile olan sınırındaki Southampton County kırsalında doğmuş ve ömrünü orada geçirmişti. Sahibi önce Thomas Moore, ardından onun oğlu Putnam Moore oldu. Güney’de kölelerin eğitilmesinin hoşgörülmemesine rağmen Turner okumayı öğrenmişti. Hatta İncil’i okumuş ve Baptist bir vaiz olmuştu. Tarlalarda diğer kölelere vaaz veriyordu.</p>
				<p class="normal">1820’lerin sonlarına doğru Turner bir dizi dini deneyim yaşamaya ve bazı görüntüler görmeye başladı. Kendisinin bir isyan başlatması için Tanrı tarafından seçildiğine inanıyordu. 1831 yılının Şubat ayındaki güneş tutulmasını ve daha sonra gerçekleşen bazı atmosferik olayları işaret olarak değerlendirdi ve 21 Ağustos 1831 gecesi isyanını başlattı.</p>
				<p class="normal">Turner ve taraftarları olan Southampton County’deki 40 köle, çeşitli hedeflere saldırdılar. Düzinelerce beyazı öldürdüler. Virjinya’daki Kudüs kasabasını ele geçirmeye çalışıyorlardı. Ancak 22 Ağustos günü öğleden sonra geri püskürtüldüler ve isyan son buldu.</p>
				<p class="normal">Ölüm haberlerinin yayılması Güneyli beyazlar arasında paniğe neden oldu. Yüzlerce siyah intikam için işlenen cinayetlere kurban edildi. Geleceğin olası köle isyanlarının önüne geçebilmek için daha sıkı kölelik yasaları çıkarıldı. Turner’ın isyanı köleliğin politik bir mesele olarak gündeme gelmesine katkı sundu. Pek çok korkmuş Güneyli, kölelik karşıtlarının sadece köleliğin kaldırılmasını değil aynı zamanda köle sahiplerinin öldürülmesini de istediklerini düşünmeye başladı. Güney’deki zayıf kölelik karşıtı hareket bu olayın ardından büyük ölçüde ortadan kayboldu.</p>
				<p class="normal">Turner, Kudüs kasabasının yakınındaki ormana kaçarak kurtuldu. İki ay sonra yakalandı ve 11 Kasım 1831’de asıldı.</p>
<p class="normal"><span class="idebold">Ek Bilgiler</span></p>
				<p class="normal"><span class="ideitalik">1- Kimi yazarlar Turner’ın okuma bildiği için sonraki güneş tutulmasının tarihini öğrendiğini ve bunu kullanarak diğer köleleri isyana ikna ettiğini yazmaktadır.</span></p>
				<p class="normal"><span class="ideitalik">2- William Styron (1925–2006) tarafından yazılan tarihi roman “The Confessions of Nat Turner” (Nat Turner’ın İtirafları) 1967 yılında Pulitzer Ödülü kazandı.</span></p>
				<p class="normal"><span class="ideitalik">3- Bir PBS filmi olan “Nat Turner: A Troublesome Property” (Nat Turner: Belalı Bir Köle) 2003 yılında yayınlandı. Charles Burnett (1944–) yapımcısı olduğu filmde Turner’ı yedi farklı aktöre oynatmıştı. Her bir aktör onun hikayesinin farklı versiyonlarını canlandırıyordu.</span></p>
				</body>
</html>