<html xmlns="http://www.w3.org/1999/xhtml">
<head>
<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="sagbaslik" id="calibre_toc_144">Kopernik</h1>
				<p class="normal">Astronom Nicolaus Kopernik (1473-1543), Dünya’nın Güneş’in etrafında döndüğünü iddia eden eski evren teorisini yeniden dile getiren ilk modern çağ düşünürüdür. Yazıları, evren çalışmalarında bir devrim yaratmış, İsaac Newton (1643-1727) ve Johannes Kepler’i (1571-1630) etkilemiştir. Fikirleri, hakim kilise inancıyla ters düşmesine sebep olmuştur. Şüphesiz ki bu, hayatı boyunca bir kilise görevlisi olarak çalışan bir adam için son derece ironik bir kaderdi.</p>
				<p class="normal">Kopernik, Polonya’daki Torun’da dünyaya geldi. Kendisi gibi Nicolaus adını taşıyan babası, zengin bir bakır tüccarıydı. Bağlantıları sayesinde, en küçük oğlu olan Kopernik’in Padova ve Bologna üniversitelerine girmesini sağladı. Kopernik, 1503 yılında kilise hukuku dalında doktorasını tamamladıktan sonra Warmia piskoposu olan amcasının yanına gitti. Onun yanında kilise hukukçusu olarak çalışmaya başladı. İyi maaşlı bir işe sahipti, üstelik arta kalan zamanında hobi olarak edindiği yıldızları gözlemlemek için bolca vakit bulabiliyordu. 1510-1514 yılları arasında <span class="ideitalik">Commentariolus</span> adında bir deneme yazdı. Burada Güneş merkezli evren teorisini savunmaktaydı.</p>
				<p class="normal">Kopernik, Dünya’nın Güneş’in etrafında döndüğünü söyleyen ilk kişi değildi. Antik Yunan düşünürleri arasında da bu fikri savunanlar olmuştu. Ne var ki Hıristiyan teolojisine göre tanrı, Dünya’yı evrenin merkezine koymuştu. Aristo (MÖ 384-322) gibi pek çok saygın Batılı düşünür de kilise ile aynı fikirdeydi.</p>
				<p class="normal">Kopernik, belki de tehlikenin farkına vardığı için, Güneş merkezli modeli savunmayı yaklaşık otuz yıl bir kenara bırakacak ve kendisini kilisedeki işlerine adayacaktı. Piskoposun doktoru olmuş, para basımı ile ilgili teknik bir rehber hazırlamış, Teutonic şövalyelerin saldırısına karşı bölgenin savunulmasına yardımcı olmuştu.</p>
				<p class="normal">Sonunda ölümünden kısa bir süre önce, <span class="ideitalik">De revolutionibus orbium coelestium</span> isimli kitabını yayınlama cesaretini gösterdi. Hayatının büyük bir bölümünü yazmak için harcadığı bu kitap, gezegenlerle ilgili altı ciltlik bir çalışmaydı. Yayıncı, olası tepkilerden çekindiği için kitaba bir önsöz yazmıştı. Yazardan izinsiz yazılan önsözde kitap eleştirilmekte ve her sözünün doğru olarak kabul edilemeyeceği belirtilmekteydi. Hem Protestanlar hem de Katolikler, Kopernik’in bulgularına karşı çıktılar. Buna rağmen kitap Avrupa’da büyük bir hızla yayıldı. Modern astronominin gelişmesine katkı sağlamış ve Kopernik Devrimi olarak adlandırılan bir süreç başlamıştı.</p>
				<p class="normal">Kopernik kitabın yayınlanmasından kısa süre önce felç geçirmiş ve komaya girmişti. Efsaneye göre ölüm döşeğindeyken kitabının bir kopyasını ona teslim etmişlerdir. Bu sırada komadan çıkmış ve ömrünü harcadığı kitabın yayınlandığını görerek mutlu bir adam olarak ölmüştür. Öldüğü sırada yetmiş yaşındaydı.</p>
<p class="normal"><span class="idebold">Ek Bilgiler</span></p>
				<p class="normal"><span class="ideitalik">1- Kopernik bunun dışında yaşamı boyunca sadece bir kitap daha yazmıştır. O da, 17. yy’da yaşamış Bizanslı yazar Theophylactus Simocatta’ya ait mektupların Yunanca’dan Latinceye çevirilerinden oluşmaktadır. 1509 yılında yayınlanmıştır.</span></p>
				<p class="normal"><span class="ideitalik">2- “De revolutionibus orbium coelestium” Papa 3. Paul’e (1468-1549) adanmıştır. Buna rağmen 1616 yılında Roma Katolik Kilisesi kitabı sapkınlıkla suçlamıştır. 1822 yılına kadar yasak kitaplar listesinden çıkarılmamıştır.</span></p>
				<p class="normal"><span class="ideitalik">3- Polonya’daki Wroclaw’da bulunan havaalanı 2005 yılında “Kopernik” adını almıştır.</span></p>
				</body>
</html>