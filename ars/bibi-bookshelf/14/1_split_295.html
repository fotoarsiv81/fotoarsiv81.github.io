<html xmlns="http://www.w3.org/1999/xhtml">
<head>
<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="sagbaslik" id="calibre_toc_292">Al Capone</h1>
				<p class="normal">Chicago’nun gangster kralı Al Capone (1899-1947), 1920’lerin başında bir efsane haline gelmişti. Amerika’nın orta batısında kaçakçılardan, yozlaşmış polislerden, kaçak içki satıcılarından ve alemcilerden oluşan büyük bir suç ağını kontrol ediyordu. 1931 yılında gücünü kaybetmeye başlayıncaya kadar kendisi de yemeye, sigaraya, liköre ve kadınlara düşkünlüğü ile biliniyordu.</p>
				<p class="normal">Bilinçli bir şekilde olmasa da Al Capone bir yasağın kaldırılmasına katkı sağlamıştır. 1919 yılında getirilen içki yasağı 1933 yılında kaldırılmış ve bunda içki kaçakçıları ile bağlantılı şiddet olaylarında görülen artışın büyük rolü olmuştur. Al Capone’nin rakip bir gruba karşı gerçekleştirdiği 1929’daki Aziz Valentine Günü Katliamı, en büyük ganster savaşları arasında yerini almıştır.</p>
				<p class="normal">İtalyan bir göçmenin oğlu olan Capone, Brooklyn’de doğmuş ve genç bir delikanlıyken bir sokak çetesine katılmıştı. Yüzündeki meşhur yara izini bir barda fedai olarak çalışırken almıştı. 1918 yılında evlendikten sonra Chicago’nun güney yakasına taşındı. Burada kendi suç imparatorluğunu kuracaktı.</p>
				<p class="normal">Birkaç yıl içerisinde Al Capone, Chicago yeraltı dünyasının önde gelen isimlerinden biri oldu. Lüks otellerde yaşarken bir yandan da kumarhaneler, genelevleri ve eğlence yerleri işletiyordu. Tek ciddi rakibi şehrin kuzey yakasındaki gangster George “Bugs” Moran’dı (Böcek George Moran) (1893–1957). Moran 1920’lerde Al Capone’yi hedef alan bir dizi suikast düzenlemişti.</p>
				<p class="normal">Capone, bu rekabeti ilelebet ortadan kaldırmak için Aziz Valentine Günü Katliamı’nı gerçekleştirdi. Polis kıyafetleri giymiş bir grup silahlı adam Moran’ın çetesine ait bir garaja baskın düzenlediler. İçerideki yedi adamı tutuklar gibi yapıp onları bir duvarın önüne dizdiler. Al Capone emri verince adamları makinalı tüfeklerle taradılar.</p>
				<p class="normal">Ancak katliam başarısız oldu. Sadece Moran o sırada garajda olmadığı için değil aynı zamanda Chicago’daki çetelerin gücüne karşı bir kamuoyu tepkisi yarattığı için. Federal ajan Eliot Ness (1903–1957) Capone’yi yakalamakla görevlendirildi. Sonunda Al Capone vergi kaçırmakla şuçlandı ve mahkum edildi. Zira yaptığı yasa dışı işlerden hiçbiri için gelir vergisi ödememişti.</p>
				<p class="normal">Al Capone 1930’ları cezaevinde geçirdi. Sağlığı kötüleştiği için 1939’da serbest bırakıldı. Akıl gücü yerinde olmadığından eski konumunu devam ettirebilecek durumda değildi. 1947’de felç geçirdi ve öldü.</p>
<p class="normal"><span class="idebold">Ek Bilgiler</span></p>
				<p class="normal"><span class="ideitalik">1- 1932 yılında Hazine Bakanlığı, Al Capone’nin borçlarına karşılık kurşun geçirmez Kadillak’ına el koydu. Araç daha sonra ilk zırhlı başkanlık aracı olarak kullanılacaktı. II. Dünya Savaşı sırasında Başkan Franklin D. Roosevelt’in (1882–1945) makam aracı oldu.</span></p>
				<p class="normal"><span class="ideitalik">2- 1986 yılında bir grup inşaat işçisi Chicago’da Michigan Caddesi’ndeki bir otelde kilitli bir mahzen buldular. Burası bir zamanlar Al Capone’ye aitti. Mafya meraklıları burada içki, nakit para, hatta cesetler olabileceğini düşünüyordu. Canlı yayında gazeteci Geraldo Rivera (1943–) tarafından açılan mahzende sadece boş bir viski şişesi bulundu.</span></p>
				<p class="normal"><span class="ideitalik">3- Capone Time dergisine kapak olan iki mafya liderinden birisidir. Diğeri ise John Gotti’dir (1940-2002).</span></p>
				</body>
</html>