<html xmlns="http://www.w3.org/1999/xhtml">
<head>
<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="sagbaslik" id="calibre_toc_102">Shen Kuo</h1>
				<p class="normal">Jeolojiden şiire kadar çok farklı konularla ilgilenen bilge bir kişi olan Shen Kuo (1031-1095), Orta Çağ Çini’nin önde gelen düşünürleri arasında yer almaktadır. Pusulanın mucidi olduğu tahmin edilmektedir. Topoğrafyada zaman içinde meydana gelen değişimleri doğru bir biçimde tasvir etmiştir. Çinli denizcilerin kullandığı astronomik araçları geliştirmiştir.</p>
				<p class="normal">Shen Kuo, Hangzhou şehrinde doğdu. Annesi tarafından eğitildi. Babası üst düzey olmayan bir devlet görevlisiydi. Babasının sık sık başka yerlere tayin edilmesi nedeniyle çocukluğunda ailesiyle birlikte birçok yerde yaşadı. 1051 yılında babasının ölümünün ardından geleneğe uygun olarak onun mesleğini devraldı. Sonraki on yıl boyunca Güney Çin’de dolaştı. Sulama ve tarım projeleri yürüterek başarılı bir yönetici olarak ün kazandı.</p>
				<p class="normal">Seyahatleri Kuo’ya, Çin’in çok çeşitli coğrafi özellikleri ve toprak yapısı hakkında gözlem yapma fırsatı verdi. Bu süreçte aynı zamanda hortum ve gökkuşağı gibi doğal olaylar hakkında da bilgi sahibi oldu. Kıyıdan çok uzakta deniz kabukları bulması kıyı şeridinin zamanla geri çekildiğini düşünmesine neden oldu. Benzer bir şekilde erozyon da toprağın yapısında değişikliklere neden oluyordu. Roger Bacon’dan (1224-1292) onlarca yıl önce, gökkuşağının nasıl ortaya çıktığını açıkladı. Bacon daha sonraları aynı sonuçlara ulaşan ilk Avrupalı düşünür olacaktı.</p>
				<p class="normal">1063 yılında Shen Kuo elçi olarak çeşitli komşu krallıklara gönderildi. İlk karısı öldüğünde yüksek kademeli bir memurun kızıyla yeniden evlendi. İmparatorun gözdesi olmuş ve onun tarafından 1072 yılında Astronomi Bürosu’nun başına getirilmişti.</p>
				<p class="normal">Shen Kuo iki projenin üzerinde çalışmaya başladı. Bir taraftan Çin takvimini yeniden düzenlemeye çalışırken bir yandan da gezegenlerin hareketlerini araştırıyordu. Çin’de “Yeni Politikalar Grubu” olarak bilinen bir grup reformcu ile birlikte hareket etti. 1080 yılında kendisine savaşta komutanlık görevi verildi.</p>
				<p class="normal">Altmış bin askerin hayatına mal olan savaşı kaybedince Kuo görevinden alındı ve ev hapsine kondu. 1086 yılına kadar serbest bırakılmayacaktı. Daha sonra emekliye ayrılmasına izin verildi ve Zhenjiang yakınlarındaki memleketi Dream Brook’a gitti. Burada günümüze kadar ulaşabilen nadir eserlerinden biri olan hatıratını yazdı: <span class="ideitalik">Brush Talks from Dream Brook</span> (Dream Brook’tan Fırça Sohbetleri). Kitap adını yazı yazarken kullandığı araçlardan almaktadır: “Sadece yazı fırçası ve mürekkep levham olduğundan kitaba bu adı verdim.”</p>
<p class="normal"><span class="idebold">Ek Bilgiler</span></p>
				<p class="normal"><span class="ideitalik">1- Uzun yıllar kayıp olan Kuo’nun mezarı Hangzhou şehrinde bulunmuş ve 2001 yılında restore edilmiştir.</span></p>
				<p class="normal"><span class="ideitalik">2- Gezegen hareketleriyle ilgili tablolarını derlemek için asistanlarıyla birlikte beş yıl boyunca her gece üç kez ölçüm yapmıştır. Tycho Brahe’ye (1546-1601) kadar, beş yüzyıl boyunca kimse onunkinden daha detaylı bir çalışma yapamayacaktır.</span></p>
				<p class="normal"><span class="ideitalik">3- Çin İmparatorluğu’nda yeni bir kişi tahta geçtiğinde takvim de yenilenirdi. Shen Kuo’nun 1075 yılında hazırladığı takvim, yeni bir sistemle değiştirilmeden önce sadece yirmi yıl boyunca kullanılmıştır.</span></p>
				</body>
</html>