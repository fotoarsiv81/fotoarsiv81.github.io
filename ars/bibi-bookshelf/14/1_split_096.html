<html xmlns="http://www.w3.org/1999/xhtml">
<head>
<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="sagbaslik" id="calibre_toc_93">Şarlman</h1>
				<p class="normal">800 yılının Noel günü Frenk kralı Şarlman (742-814) Roma’da bir kilisede dua ediyordu. Hiç beklemediği bir anda Papa 3. Leo tarafından pusuya düşürüldü. Krala sessizce yaklaşıp başına bir taç geçirdiler ve onu Batı Avrupa’nın yeni imparatoru ilan ettiler.</p>
				<p class="normal">Yaşadığı dönemde biyografisini yazanlardan biri “Şarlman Papa’nın kafasındakileri bilse kiliseye ayak basmayacağını söyleyerek yaşananlardan dolayı hoşnutsuzluğunu belirtmiştir,” demektedir.</p>
				<p class="normal">Gönüllü olsun ya da olmasın Şarlman’ın taç giyme töreni Avrupa tarihinin en önemli anlarından biri olmuştur. Kimi tarihçiler Avrupa’nın o gün kültürel bir birlik olarak ortaya çıktığını söylemektedirler. Şarlman Fransa, Almanya ve İtalya’nın önemli bir bölümünü kapsayan bir imparatorluk kurmuştur. Kurduğu devlet Batı Avrupa’nın ortak mirası haline gelecektir. Onun soyundan gelenler sonraki bin yılda Almanya ve Fransa’nın çeşitli bölgelerinde kontrolü ellerinde tutacaklardır.</p>
				<p class="normal">Şarlman, Kısa Pippin’in (714-768) oğluydu. Pippin bir Germen kabilesi olan Frankların ilk kralıydı. Pippin’in ölümünden sonra Şarlman ülkeyi kardeşi Carloman (751-771) ile birlikte yönetti. Carloman’ın ölümünün ardından ülkenin tek egemeni haline geldi.</p>
				<p class="normal">Şarlman’ın miras aldığı Frank Krallığı, Pirenne Dağları’nın kuzeyi boyunca neredeyse Batı Avrupa’nın tümüne yayılmıştı. Hakimiyetinin ilk yıllarında, krallığın sınırlarını Almanya, İspanya ve İtalya’ya doğru genişletti.</p>
				<p class="normal">Papa 3. Leo, Şarlman’ı batının yeni imparatoru ilan ederek güçlü bir müttefik kazanmış oldu. Zira imparator unvanı alan kişinin, Roma’yı ve kiliseyi koruması gerekiyordu. Biyografisinde yer alan iddianın aksine şüphesiz ki taç giymesi onu fazla şaşırtmamıştı. “İmparator” ilan edilmek Şarlman’a büyük bir prestij kazandıracaktı.</p>
				<p class="normal">Batı Avrupa’da güçlü bir devlet yapısı oluşturarak Roma İmparatorluğu’nun çöküşüyle başlayan kaosa son verdi. Onun başlattığı huzur dönemi “Carolingian Rönesansı” olarak bilinen kültürel ve edebi yükselişe neden oldu. Ne var ki Frank İmparatorluğu, Şarlman’ın ölümünün ardından zayıflamaya başladı ve çok geçmeden torunlarının başında bulunduğu küçük krallıklara ayrıldı. Şarlman’ın taşıdığı “Kutsal Roma İmparatoru” unvanı, bu unvanın ortadan kaldırıldığı 1806 yılına kadar Almanya ve Orta Avrupa’da başka liderler tarafından kullanılmaya devam etti.</p>
<p class="normal"><span class="idebold">Ek Bilgiler</span></p>
				<p class="normal"><span class="ideitalik">1- Şarlman adı, imparatorun Latince adının kısaltılmış şeklidir: Carolus Magnus (Büyük Charles)</span></p>
				<p class="normal"><span class="ideitalik">2- Şarlman’ın kılıcı olan “Joyeuse” yüzlerce yıl boyunca Fransız krallarının taç giyme törenlerinde kullanılmıştır. Günümüzde Paris’teki Louvre Müzesi’nde sergilenmektedir.</span></p>
				<p class="normal"><span class="ideitalik">3- Şarlman, Aachen’deki katedralde gömülüdür. Burası yüzlerce yıl boyunca kutsal Roma imparatorlarının taç giyme merkezi olmuştur. 1949’dan beri Avrupa’nın birliğine katkı sağlayan liderlere layık görülen Şarlman ödülü, her yıl katedralin dışındaki alanda düzenlenen bir törenle verilmektedir.</span></p>
				</body>
</html>