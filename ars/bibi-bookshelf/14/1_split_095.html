<html xmlns="http://www.w3.org/1999/xhtml">
<head>
<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="sagbaslik" id="calibre_toc_92">Hz. Muhammed</h1>
				<p class="normal">İslam Orta Doğu, Afrika ve Asya’daki iki milyar inananı ile dünyanın ikinci büyük dinidir. Her şey, 1400 yıl önce çok tanınmayan bir Arap tüccarı olan Muhammed (570-632) ve ona inanan birkaç kişi tarafından başlatıldı.</p>
				<p class="normal">İslam’ın kurucu peygamberi olan Hz. Muhammed bir yetimdi. Amcası tarafından Mekke şehrinde yetiştirildi. Mekke o zamanlar Kızıl Deniz yakınlarında gelişen ticari bir merkezdi. Genç yaşlardan itibaren Suudi Arabistan ve Suriye arasında gidip gelen amcasının ticaret kervanına eşlik etti. Bu yolculukları sırasında pek çok Yahudi ve Hıristiyan’la tanışma fırsatı buldu.</p>
				<p class="normal">Bu dönemde Mekke, yeni yeni refaha kavuşmaya başlamıştı. Bunda Hz. Muhammed ve amcası gibi maden, baharat ve deri ticareti yapanların elde ettiği kârın büyük rolü vardı. Bu maddi zenginliğe rağmen Hz. Muhammed bir zamanlar göçebe olan Arap kabilelerinin içinde bulunduğu manevi boşluktan dolayı endişeliydi.</p>
				<p class="normal">Mekke’nin dini hayatı, Kabe adı verilen bir tapınağın çevresinde yoğunlaşmıştı. Mekke sakinleri tapınakta bulunan yüzlerce farklı tanrıya ibadet ediyorlardı. Bunların arasında en güçlü olduğuna inandıklarına Allah diyorlardı.</p>
				<p class="normal">İslam’ın kuruluşu 610 yılına denk düşmektedir. Mekke’de tanık olduğu ruhsal çürümeden rahatsız olan Hz. Muhammed, Ramazan ayında bir mağaraya çekildi. Mağarada derin düşüncelere daldığı sırada melek Cebrail tarafından ziyaret edildiğini söylemiştir. Cebrail ona, İslam’ın kutsal kitabı Kuran’ı oluşturacak olan vahiyleri dikte ediyordu.</p>
				<p class="normal">Hz. Muhammed, yıllarca sürecek olan vahiy inişini sıkıntılı bir süreç olarak tarif etmiştir: “Ruhumun bedenimden sökülüp atıldığını hissetmeden tek bir vahiy almadım.” Mağaradaki deneyiminden sonra gerçekte tek bir Tanrı olduğunu savunmaya başladı, o da Allah’tı. Diğer Arap tanrılarının Kabe’den çıkarılması gerektiğini söylüyordu. Görüşleri ilk önceleri genel bir güvensizlikle karşılandı. Kendisine karşı gelişen tepkiler nedeniyle, taraftarları ile birlikte Mekke’den Medine’ye göç etmek zorunda bırakıldı (622).</p>
				<p class="normal">Hz. Muhammed, ölümünün yaklaştığı yıllarda binlerce müslümanın hem dini hem de politik lideri haline gelmişti. Taraftarları, onun adalet ve toplum düzenine verdiği önemin yanı sıra Kuran’ın dilinin güzelliğinden de etkilenmişlerdi. Peygamber, ölümünden önce Mekke’ye muzaffer bir şekilde geri döndü. Sonunda diğer tanrıları Kabe’den çıkardı. Şehrini, hızla yayılan yeni dinin merkezi haline getirdi.</p>
<p class="normal"><span class="idebold">Ek Bilgiler</span></p>
				<p class="normal"><span class="ideitalik">1- İslami yasalar Hz. Muhammed’in resminin yapılmasını yasaklamıştır. Bu nedenle dış görünümü ile ilgili yaşadığı dönemden kalma hiçbir görsel malzeme bulunmamaktadır.</span></p>
				<p class="normal"><span class="ideitalik">2- Hz. Muhammed’in on üç karısı vardı. Peygamberin soyundan gelenler onurlandırıcı bir isim olan </span>seyyid<span class="ideitalik"> lakabını kullanmaktadırlar.</span></p>
				<p class="normal"><span class="ideitalik">3- Kabe halen İslam’ın en önemli kutsal yeri durumundadır. Müslümanların hayatlarında en az bir kez Kabe’ye gidip hacı olmaları gerekmektedir.</span></p>
				</body>
</html>