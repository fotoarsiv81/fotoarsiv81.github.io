<html xmlns="http://www.w3.org/1999/xhtml">
<head>
<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="sagbaslik" id="calibre_toc_313">Şanslı Luciano</h1>
				<p class="normal">Pek çok mafya filmine ilham kaynağı olan Şanslı Luciano (1897–1962), Sicilya doğumlu bir gangsterdi. 1920’ler ve 1930’larda New York’un en güçlü mafya lideri olmuştu. Hiyerarşinin en üstüne çıkana kadar kanlı cinayetlerle rakiplerini ortadan kaldırmış, Yahudi ve İtalyan mafyaları arasında barış sağlamış, kendisini ulusun en zengin insanlarından biri haline getiren bir suç imparatorluğu kurmuştu.</p>
				<p class="normal">Luciano, II. Dünya Savaşı’nda gizli tutulan ama son derece önemli bir rol oynamıştır. Cezaevindeki hücresinden çetesiyle kurduğu bağlantı sayesinde Manhattan rıhtımındaki işçi hareketini kontrol altında tutmuştu. 1943 yılında memleketi Sicilya’nın Müttefikler tarafından işgalinin planlanmasına da yardım etmiştir. Savaştaki katkılarından dolayı 1946 yılında ABD’ye bir daha asla geri dönmemek şartıyla serbest bırakılmıştır. </p>
				<p class="normal">Salvatore Luciana, babasının bir sülfür madencisi olduğu Sicilya’da doğdu. Daha sonra her iki adını da değiştirecekti. Ailesi New York City’e göç etti. Luciana burada devlet okuluna gitti. İleride çete arkadaşları olacak olan Meyer Lansky (1902–1983) ve Bugsy Siegel (1906–1947) gibi kişilerle tanıştı. Pek çok eski çete üyesinin Sicilyalı olmayanları aralarına almak konusunda tereddütleri vardı. Ancak Luciana ve arkadaşlarının etnik meselelerle uğraşmaya vakitleri yoktu. Bir an evvel para kazanmaları gerekiyordu.</p>
				<p class="normal">Üçlü, 1920’lerin başında eski Sicilyalılar’ı birer birer öldürerek işe koyuldu. Lansky ve Siegel, Giuseppe Masseria’yı (1887–1931) Coney Adası’ndaki bir İtalyan restoranında vurup öldürdü. Kendisine <span class="ideitalik">capo di tutti capi</span> diyen Salvatore Maranzano (1868–1931) aynı yıl kendi ofisinde öldürüldü. 1932 yılına gelindiğinde Luciano tefeciliği, uyuşturucu trafiğini ve sendikaları kontrol ediyordu.</p>
				<p class="normal">Gerçekten de pek çok Amerikalı’nın kafasındaki mafya imajını inşa eden Luciano oldu. Örgütlü suçu beş aile arasında dağıttı: Gambino, Lucchese, Colombo, Genovese ve Bonanno. Aileler arasındaki tartışmaları karara bağlamak için bir komisyon kurdu. Adamlarının saygın görünmeleri için özel gangster kıyafetleri giymelerini istedi. Büyük Buhran döneminde milyonlarca dolar kâr elde etti. Manhattan’daki Waldorf-Astoria Oteli’nde kalıyordu. Revü kızları ile ilişkileri oldu. Ancak yeraltı dünyasındaki krallığı kısa sürdü. ABD savcısı Thomas E. Dewey (1902–1971), 1936’da Luciano’ya dava açtı. Doksan ayrı fuhuş, şantaj, dolandırıcılık, gasp ve haraç kesme olayından yargılandı.</p>
				<p class="normal">Serbest kaldıktan sonra İtalya’ya sürgün edildi. Eroin ticareti ve diğer suç aktivitelerinin bir parçası olmaya devam etti. Evi olarak gördüğü ABD’ye dönmesine asla izin verilmedi. Altmış dört yaşında İtalya’da öldü.</p>
<p class="normal"><span class="idebold">Ek Bilgiler</span></p>
				<p class="normal"><span class="ideitalik">1- Luciano’nun suç çetesi günümüzde “Cenovalı Aile” adıyla bilinmektedir. New York’un beş suç çetesinden biridir.</span></p>
				<p class="normal"><span class="ideitalik">2- 1998 yılında Time Dergisi, Luciano’yu asrın en önemli yüz insanı arasına sokmuştur.</span></p>
				<p class="normal"><span class="ideitalik">3- “Lucky Luciano” (Şanslı Luciano) isimli 1973 yapımı filmde Gian Maria Volonté (1933–1994) tarafından canlandırıldı. Luciano aynı zamanda  Christian Slater (1969–) (Mobsters -1991), Bill Graham (1931–1991) (Bugsy -1991) ve Andy Garcia (1956–) (Hoodlum -1997) gibi isimler tarafından da beyaz perdeye taşındı. “The Godfather” (Baba-1972) filmindeki Michael Carleone tiplemesi kısmen ondan ilham alınarak yaratılmıştır.</span></p>
				</body>
</html>