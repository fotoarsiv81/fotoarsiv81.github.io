<html xmlns="http://www.w3.org/1999/xhtml">
<head>
<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="sagbaslik" id="calibre_toc_211">Cotton Mather</h1>
				<p class="normal">Rahip, teolog ve ahlak eğitmeni olan Cotton Mather (1663-1728) Boston’un koloni dönemindeki en önde gelen vaizlerinden biriydi. Adeta New England’ın Püriten ruhunun cisimleşmiş haliydi. Şehrin Eski Kuzey Kilisesi’ndeki kürsüsünden yaptığı vaazlar ya da yazdığı düzinelerce kitap ve denemesiyle kamuoyunun dini ve politik tartışmalarla ilgili fikirlerinin şekillenmesine yardımcı oldu. Toplumu etkilediği konuların arasında destekçisi olduğu çiçek aşısı ve karşı çıktığı “cadılık” da vardı.</p>
				<p class="normal">Mather önde gelen bir Püriten olan Harvard başkanı Increase Mather’ın (1639–1723) oğluydu. Her iki büyükbabası da Massachusets kolonisinin kurucuları arasında yer alıyordu. 1678 yılında, daha henüz on beş yaşındayken Harvard’dan mezun oldu. 1685 yılında rahip olarak atandı (neredeyse vaaz vermesini engelleyecek kekemelik probleminin üstesinden gelmeyi başarmıştı).</p>
				<p class="normal">İlk önemli kitabı olan <span class="ideitalik">Memorable Providences, Relating to Witchcrafts and Possessions</span>’ı (Cadılık ve Cin Çarpmasına Karşı Hatırlanmaya Değer) 1689 yılında yazdı. İrlandalı bir cadının hayatını konu alan kitap, zaman zaman 1692’de Salem yakınlarında başlayan cadı avını kışkırtmakla suçlanmıştır. Mather dolaylı bir biçimde yargılamalara dahil olmuştu. Delillerin nasıl değerlendirilmesi gerektiği konusunda yargıçlarla mektuplaşıyordu. Cadılık iddiasıyla yargılanıp idam edilmiş on dokuz kişiyle ilgili bu davayı olumlayan <span class="ideitalik">The Wonders of the Invisible World</span> (Görünmeyen Dünyanın Harikaları) adlı bir de kitap yazdı.</p>
				<p class="normal">Mather’ın en bilinen kitabı <span class="ideitalik">Magnalia Christi Americana</span> idi (1702). Hayranlık uyandıran bir Püritenlik tarihi ve savunusu olan bu eser, Massachusetts’i çağdaş zamanların vaat edilmiş toprağı olarak ele alıyordu. Kitap ironik bir biçimde Püritenlerin politik güçlerini Massachusets’te kaybetmeye başladıkları dönemde yazılmıştı. Mather kürsüsünde düzenli olarak bu gidişata karşı uyarılarda bulunuyordu.</p>
				<p class="normal">Dini çalışmalarına ek olarak Mather bilimle de yakından ilgileniyordu. London Royal Society’ye 1713 yılında seçildi. 1721 ve 1722 yıllarında Boston çiçek aşısı kullanımı ile ilgili tartışmalara gömülmüşken Mather’in desteği şehrin sakinlerinin aşı olmayı kabul etmesinde kritik bir rol oynadı.</p>
				<p class="normal">Mather’ın etkisi şehrin Püriten olmayan kesimlerinde tepkiye neden oluyordu. Bunların arasında on altı yaşındaki Benjamin Franklin (1706–1790) de vardı. Franklin ilk dönem gazete yazılarında Mather’in bunaltıcı muhafazakarlığı ile dalga geçiyordu. Mather altmış beş yaşında ölene dek Eski Kuzey Kilisesi’nde vaaz vermeye devam etti.</p>
<p class="normal"><span class="idebold">Ek Bilgiler</span></p>
				<p class="normal"><span class="ideitalik">1- Cotton Mather adını anne tarafından dedesi olan John Cotton’dan (1585-1652) almıştır.</span></p>
				<p class="normal"><span class="ideitalik">2- Mather üç kez evlendi. On beş çocuğu oldu. Bunların dokuzu gençken öldü. Çocuklarından sadece ikisi ondan daha uzun yaşadı.</span></p>
				<p class="normal"><span class="ideitalik">3- Salem cadı yargılamalarına dahil olan diğer rahiplerden farklı olarak asla kendi yaptıkları için özür dilemedi. Hayatının geri kalanında da cadıları suçlamaya devam etti.</span></p>
				</body>
</html>