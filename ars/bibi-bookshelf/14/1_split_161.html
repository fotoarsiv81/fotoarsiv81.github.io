<html xmlns="http://www.w3.org/1999/xhtml">
<head>
<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="sagbaslik" id="calibre_toc_158">Johannes Kepler</h1>
				<p class="normal">Astronom Johannes Kepler (1571-1630)’in yaşadığı dönemde Almanya dini mücadeleler, sosyal karmaşa ve politik kaosla boğuşuyordu. Bazıları doğrudan ailesini hedef alan saray darbeleri, köylü ayaklanmaları ve cadı avlarıyla geçen bir ömrü oldu.</p>
				<p class="normal">Tüm bu talihsizliklere rağmen Kepler, gezegen hareketlerinin modern bilimsel açıklamasını yapmayı başarmıştır.</p>
				<p class="normal">Kepler Almanya’nın güneybatısındaki Swabia bölgesinde mütevazi bir ailenin çocuğu olarak dünyaya geldi. Babası “ahlaksız, kaba ve huysuz bir askerdi.” Annesini terk etmişti. Kepler’i büyükbaba ve büyükannesi yetiştirdi. Asıl amacı Protestan bir vaiz olmaktı. On üç yaşında ilahiyat fakültesine girdi. 1591 yılında teoloji diploması aldı.</p>
				<p class="resim"><img class="calibre56" src="018.jpg"/></p>
				<p class="normal">1594 yılında Graz şehrinde matematik profesörü oldu. Üç yıl sonra evlendi. Katolik olmayı reddettiği için 1600’de üniversiteden ayrılmaya zorlandı. Aynı yıl Prag’a kaçtı. Orada Danimarkalı astronom Tycho Brahe (1546-1601) ile tanıştı. Prag’da bir mülteci olarak bulunan Brahe, genç matematikçiyi kendisine yardımcı olması için yanına aldı. Kepler’i, kendi ölümünden sonra imparatorluk matematikçisi olacak şekilde son derece iyi bir pozisyona getirmişti.</p>
				<p class="normal">Brahe’nin detaylı gözlemlerinden de yararlanan Kepler, göksel hareketin üç yasasını ortaya koydu. 1609 tarihli eseri <span class="ideitalik">Astronomia Nova</span>’da ilk iki kanunu açıkladı. Üçüncü kanun ise 1619 yılında yayınladığı çalışmasında yer alıyordu. Brahe’den farklı olarak Kepler, Kopernik sistemine inanıyordu. Güneş merkezli modeli savunan ilk çalışmalardan birini o yayınlayacaktı.</p>
				<p class="normal">Otuz Yıl Savaşları (1618-1648) adı verilen Orta Avrupa’daki dini çatışmalar Kepler’in işini yapmasını imkansız hale getirdi. Ömrünün son iki yılını Alman şehirleri arasında dolaşıp şiddetten kaçarak geçirdi. Ölümünün ardından gömülü olduğu kilise mezarlığı işgalci ordular tarafından yağmalandı ve saldırıya uğradı. Bu durum, Kepler’in zaten yeterince çalkantılı geçen yaşamına son noktayı koyan bir başka hüzünlü hikaye olmuştur.</p>
<p class="normal"><span class="idebold">Ek Bilgiler</span></p>
				<p class="normal"><span class="ideitalik">1- 2009 Mart ayında NASA bir uyduya “Kepler” adını verdi. Uydu, uzaktaki güneş sistemleri içerisinde Dünya benzeri gezegenleri araştırabilecek bir donanıma sahipti. Temel amacı hayatın oluşmasına imkan veren koşullara sahip gezegenleri bulmaktı.</span></p>
				<p class="normal"><span class="ideitalik">2- Kepler 1615-1620 yılları arasında annesini korumak için Württemberg’e gitmek zorunda kaldı. Çünkü annesi Katherine cadılıkla suçlanıyordu. Büyü yoluyla on iki yaşındaki bir kız çocuğunu felç ettiği iddia edilmişti. Tutuklandı ve suçunu itiraf etmesi için işkenceyle tehdit edildi. Kepler, Wütterberg Dükü’yle birlikte son anda annesini kurtarmayı başardı. Kepler’in annesi oldukça şanslıydı. Zira içlerinde Kepler’in büyük halasının da bulunduğu on binlerce Avrupalı kadın, 17. yy’da Orta Avrupa’yı saran cadı avı sırasında yakılarak öldürülmüştür.</span></p>
				<p class="normal"><span class="ideitalik">3- Kepler, astronomi bilgisine ek olarak İsa’nın MÖ 4 yılında doğduğunu iddia eden ilk kişidir. Günümüzde bu tarih genel olarak doğru kabul edilmektedir.</span></p>
				</body>
</html>