<html xmlns="http://www.w3.org/1999/xhtml">
<head>
<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="sagbaslik" id="calibre_toc_257">Ned Kelly</h1>
				<p class="normal">Azılı bir soyguncu olan Ned Kelly (1855–1880) Avustralya’da bir efsane olmuş, adeta bir halk kahramanına dönüşmüştür. Sömürge yönetimine karşı el yapımı bir zırhla silahlı çatışmaya girdiği son başkaldırısı ona büyük bir ün kazandırmıştır. Yakalanmış ve üç polisi öldürmekten dolayı hüküm giymiştir. Yirmi dört yaşındayken Melbourne’da asılmıştır.</p>
				<p class="normal">Bir Katolik olan Kelly, yaptıklarına gerekçe olarak Avusturalya’da Katoliklere yapılan baskıları gösteriyordu. Bazılarına göre o baskıya karşı direnişin bir sembolüydü. Yaptıklarıyla İngiliz koloni yönetimine karşı daha geniş kapsamlı bir muhalefetin önünü açan “toplumsal bir hayduttu.”</p>
				<p class="resim"><img class="calibre79" src="078.jpg"/></p>
				<p class="normal">19. yy başlarında Avusturalya, İngiliz mahkumların gönderildiği bir sürgün yeriydi. Kelly’nin babası John Kelly, İrlandalı bir mahkumdu ve 1840’larda Tazmanya’ya sürülmüştü. Serbest kaldıktan sonra Avusturalyalı Helen’le evlenmişti. Ned, Kelly’nin ilk oğluydu. Daha sonra John Kelly yeniden tutuklandı ve oğlu henüz on bir yaşındayken öldü.</p>
				<p class="normal">Genç Kelly kısa süre sonra suç kariyerine başladı. 1870’lerde hırsızlık ve saldırı suçlarından iki kez cezaevine gönderildi. Serbest kalmasının ardından bu kez çok daha ciddi bir suçla itham edilecekti: polis memuruna saldırı. 1878 yılındaki bu olayın ardından kardeşi Dan (1861–1880) ile birlikte kaçmaya başladı. Polis onları yakalamak için geldiğinde Kelly kardeşler üç polis memurunu öldürdü. Bu eylemleri onları bölgenin en çok aranan kanun kaçakları haline getirecekti. Başlarına konan büyük ödüle rağmen bir dizi banka soygunu yapmayı başardılar.</p>
				<p class="normal">Kelly kamuoyuna hitaben bir mektup yazıp yaptıklarının amacını açıklamaya çalıştı. Mektupta polislerin Katolikler’e dönük baskıları anlatılıyor ve Protestanlar’ı kayıran toprak mülkiyeti politikaları eleştiriliyordu.</p>
				<p class="normal">Kelly, Glenrowan’da bir handa yakalandı. Bina polis tarafından kuşatılmıştı. Handan el yapımı bir zırh giyerek çıktı. İlk önce kurşun yağmurundan kurtulmayı başarsa da en sonunda korumasız durumdaki bacaklarından vuruldu ve yakalandı.</p>
<p class="normal"><span class="idebold">Ek Bilgiler</span></p>
				<p class="normal"><span class="ideitalik">1- Ned Kelly’nin hayatı muhtelif filmlere konu olmuştur: 1970’te Mick Jagger (1943–)  ve 2003’te Heath Ledger (1979–2008) oynadıkları filmlerde Kelly’i canlandırmıştır.</span></p>
				<p class="normal"><span class="ideitalik">2- “Ned Kelly Şarkısı” Johnny Cash (1932–2003) tarafından 1971 yılında yazılmıştır.</span></p>
				<p class="normal"><span class="ideitalik">3- Kelly’nin hayatı üzerine yazılmış bir roman olan “True History of the Kelly Gang” (Kelly Çetesinin Gerçek Hikayesi), Avusturalyalı Peter Carey’in (1943–) eseridir. Roman 2001 yılında “Man Booker” ödülünü kazanmıştı.</span></p>
				</body>
</html>