<html xmlns="http://www.w3.org/1999/xhtml">
<head>
<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="sagbaslik" id="calibre_toc_344">Maharishi Mahesh Yogi</h1>
				<p class="normal">1968 yılında Beatles grubu ününün zirvesindeydi. Albümleri <span class="ideitalik">Sgt. Pepper’s Lonely Hearts Club Band</span> (Çavuş Pepper’ın Yalnız Kalpler Klubü / 1967) ile kazandıkları uluslararası ünün tadını çıkarıyorlardı. O bahar grubun dört üyesi yeni bir albüm çıkartmak yerine Hindistan’da bir dağda inzivaya çekilip transandantal meditasyon teknikleri üzerinde çalışacaklarını söyleyerek dünyayı şaşırttı.</p>
				<p class="normal">Hindistan’daki guruları Maharishi Mahesh Yogi’ydi (1917–2008). Bu ünlü Hindu, transandantal meditasyonun dünya çapında tanınmasını sağlamıştı. Elli yıl boyunca faydalarını anlatarak dünyayı dolaştı. Hem ruhani bir lider hem de bir yıldız olan Mahesh onu eleştirenlere göre ise sadece bir madrabazdı. Maharishi her ne olursa olsun dünyanın en bilinen mistiği haline gelmişti. Doğu spiritüalizminin moda olmasında katkıları sonsuzdu.</p>
				<p class="normal">Beatles’la olan ilişkisi takipçi sayısını arttırdı. Bunların arasında ünlü müzisyenler, politikacılar ve sanatçılar da vardı: Beach Boys’un solisti Mike Love (1941–), aktris Mia Farrow (1945–) ve yönetmen David Lynch (1946–) gibi. 2001 yılında güneydoğu İowa’daki bir kasaba onun takipçilerinin yerleşim bölgesi olarak kuruldu.</p>
				<p class="normal">Mahesh, Hindu bir kutsal adam için sekreterlik yapmaya başlamadan önce fizik eğitimi almıştı. 1953 yılında ustası ölünce Himalayalar’a gitti. Burada kendi meditasyon tekniklerini geliştirdi ve bir <span class="ideitalik">ashram</span> kurdu.</p>
				<p class="normal">Mahesh’in tekniği stresi azaltmaya ve sağlıklı bir yaşam sürmeye yarıyordu. 1957 yılında bunu tanıtmaya başladı. Çeşitli kutsal sözlerin tekrarlanmasıyla yapılan sessiz meditasyon insana iç huzuru sağlıyordu. Daha ileri aşamalara gelenler ise “yogi uçuşunu” deniyordu. Bu, hasırın üzerinde bağdaş kurmuş bir halde otururken yapılan bir yükselme denemesiydi. Mahesh bunun dünya barışına katkı sağlayan pozitif bir enerji yaydığını söylüyordu. Beyaz bir kaftan giyen ve çiçeklerden oluşan bir çelenk takan Mahesh, doksan bir yaşında Hollanda’da ölene kadar hareketin lideri ve sözcüsü oldu.</p>
				<p class="normal">Beatles, Himalayalar’daki <span class="ideitalik">ashram</span>’da iki ay kadar kaldı. “Beyaz albüm” olarak da bilinen <span class="ideitalik">The Beatles</span>’ta yer alan pek çok şarkılarını orada bestelediler. Ancak solist John Lennon (1940–1980) Maharishi’de beklediklerini bulamadı. Grup guruyla olan bağlantısını birkaç ay sonra tamamen kopardı.</p>
<p class="normal"><span class="idebold">Ek Bilgiler</span></p>
				<p class="normal"><span class="ideitalik">1- Grubun 1968 yılında bestelediği “Sexy Sadie” (Seksi Sadie) isimli şarkısı Lennon’u hayal kırıklığına uğratan Maharishi’yi hedef alan bir taşlamaydı.</span></p>
				<p class="normal"><span class="ideitalik">2- Maharishi’nin ABD’deki en üst düzey temsilcisi Harvard mezunu fizikçi John Hagelin’di (1954–). Ulusal ve uluslararası problemleri transandantal meditasyon yoluyla çözme iddiasındaki bir platformun üç kez başkan adayı oldu.</span></p>
				<p class="normal"><span class="ideitalik">3- Maharishi Vedic City, 2001 yılında Iowa’daki Fairfield’in hemen dışında kuruldu. Gurunun öğretilerine uygun olarak tüm binaların yüzü doğuya dönüktür, Sanskritçe kasabanın resmi dilidir ve şehrin sınırları içerisinde organik olmayan besinleri üretmek ya da tüketmek yasaktır.</span></p>
				</body>
</html>