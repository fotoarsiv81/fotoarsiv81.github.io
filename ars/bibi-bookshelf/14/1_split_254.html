<html xmlns="http://www.w3.org/1999/xhtml">
<head>
<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="sagbaslik" id="calibre_toc_251">Mark Twain</h1>
				<p class="normal">3 Şubat 1863 tarihinde Nevada’daki bir sınır kasabası olan Virginia City’de bir gazetede nükteli bir makale yayınlandı: Makalenin yazarı Samuel Clemens’ti (1835–1910). İki yıl önce memleketi Missouri’den Nevada’ya göç etmişti. Ancak Clemens kendi adını kullanmak yerine makaleyi 19. yy edebiyatının en önemli isimlerinden biri olacak olan “Mark Twain” takma adıyla yayınladı.</p>
				<p class="normal">Mark Twain’in Amerikan edebiyatında çok büyük bir yeri bulunmaktadır. Romancı, mizahçı ve deneme yazarı olarak Twain, uluslararası bir üne kavuşan ilk Amerikalı yazardır. Yazdıkları onu büyük bir ünlü ve aynı zamanda başkanların ve iş adamlarının sırdaşı haline getirmiştir. <span class="ideitalik">The Adventures of Huckleberry Finn</span> (Huckleberry Finn’in Maceraları / 1885) isimli ünlü kitabı kimi eleştirmenler tarafından en iyi Amerikan romanı olarak değerlendirilmiştir.</p>
				<p class="normal">Twain Missouri’deki Florida’da doğdu. Çocukluğunun büyük bölümünü Mississippi Nehri üzerindeki Hannibal şehrinde geçirdi. Bu bölgenin hırsızlar, sahtekarlar, kumarbazlar ve gezgin serüvencilerden oluşan nüfusu, Twain’e romanlarının kurgusal karakterleri için önemli bir ilham kaynağı olacaktı.</p>
				<p class="normal">Farklı işlerde çalıştıktan sonra 1859 yılında bir nehir gemisine kaptan oldu. İç Savaş, nehir ticaretini bitirince ya Konderasyon ordusuna katılacak ya da batıya gidecekti. Güney ordusunda birkaç hafta kaldıktan sonra fikrini değiştirdi. Birliğinden kaçıp Nevada’nın yolunu tuttu.</p>
				<p class="normal">Twain batıda birkaç yıl geçirecekti. Edebi ününü ilk olarak mizahi bir deneme ile kazandı: <span class="ideitalik">The Celebrated Jumping Frog of Calaveras County</span> (Calaveras County’nin Meşhur Zıplayan Kurbağası). Hikaye Kaliforniya’da geçiyordu. 1870 yılında evlendi ve 1871 yılında tekrar doğuya gitti. Connecticut’taki Hartford’da bir ev inşa etti. Hayatının geri kalanında burada yaşayacaktı.</p>
				<p class="normal">Missouri’deki çocukluğunu konu alan <span class="ideitalik">The Adventures of Tom Sawyer</span> (Tom Sawyer’ın Maceraları) 1876’da yayınlandı. Ardından 1885’te <span class="ideitalik">Huck Finn</span> geldi. Kitap eğitimsiz bir çocuk olan Huck’la kaçak köle Jim’in bir salla Mississippi Nehri’nde yaşadıkları maceraları konu alıyordu. Huck, Twain’in Hannibal’deki çocukluğunun ilham verdiği bir dizi karakterle tanışıyordu. Bunların arasında Fransız asilzadeleri gibi davranan bir çift üç kağıtçı, güneyli bir albay ve kan davasına tutulmuş iki aile de vardı.</p>
				<p class="normal">Twain’in diğer ünlü çalışmaları arasında <span class="ideitalik">The Prince and the Pauper</span> (Prens ve Dilenci / 1881), <span class="ideitalik">A Connecticut Yankee in King Arthur’s Court</span> (Kral Arthur’un Sarayında Connecticut’lı Bir Yanki / 1889) ve <span class="ideitalik">Pudd’nhead Wilson </span>(1894) da vardır. Twain, yetmiş dört yaşında Connecticut’ta öldü.</p>
<p class="normal"><span class="idebold">Ek Bilgiler</span></p>
				<p class="normal"><span class="ideitalik">1- Twain, Amerikan Anti-Emperyalist Ligi’nde başkan yardımcısıydı. Amerika’nın Pasifik’te yayılmasına ve Filipinler’in ilhakına karşı çıkıyordu.</span></p>
				<p class="normal"><span class="ideitalik">2- Twain’e göre mahlası, Mississippi’deki nehir gemisi tayfalarının kullandığı bir terimden geliyordu. Gemilerin güvenli bir şekilde seyahat edebilmesi için suyun en az 3.65 metre derinlikte olması gerekiyordu. “Mark Twain” terimi ise nehrin gemilerin yüzebileceği derinlikte olduğunu belirtiyordu.</span></p>
				<p class="normal"><span class="ideitalik">3- 1907 yılında Twain, Oxford Üniversitesi’nden onur doktorası aldı.</span></p>
				</body>
</html>