<html xmlns="http://www.w3.org/1999/xhtml">
<head>
<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="sagbaslik" id="calibre_toc_238">Giuseppe Garibaldi</h1>
				<p class="normal">Milyonlarca İtalyan için karizmatik bir kahraman olan Giuseppe Garibaldi (1807–1882) İtalya’nın birliği ve bağımsızlığı için verilen savaşa liderlik etmiştir. Askeri zekası, ateşli yurtseverliği ve  taraftarlarının giydiği kırmızı kıyafetler ile tanınan Garibaldi milliyetçiliğin sembolü haline gelmiştir. Üstelik sadece İtalya’da değil, 19. yy Avrupası’nın genelinde...</p>
				<p class="normal">İtalyan lider ironik bir biçimde Fransa’da doğmuştur. Gençliğini İtalyanca konuşan büyük bir nüfus barındıran Fransa’nın sahil şehri Nice’te geçirdi. Henüz delikanlıyken denizci bir tüccar oldu. Denizde İtalyan devrimcileri ile tanışan Garibaldi yasadışı Genç İtalya Hareketi’ne katıldı. 1830’larda bu topluluk İtalyan birliği için çalışan ve yeraltında faaliyet gösteren gizli bir oluşumdu.</p>
				<p class="normal">Bu dönemde İtalya düzinelerce küçük ve güçsüz devlete bölünmüştü. Bunların çoğu babadan oğula geçen krallıklardı. Ayrıca Papa da Orta İtalya’nın önemli bir bölümünü kontrol ediyor ve onun egemenliğindeki topraklara “Papalık Devletleri” deniliyordu. Birlik yanlıları Avrupa’nın diğer 19. yy liberal hareketlerinden etkilenmişlerdi. İtalya’ya demokrasi getirmeyi ve Papalık Devletleri’ni ortadan kaldırmayı planlıyorlardı.</p>
				<p class="normal">Garibaldi İtalyan devletlerinden biri olan Piedmont’taki bir isyana adı karıştığı için 1834 yılında ölüme mahkum edildi. Güney Amerika’ya kaçtı ve Uruguay İç Savaşı’na gönüllü olarak katıldı. Daha sonra kullanacağı kırmızı gömlekli üniformaları da burada benimsedi. 1848 yılında kısa bir süre için İtalya’ya döndü. Ancak çok geçmeden Kuzey Afrika, İngiltere ve Staten Adası’na sürgüne gönderildi. İki yılını bu şekilde geçirdi.</p>
				<p class="normal">1859 ve 1860 yıllarına kadar büyük zaferler kazanamamıştı. Daha sonra Piedmont-Sardinya Kralı Victor Emmanuel (1820–1878) ve Fransız İmparatoru 3. Napolyon (1808-1873) ile aynı safta yer aldı. Birlikte Kuzey İtalya’nın büyük bölümünden Avusturya birliklerini çıkardılar. 1861 yılında ise İtalya Krallığı’nı kurdular. Ne var ki bu, demokrasi taraftarı Garibaldi’ye oldukça dokunan bir tavizdi. Üstelik Napolyon’un desteği karşılığında memleketi Nice, Fransa’nın elinde kalmıştı.</p>
				<p class="normal">Savaştan sonra Garibaldi Avrupa’yı dolaşmaya başladı. Diğer milliyetçi hareketler tarafından bir ilham kaynağı olarak görülüyordu. Uzun süre İtalya Parlamentosu’nda hizmet etti. Emekli olduktan sonra Sardinya yakınlarındaki bir adada yaşamaya başladı. Yetmiş dört yaşında öldü.</p>
<p class="normal"><span class="idebold">Ek Bilgiler</span></p>
				<p class="normal"><span class="ideitalik">1- İtalyanca konuşulan bir şehir devleti olan San Marino, İtalya birliğine katılmaktansa bağımsız olmayı tercih etti. 62 km karelik San Marino dünyanın en küçük ülkelerinden biridir.</span></p>
				<p class="normal"><span class="ideitalik">2- İtalya’daki binlerce sokak ve meydan adını Garibaldi’den almıştır.</span></p>
				<p class="normal"><span class="ideitalik">3- 1861 yılında ABD İç Savaşı patlak verdiğinde Garibaldi’nin askeri taktikleri çok meşhurdu. Abraham Lincoln (1809–1865) ona Birlik Ordusu’nu kumanda etmesini önerdi. Garibaldi bunun için başkandan savaşın amacının köleliğin kaldırılması olduğunu açıkça ifade etmesini isteyince Lincoln teklifini geri çekti.</span></p>
				</body>
</html>