<html xmlns="http://www.w3.org/1999/xhtml">
<head>
<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="sagbaslik" id="calibre_toc_149">1. Elizabeth</h1>
				<p class="normal">1. Elizabeth (1533-1603) İspanya deniz kuvvetlerini mağlup eden İngiltere kraliçesidir. Yeni Dünya’ya giden ilk İngiliz kaşiflerin yolculuklarını finanse etmiştir. İngiliz edebiyatı ve tiyatro yazınında yaşanan Rönesans’ın liderliğini yapmıştır. Onun damgasını vurduğu bu döneme “Elizabeth Çağı” denilmektedir. Prostestanlığı ülkenin hakim dini yaparak 16. yy’da yaşanan din savaşlarına son vermiştir.</p>
				<p class="normal">8. Henry’nin (1491-1547) kızı olan Elizabeth tahta çıkmayı ummuyordu. Henry’nin ikinci eşi olan Anne Boleyn (1507-1536) kocasına bir erkek evlat veremeyince zina ve ensestle suçlanarak başı kesilmişti. Annesinin ölümünün ardından Elizabeth de gayrimeşru ilan edildi.</p>
				<p class="normal">Henry’nin ölümünün ardından önce küçük üvey erkek kardeşi 6. Edward (1537-1553), onun ölmesinin ardından da diğer üvey kardeşi Mary (1516-1558) tahta geçti. Mary bir Katolikti. Babası ve üvey erkek kardeşi tarafından yapılan dini reformları geri çevirmeye çalıştı. Katolikliği yeniden ülkenin resmi dini haline getirmeyi amaçlıyordu.</p>
				<p class="normal">Mary’nin döneminde önde gelen Protestan papazlar idam edildiler. Elizabeth, Protestanlar’a olan sempatisi nedeniyle hapsedildi. Buna rağmen Mary, Elizabeth’i varisi olarak kabul etti. Genç prenses 1558 yılında yirmi beş yaşındayken kraliçe oldu.</p>
				<p class="normal">Elizabeth’in ilk icraatlarından biri Protestanlığı devletin resmi dini olarak tanıyan bir yasa çıkarmak oldu. Kendisini İngiliz Kilisesi’nin başı ilan etti. Bütün memurlardan kendisine bağlılık yemini etmelerini istedi. Bu uygulama çok geçmeden Katoliklerin resmi makamlardan dışlanmasına neden oldu. Herkesi kendi Protestan kilisesine bağlanmaya çağırdı. Dış ilişkilerdeki en büyük başarısı ise 1588 yılında İngiltere’yi işgal etmek isteyen İspanya donanmasını yenilgiye uğratmak oldu. Kaşifler Fransis Drake (1540-1596) ve Walter Raleigh’in (1554-1618) yolculuklarını destekledi. Raleigh, Yeni Dünya’da keşfettiği bölgelerden birine kraliçenin hiç evlenmemiş olmasına atfen Virjinya (bakire) adını verdi.</p>
				<p class="normal">William Shakespeare (1564–1616), Christopher Marlowe (1564–1593) ve en bilinen şiiri <span class="ideitalik">The Faerie Queene</span> (Peri Kraliçe) olan Edmund Spenser (1552–1599) gibi isimlerin de aralarında bulunduğu Elizabeth dönemi şair ve oyun yazarları, ona her vesileyle övgüler dizdiler.</p>
				<p class="normal">Elizabeth hiç evlenmedi. 69 yaşında ölümünün ardından yerine kuzeni İskoç Kralı 6. James (1566-1625) geçecek ve İngiltere’nin 1. James’i olacaktı.</p>
<p class="normal"><span class="idebold">Ek Bilgiler</span></p>
				<p class="normal"><span class="ideitalik">1- Elizabeth pek çok evlilik teklifini geri çevirmiştir. Ona evlilik teklifinde bulunanların arasında Mary’nin dul eşi İspanya Kralı 2. Philip (1527-1598) ve Fransız tahtının varisi olan Anjou Dükü (1554-1584) de vardır.</span></p>
				<p class="normal"><span class="ideitalik">2- Aralarında Cate Blanchett (1969–), Judi Dench (1934– ) ve Bette Davis’in (1908–1989) de yer aldığı pek çok ünlü aktrist çeşitli filmlerde Elizabeth’i canlandırdılar.</span></p>
				<p class="normal"><span class="ideitalik">3- Ünlü transatlantik “Queen Elizabeth 2,” adını 20. yy’da yaşayan Kraliçe 2. Elizabeth’den (1926-) değil 1. Elizabeth’ten almaktadır. Karışıklık geminin adını, 1. Elizabeth’ten alan ikinci gemi oluşundan ileri gelmektedir.</span></p>
				</body>
</html>