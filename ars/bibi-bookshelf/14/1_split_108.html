<html xmlns="http://www.w3.org/1999/xhtml">
<head>
<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="sagbaslik" id="calibre_toc_105">Jan Darc</h1>
				<p class="normal">Jan Darc (1412-1431), 19 yaşında öldüğü sırada kralların güvenilir bir sırdaşı, bir savaş gazisi ve muzaffer bir komutandı. Okuma yazma bile bilmeyen bu savaşçı kadın, daha sonra Fransa’nın koruyucu azizi ve Fransız ulusal kimliğin temel bir öğesi haline gelecekti.</p>
				<p class="normal">Jan Darc, İngiltere’ye karşı verilen Yüz Yıl Savaşları boyunca Fransız Ordusu’na moral vermeye ve askerleri zaferin mümkün olduğuna inandırmaya çalışmıştır. Ulusal onura seslenerek hemşehrilerini bir araya toplamış ve yüzlerce yıl boyunca anımsanacak bir direniş örneği sergilemiştir.</p>
				<p class="normal">Jan 1412 yılında, Fransa’nın kuzeydoğusundaki bir kasaba olan Domremy’de dünyaya gelmişti. Her ne kadar sık sık fakir bir köylü ailesinin çocuğu olarak betimlense de aslında babası alçakgönüllü ama başarılı bir çiftçiydi. Yaşadığı yer İngiltere’yle olan savaşın tam da göbeğindeydi. 1337 yılında savaş şiddetlenmiş ve Jan çocukluğunda büyük yıkımlara tanık olmuştu.</p>
				<p class="normal">Yargılandığı sırada verdiği ifadeye göre on iki yaşındayken azizlere ait olduğuna inandığı sesler duymaya başladı. Sesler ona İngilizler’e karşı silaha sarılmasını ve Fransa’yı zafere taşımasını söylüyordu.</p>
				<p class="normal">Yüzyıl Savaşları hangi hanedanın Fransa’yı yönetme hakkına sahip olduğu ile ilgili bir tartışma nedeniyle başlamıştı. Valoisler mi yoksa o sırada İngiltere’yi de hakimiyeti altında bulunduran Plantagenetler mi? Gerçekteyse Fransa’nın sıradan köylü ve işçileri için bu tartışmanın pek de anlamı yoktu.</p>
				<p class="normal">Jan bu savaşı ulusal bir mücadeleye dönüştürdü. Onu Valoisler’in Plantagenetler’e karşı savaşı olmaktan çıkararak, Fransızlar’ın İngilizler’e karşı savaşı haline getirdi. Valois lideri 7. Charles’ın (1403-1461) sarayına kolaylıkla girip çıkabiliyordu. 1429 yılında Charles, onu Fransız Ordusu’nun başına geçirdi. O yaz Reims şehrini alarak büyük bir zafer kazandı.</p>
				<p class="normal">1430 yılında Burgundian kuvvetleri, Jan’ı yakaladılar. Çok geçmeden İngiltere’ye satıldı. Ertesi yıl sapkınlıkla suçlanarak yargılandı ve Rouen’de bir kazığa bağlanıp yakılarak öldürüldü. 1456 yılında verilen karar bozuldu. 1920 yılında Roma Katolik Kilisesi tarafından azize ilan edildi.</p>
<p class="normal"><span class="idebold">Ek Bilgiler</span></p>
				<p class="normal"><span class="ideitalik">1- Savaş, Jan’ın ölümünün ardından 22 yıl boyunca devam etti. Sonunda 1453 yılında Fransızlar İngilizler’i ülkeden çıkardılar. Ne var ki 1801 yılına kadar İngiltere, Fransa üzerindeki haklarından resmen vazgeçmedi. İngiltere Kralı’nın unvanından “Fransa Kralı” ifadesi ancak Kral 3. George (1738-1820) tarafından çıkarılacaktı.</span></p>
				<p class="normal"><span class="ideitalik">2- Jan La Pucelle, Shakespeare’in “6. Henry” adlı oyununun birinci bölümünde kötü bir karakter olarak karşımıza çıkar. Oyun, Yüz Yıl Savaşları’nın bir dönemini İngilizler’in gözünden anlatmaktadır.</span></p>
				<p class="normal"><span class="ideitalik">3- Jan Darc, aralarında Ingrid Bergman (1915-1982), Jean Seberg (1938-1979) ve Milla Jovovich (1975-)<br class="chapter"/> gibi isimlerin de bulunduğu çok sayıda oyuncu tarafından canlandırılmıştır. Yaşam öyküsü CBS’de 2003-2005 yılları arasında yayınlanan “Joan of Arcadia” (Arcadialı Joan) isimli bir televizyon dizisine de ilham vermiştir.</span></p>
				</body>
</html>