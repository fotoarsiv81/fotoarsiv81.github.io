<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <meta content="pdftohtml 0.36" name="generator" />
  <meta content="2009-02-19T23:16:35+00:00" name="date" />
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 5.000000pt; margin-top: 5.000000pt; }
</style>
</head>

<body>
  <h2>MİNİK TAVUĞUN ÖLÜMÜ</h2>

  <p>Bir zamanlar minik tavuk minik horozla birlikte Ceviztepe'ye gidiyorlarmış. ''Kim bir ceviz içi bulursa öbürüyle paylaşsın'' diye aralarında sözleşmişler. Minik tavuk koskocaman bir ceviz bulmuş ama sesini çıkarmamış, içini tek başına yemek istemiş. Fakat içi öyle iriymiş ki, yutamamış, ceviz boğazında kalmış. Boğulacağından korkmuş. Bunun üzerine minik tavuk bağırmış:</p>

  <p>- Horozcuk, rica ederim, gücün yettiği kadar koş, bana su getir, yoksa boğuluyorum!</p>

  <p>Minik horoz alabildiğine çeşmeye koşmuş:</p>

  <p>- Çeşme, demiş, bana su vereceksin. Minik tavuk Ceviztepe'de yatıyor, iri bir ceviz içi yutmuş, boğulacak.</p>

  <p>Çeşme yanıt vermiş:</p>

  <p>- Önce geline git, sana al ipek versin demiş.</p>

  <p>Minik horoz geline koşmuş:</p>

  <p>- Gelin, demiş, bana al ipek ver. Al ipeği çeşmeye vereceğim, çeşme bana su verecek, suyu minik tavuğa götüreceğim. Ceviztepe'de yatıyor, iri bir ceviz yutmuş, boğulacak!</p>

  <p>Gelin yanıt vermiş:</p>

  <p>- Koş önce bana küçücük çelengimi getir, bir söğüde asılı kalmıştı.</p>

  <p>Bunun üzerine minik horoz söğüde gitmiş, dalından çelenkçiği çekip almış, geline getirmiş. Gelin buna karşılık ona al ipeği vermiş. Bunu çeşmeye götürmüş. Karşılığında çeşme ona su vermiş. Bunun üzerine minik horoz suyu minik tavuğa götürmüş. Fakat oraya varıncaya kadar minik tavuk o arada boğulmuşmuş, yerde ölü yatıyor, kıpırdanmıyormuş.</p>

  <p>O zaman minik horoz o kadar üzülmüş ki, bar bar bağırmış. Bütün hayvanlar gelmişler, tavuğa ağlamışlar. Altı fare de, minik tavuğu içine koyup mezara götürmek için, küçük bir araba yapmışlar.</p>

  <p>Araba yapılıp bitince fareler önüne koşulmuşlar, minik horoz da arabayı sürmüş.</p>

  <p>Fakat yolda tilki gelmiş:</p>

  <p>- Nereye gidiyorsun minik horoz?</p>

  <p>- Minik tavuğumu gömeceğim.</p>

  <p>- Ben de birlikte gelebilir miyim?</p>

  <p>- Hayhay, buyur, arabanın arkasına otur sen! Önde giden beygirlerim hoşlanmazlar hiç senden!</p>

  <p>Bunun üzerine tilki çıkıp arkaya oturmuş. Sonra kurt, ayı, geyik, aslan, ormandaki bütün hayvanlar da...</p>

  <p>Böylece yolculuk sürmüş. O sırada bir derenin kıyısına gelmişler. Minik horoz:</p>

  <p>- Şimdi karşıya nasıl geçeceğiz? demiş.</p>

  <p>Derenin kıyısında bir saman çöpü duruyormuş:</p>

  <p>- Ben boylu boyunca üzerine uzanırım, böylelikle üstümden geçebilirsiniz! demiş.</p>

  <p>Fakat altı fare üzerindeyken saman çöpü kayıp suya düşmüş. Altı fare de içine düşüp boğulmuşlar.</p>

  <p>Bunun üzerine zorluk yeniden baş göstermiş. Bir kömür gelerek:</p>

  <p>- Boyum yeter, üzerine uzanayım, siz üstümden geçin! demiş.</p>

  <p>Kömür de suyun yüzüne uzanmış ama, aksilik olacak ya, bir parça suya dokunmuş, cızırdamış, sönüp ölmüş, bir taş bunu görünce onlara acımış, minik horoza yardım etmek istemiş, suyun üzerine uzanmış.</p>

  <p>O zaman minik horoz arabayı kendi çekmiş; fakat tam karşıya geçirirken, ölü tavukçukla karaya ayak basıp da arkada oturan öbürlerini de oraya çektiği sırada bunlar ağır gelmişler, araba gerisin geriye yuvarlanmış, hepsi birden suya düşüp boğulmuşlar.</p>

  <p>Böylece minik horoz ölü tavukçukla yapayalnız kalmış; ona bir mezar kazmış, içine yatırmış, üzerine bir tümsek yapmış, üstüne çıkmış, kendi de ölünceye kadar tasa çekmiş durmuş. Böylece hepsi ölüp gitmiş.</p>
</body>
</html>
