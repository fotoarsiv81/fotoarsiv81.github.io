<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <meta content="pdftohtml 0.36" name="generator" />
  <meta content="2009-02-19T23:16:35+00:00" name="date" />
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 5.000000pt; margin-top: 5.000000pt; }
</style>
</head>

<body>
  <h2>PARMAK ÇOCUK</h2>

  <p>Vaktiyle yoksul bir köylü vardı. Akşamları ocağın başına oturur, ateşi eşelerdi. Karısı da iplik bükerdi. Bir gün dedi ki:</p>

  <p>- Çocuğumuz olmayışı ne kötü. Evimiz ne kadar sessiz. Oysa öbür evlerde ne kadar gürültü var, ne kadar neşeli onlar...</p>

  <p>Kadın içini çekti:</p>

  <p>- Öyle, dedi, keşke bir çocuğumuz olsaydı da boyu başparmak kadar olsaydı... Buna bile razıydım... Onu candan severdik.</p>

  <p>Gel zaman, git zaman... Kadın hastalanır gibi oldu. Yedi ay sonra da bir çocuk doğurdu.</p>

  <p>Çocuğun her organı tamamdı, ama boyu bir başparmaktan uzun değildi. Bunu görünce:</p>

  <p>- İstediğimiz gibi oldu, dediler, bizim sevgili çocuğumuz da bu olsun!</p>

  <p>Boyuna bosuna uygun olsun diye adını Parmak Çocuk koydular. Çocuktan hiçbir yiyeceği eksik etmediler ama, çocuk büyümedi, doğduğu zamanki boyda kaldı. Fakat gözlerinden, her şeyi anladığı seziliyordu. Çok geçmeden akıllı, çevik bir şey olduğunu gösterdi. Hangi işe girişse onu başarıyordu.</p>

  <p>Günün birinde köylü ormana gidip odun kesmeye hazırlanırken kendi kendine: ''Ah biri olsa da arabayı arkadan getirse!'' diye söyleniyordu.</p>

  <p>Parmak Çocuk bağırdı:</p>

  <p>- Arabayı ben getiririm baba, dedi, hiç merak etme. Araba tam vaktinde ormanda bulunacak.</p>

  <p>Adam bunu duyunca güldü:</p>

  <p>- Nasıl olacak bu? dedi, atı yularından tutup yönetmeye boyun yetmez ki?</p>

  <p>- Zararı yok baba, annem hayvanı arabaya koşarsa ben atın kulağına girip yerleşirim, nasıl gideceğini kulağına söylerim.</p>

  <p>Babası:</p>

  <p>- Pekâlâ, bir deneyelim! dedi.</p>

  <p>Vakti gelince anne arabayı koştu, Parmak Çocuk da atın kulağına girip yerleşti. Sonra ata seslendi:</p>

  <p>- Deeeh... Dooorrr...</p>

  <p>Bir usta yönetimindeymiş gibi işler yolunda gidiyordu, araba ormana doğru ilerliyordu.</p>

  <p>Gel gelelim, bir köşeyi tam döneceği sırada iki yabancı adam çıkageldi. Biri:</p>

  <p>- Bu ne? dedi. Bu araba gidiyor, bir arabacı deeeh diye bağırıyor ama, ortada görünen yok!</p>

  <p>Öbürü:</p>

  <p>- Bu işte bir acayiplik var. Arabanın peşine takılalım, nerede duracak bakalım! dedi.</p>

  <p>Araba ormana girdi. Tam odun yarılan yere kadar geldi. Parmak Çocuk babasını görünce seslendi:</p>

  <p>- Gördün mü baba, işte arabayla geldim. Haydi şimdi beni yere indir!</p>

  <p>Baba sol eliyle atı tuttu, sağ eliyle küçücük oğlunu kulaktan çekip çıkardı. Oğlan neşeli neşeli bir saman çöpünün üzerine oturdu. İki yabancı parmak çocuğu görünce şaşkınlıktan ne diyeceklerini bilemediler. Biri arkadaşını bir kıyıya çekerek:</p>

  <p>- Bana bak, şu küçüğü büyük bir kentte insanlara seyrettirsek zengin olurduk. Haydi şunu satın alalım, dedi.</p>

  <p>Köylüye gittiler:</p>

  <p>- Şu küçük adamı bize satın, yanımızda rahat eder! dediler.</p>

  <p>Baba:</p>

  <p>- Hayır, dedi. O benim ciğerimin köşesidir. Dünyanın bütün altınlarını verseler yine satmam.</p>

  <p>Bu pazarlığı işiten Parmak Çocuk babasının ceketinde kıvrımlarına tutuna tutuna yukarı çıktı, omzuna dikildi, kulağına fısıldadı:</p>

  <p>- Ver beni baba! Ben yine geri dönüp gelirim.</p>

  <p>Bunun üzerine babası birçok altın alarak onu verdi. Adamlar:</p>

  <p>- Nerede oturacaksın? dediler.</p>

  <p>- Bu da sorun mu? şapkanızın kıyısına koyuverin beni! Orada aşağı yukarı gezinir, çevreyi seyrederim; yere düşmem, merak etmeyin!</p>

  <p>İstediğini yaptılar. Hep birlikte çıkıp gittiler. Böylece akşamın alaca karanlığına kadar yol aldılar.</p>

  <p>Bir aralık Parmak Çocuk:</p>

  <p>- İndirin beni işim var! dedi.</p>

  <p>Kafasında oturduğu adam:</p>

  <p>- Otur oturduğun yerde. Ne işin varsa orada gör. Bazen kuşlar da tepeme şunu bunu salıverirler, zararı yok! dedi.</p>

  <p>Parmak Çocuk:</p>

  <p>- Hayır olmaz, diye seslendi, uygun olanı ben de biliyorum. Çabuk beni aşağı indirin.</p>

  <p>Adam şapkasını çıkardı, küçüğü yol üzerinde bir tarlaya bıraktı. Parmak Çocuk toprak yığıntılarının arasında bir süre oraya buraya sıçradı, süründü durdu. Sonra deminden beri aradığı bir fare deliğine birdenbire kaçıverdi.</p>

  <p>- Akşamlar aydın, baylar. Ülkenize bensiz dönüverin! diye bağırıp bir kahkaha attı.</p>

  <p>Adamlar koşarak geldiler, sopalarla fare deliğini dürtüştürdüler ama emekleri boşa gitti: Parmak Çocuk delikte sürüne sürüne ilerliyordu. artık ortalık iyice kararmıştı. Adamlar elleri boş olarak öfkeli öfkeli ülkelerinin yolunu tuttular. Parmak Çocuk bunların gittiklerini anlayınca yeraltı koridorundan sürüne sürüne yine dışarı çıktı:</p>

  <p>- Karanlıkta tarlalar çok tehlikeli olur. İnsanın boynu, bacağı kolayca kırılır! diye söylendi.</p>

  <p>Bereket versin boş bir salyangoz kabuğuna rasgeldi:</p>

  <p>- Çok şükür... Geceyi esenlikle burada geçirebilirim! diye içeri daldı. Az sonra, tam uykuya dalacağı sırada, iki adamın geçip gittiğini işitti. Biri diyordu ki:</p>

  <p>- Şu zengin papazın altınlarıyla gümüşlerini aşırmak için işe nasıl başlasak acaba?</p>

  <p>Parmak Çocuk oradan seslendi:</p>

  <p>- Bunu size ben söyleyebilirim!</p>

  <p>Hırsızlardan biri irkilerek:</p>

  <p>- Neydi o? dedi. Birinin konuştuğunu duydum.</p>

  <p>Oldukları yerde durdular, kulak kabarttılar. Bu arada Parmak Çocuk:</p>

  <p>- Beni yanınıza alın, size yardım edeyim! dedi.</p>

  <p>- Nerdesin kuzum?</p>

  <p>- Toprak üzerinde arayın, sesin nereden geldiğine dikkat edin! Hırsızlar sonunda onu bulup yukarı kaldırdılar:</p>

  <p>- Vay küçük çapkın vay, bize yardım mı edeceksin sen?</p>

  <p>Parmak Çocuk yanıt verdi:</p>

  <p>- Bakın, demir çubuklar arasından papazın odasına girerim. İstediklerinizi size uzatırım.</p>

  <p>Hırsızlar:</p>

  <p>- Haydi öyleyse, dediler. Bakalım, becerini göreceğiz. Papazın evine varınca Parmak Çocuk sıyrıla sürüne odaya girdi ama, o anda avaz avaz bağırmaya başladı:</p>

  <p>- Burada ne varsa hepsini istiyor musunuz?</p>

  <p>Hırsızlar korkarak:</p>

  <p>- Yavaş konuş da kimse duymasın! dediler. Fakat Parmak Çocuk bu sözleri anlamamış gibi yaparak yine bağırdı:</p>

  <p>- Ne istiyorsunuz?.. Burada ne varsa hepsini istiyor musunuz? Orada uyuyan aşçı kadın bu sesleri duymuştu. Yatağından doğrulup kulak verdi. Fakat haydutlar korkudan kaçıp bir hayli yol almışlardı. Sonunda kendilerini topladılar: ''Küçük yumurcak bizimle alay ediyor'' diye geri döndüler; Parmak Çocuğa fısıldadılar:</p>

  <p>- Şakayı bırak da bize bir şeyler uzat! dediler. Parmak Çocuk yeniden gücünün yettiği kadar bağırdı:</p>

  <p>- Size her şeyi vereceğim elbette... Haydi ellerinizi içeri uzatın.</p>

  <p>Kulak kabartarak bekleyen hizmetçi bu sözleri açıkça duymuştu. Yataktan fırladı.</p>

  <p>Sendeleye sendeleye kapıdan içeri girdi. Hırsızlar kaçıp gittiler. Sanki arkalarından atlı kovalıyormuş gibi alabildiğine koştular. Hizmetçi ortalıkta bir şey göremeyince bir ışık yakmaya gitti. Kadın ışıkla birlikte geçip giderken Parmak Çocuk da görünmeden dışarı çıktı, samanlığa girdi. Hizmetçi bütün köşe bucağı iyice arayıp da bir şeyler bulamayınca yine yatağa girdi. Gözleri, kulakları açıkken de düş gördüğünü sandı.</p>

  <p>Parmak Çocuk saman çöplerinin içine sokulup uyumak için kendine güzel bir yer buldu.</p>

  <p>Gün ağarıncaya kadar burada dinlenmek istedi. Sonra ana babasının yanına dönecekti.</p>

  <p>Fakat daha başına gelecekler varmış meğer! Dünyada o kadar çok üzüntü, o kadar çok sıkıntı var ki!</p>

  <p>Ortalık ağarırken hizmetçi kadın, sığırlara yem vermek için yukarı çıktı. İlk işi samanlığa gelmek oldu. Buradan bir kucak ot aldı. Aksi gibi Parmak Çocuk da bu otların içinde yatmış, uyuyordu. O kadar derin bir uykudaydı ki, bir şeyin farkında olmadı. Otla birlikte kendisini de kavrayan ineğin ağzına gelinceye kadar da uyanmadı:</p>

  <p>- Aman Tanrım, bu deri fabrikasına nereden düştüm? diye bağırdı. Fakat az sonra nerede bulunduğunu anladı. Dişlerin arasına girip de paramparça olmamaya dikkat etti, ama çiğnenmiş otlarla birlikte hayvanın karnına kayıp gitti.</p>

  <p>- Bu küçücük odanın pencereleri unutulmuş, içeriye gün ışığı girmiyor. Bir lamba da koymamışlar! diye söylendi.</p>

  <p>Burası hiç hoşuna gitmemişti. En kötüsü de kapıdan boyuna yeni yeni samanlar geliyor, odadaki yer gitgide daralıyordu. Sonunda korkudan avazı çıktığı kadar bağırdı:</p>

  <p>- Bana yeniden yem vermeyin! Bana yeniden yem vermeyin!</p>

  <p>Tam o sırada hizmetçi ineği sağıyordu. Ortalıkta kimseler görünmediği halde bu konuşulanları işitince, hem de geceleyin duyduğu sesin aynı olduğunu fark edince, o kadar korktu ki, oturduğu iskemleden aşağı kaydı; sütü yerlere döktü. Olanca hızıyla efendisine koştu:</p>

  <p>- Aman papaz efendi, inek konuştu! diye bağırdı:</p>

  <p>Papaz:</p>

  <p>- Çıldırdın galiba! dedi ama o da ahıra indi, ne olup bittiğini gözüyle görmek istedi. Daha adımını kapıdan içeriye atarken Parmak Çocuk yine seslendi:</p>

  <p>- Bana yeniden yem vermeyin! Bana yeniden yem vermeyin!</p>

  <p>Papaz da korkmuştu. İneğin karnına kötü bir cin grimiş sandı, hayvanın öldürülmesini emretti. İnek kesildi. İçinde Parmak Çocuğun bulunduğu işkembe de çöplüğe atıldı.</p>

  <p>Parmak Çocuk bunun içinden çıkacağım diye çok uğraştı, çok didindi. Sonunda bir yer buldu. Tam başını dışarı çıkarırken bir derde daha çattı: Aç bir kurt koşarak gelmiş, işkembenin hepsini birden bir solukta yutuvermişti. Parmak Çocuk soğukkanlılığını yitirmedi:</p>

  <p>- Belki kurt kendisiyle konuşmama izin verir! diye karnından seslendi:</p>

  <p>- Sevgili kurt, dedi, sana göre bir yiyecek biliyorum.</p>

  <p>Kurt:</p>

  <p>- Nerede? diye sordu.</p>

  <p>- Evde. Şuradaki su yolundan sürüne sürüne geçmelisin. Orada çörekler, pastırmalar, sucuklar bulursun. İstediğin kadar yersin! diye babasının evini güzelce tarif etti. Kurt bu sözleri ikinci kez yineletmedi. Geceleyin su yoluna daldı. Ambarda ne bulduysa tıka basa yedi. Karnı doyunca çıkıp gitmek istedi ama o kadar şişmişti ki aynı yoldan dışarı çıkamadı.</p>

  <p>Parmak Çocuk da bu anı bekliyordu. Kurtun karnında gürültüler koparmaya başladı.</p>

  <p>Alabildiğine tepiniyor, bağırıyordu.</p>

  <p>Kurt:</p>

  <p>- Sussana, herkesi uyandıracaksın! dedi.</p>

  <p>Parmak Çocuk:</p>

  <p>- Ne dedin?.. Sen karnını güzelce doyurdun, ben de gönlümü eğlendireceğim! diye yeniden avaz avaz bağırmaya başladı.</p>

  <p>Sonunda bu seslerden babasıyla annesi uyandılar. Odaya koştular, tahtaların aralığından içeriye baktılar. İçerde bir kurt olduğunu görünce kaçtılar. Adam baltayı, kadın da orağı getirdi.</p>

  <p>Adam odaya girerken:</p>

  <p>- Sen arkada dur, dedi, bir vuruşta ölmezse o zaman sen orağı indirir, vücudunu ikiye biçersin.</p>

  <p>Parmak Çocuk babasının sesini duymuştu:</p>

  <p>- Babacığım, ben buradayım! Kurtun karnındayım! diye bağırdı.</p>

  <p>Babası çok sevinmişti:</p>

  <p>- Çok şükür sevgili yavrumuz bulundu! dedi. Parmak çocuğa bir zarar gelmesin diye karısına orağı bıraktırdı. Sonra gerindi, gerindi ve kurtun kafasına öyle bir balta indiriş indirdi ki, hayvan ölü olarak yere yıkıldı. Daha sonra çakıyla makas aradılar. Kurtun karnını yardılar, küçüğü dışarı çıkardılar.</p>

  <p>Baba:</p>

  <p>- Ah, senin için ne üzüntüler geçirdik bilsen! dedi.</p>

  <p>- Oh babacığım, dünyada o kadar çok yer dolaştım ki... Çok şükür, yine temiz havaya kavuştum! dedi.</p>

  <p>- Nerelerdeydin?</p>

  <p>- Ah babacığım, bir fare deliğinde, bir ineğin işkembesinde, bir kurtun karnındaydım.</p>

  <p>Artık yanınızda kalacağım.</p>

  <p>Annesiyle babası da:</p>

  <p>- Biz de seni dünyanın bütün servetlerini verseler bir daha satmayacağız, diye sevgili Parmak Çocuklarını kucakladılar, öptüler. Ona yiyecek, içecek verdiler. Yeni giysiler giydirdiler. Çünkü üstündekiler bu yolculukta paramparça olmuştu.</p>

  <p>ÜÇ İPLİKÇİ KADIN</p>

  <p>Vaktiyle tembel bir kız varmış. Çıkrıkla iplik bükmek istemezmiş. Annesi ne derse desin ona bu işi bir türlü yaptıramazmış. Sonunda, günün birinde annenin sabrı tükenmiş, öfkeden kan tepesine çıkmış, kızı dövmüş. Bunun üzerine kız bağıra bağıra ağlamaya başlamış.</p>

  <p>Tam o sırada kraliçe geçiyormuş. Bu ağlamayı duyunca arabasını durdurmuş, eve girmiş, kızını niçin bağırıp çağırması sokaktan duyulacak kadar dövdüğünü anneden sormuş.</p>

  <p>Kadın, kızının tembelliğini açıkça söylemekten utanmış:</p>

  <p>- Kızı çıkrığın başından kaldıramıyorum, durup dinlenmeden iplik bükmek istiyor. Bense yoksulum, keten alamıyorum! demiş.</p>

  <p>Bunun üzerine kraliçe demiş ki:</p>

  <p>- İplik bükmesinden daha çok sevdiğim bir şey yoktur. Dönen tekerleklerin uğultusundan daha fazla hiçbir şey beni hoşnut edemez. Kızınızı verin, saraya götüreyim. Bende yeteri kadar keten var. Orada istediği kadar iplik büksün.</p>

  <p>Anne bu işe candan razı olmuş; kraliçe de kızı yanına almış. Saraya geldikleri zaman kadın kızı yukardaki üç odaya götürmüş. Burada yerden tavana kadar en güzel ketenler yığılıymış.</p>

  <p>- Haydi şu ketenleri bana bük! Bunları bitirirsen seni büyük oğluma alırım! demiş. Yoksul bir kızsın ama ben buna aldırış etmem. Yorgunluk bilmeyen çalışkanlığın senin için yeterli bir çehizdir.</p>

  <p>Kız içinden korkular geçirmiş. Çünkü üç yüz yaşına kadar yaşasa da her gün sabahtan akşama kadar çıkrık başında otursa bu keteni büküp iplik yapamayacakmış. Yalnız kalınca ağlamaya başlamış. Böylece elini işe sürmeden üç gün oturmuş.</p>

  <p>Üçüncü gün kraliçe gelmiş, henüz bir iş yapılmadığını görünce şaşırıp kalmış.</p>

  <p>Fakat kız annesinin evinden uzaklaştığı için duyduğu büyük üzüntüden ötürü henüz işe el vurmadığını söyleyerek özür dilemiş. Kraliçe buna hak vermiş; giderken:</p>

  <p>- Yarın işe başlamalısın ama! demiş.</p>

  <p>Kız yine yalnız kalınca ne yapacağını, ne edeceğini bilememiş. Can sıkıntısıyla penceresinin önüne gitmiş. Üç kadının gelmekte olduğunu görmüş. Bunlardan birisinin koskoca ayakları varmış. İkincisinin alt dudakları o kadar uzunmuş ki, çenesine değiyormuş. Üçüncüsünün baş parmağı pek genişmiş. Kadınlar pencerenin önünde durmuşlar, yukarı bakmışlar, neyi olduğunu kızdan sormuşlar. Söyleyince ona yardım etmeyi önermişler:</p>

  <p>- Bizi düğününe çağırırsan, görünüşümüzden utanmayıp bizi akraban diye tanıtırsan, sofrana da alırsan bu ketenleri büküp bitiririz; hem de kısa bir zamanda...</p>

  <p>Kız:</p>

  <p>- Hayhay, can baş üstüne! demiş. Haydi içeri girin, hemen işe başlayın!</p>

  <p>Bunun üzerine üç acayip kadını içeri almış. Birinci odada bir yer açmış; kadınlar buraya oturup çıkrıklarını kurmuşlar. Birinci lifleri çekip tekerleği döndürürmüş, öbürü lifleri ıslatırmış, üçüncü de bunları büker, parmağıyla da tezgâha vururmuş. Kaç kez vurursa o kadar sayıda iplik yere düşermiş. Bu iplikler gayet ince olurlarmış.</p>

  <p>Kraliçe ne vakit gelse, iplikçi kadınları saklar, bükülmüş iplik yığınlarını gösterirmiş.</p>

  <p>Duyduğu aferinlerin haddi hesabı olmazmış.</p>

  <p>Birinci oda boşalınca ikinciye başlanmış. Sonunda üçüncüye sıra gelmiş. Bu da çok geçmeden tertemiz olmuş. Bunun üzerine üç kadın giderlerken kıza:</p>

  <p>- Bize verdiğin sözü unutma; talihin buna bağlı demişler.</p>

  <p>Kız, kraliçeye boş odalarla koskoca iplik yığınını gösterince kadın düğün hazırlıklarına başlamış. Damat da böyle becerikli, çalışkan bir kızla evleneceği için sevinir, annesini över dururmuş.</p>

  <p>Kız:</p>

  <p>- Benim üç akrabam var, çok iyiliklerini gördüm. Bunun için mutlu günümde onları unutmak istemiyorum. Izin verin de kendilerini düğüne çağırayım, onlar da bizimle sofraya otursunlar! demiş.</p>

  <p>Kraliçeyle damat:</p>

  <p>- Niçin izin vermeyelim? demişler.</p>

  <p>Düğün başlayınca üç kadın acayip kılıklarla gelmişler.</p>

  <p>Gelin:</p>

  <p>- Hoş geldiniz sevgili teyzelerim! demiş.</p>

  <p>Damat:</p>

  <p>- Aman bu biçimsiz şeylerle nasıl ahbaplık edersin? demiş.</p>

  <p>Bunun üzerine koca ayaklının yanına gitmiş:</p>

  <p>- Ayaklarınız niçin bu kadar yayvan? diye sormuş.</p>

  <p>Kadın yanıt vermiş:</p>

  <p>- Yere basmaktan... Yere basmaktan.</p>

  <p>Damat ikinciye gitmiş:</p>

  <p>- Niçin dudağınız böyle sarkık? demiş.</p>

  <p>Kadın yanıt vermiş:</p>

  <p>- Yalamaktan; yalamaktan...</p>

  <p>Bunun üzerine üçüncüye sormuş:</p>

  <p>- Baş parmağınız neden böyle geniş?</p>

  <p>Kadın yanıt vermiş:</p>

  <p>- İplik bükmekten!</p>

  <p>O zaman prens irkilmiş:</p>

  <p>- Öyleyse benim güzel nişanlım bundan sonra bir daha çıkrığa el sürmeyecek! demiş.</p>

  <p>Kız da keten eğirmek işinden böylelikle kurtulmuş.</p>
</body>
</html>
