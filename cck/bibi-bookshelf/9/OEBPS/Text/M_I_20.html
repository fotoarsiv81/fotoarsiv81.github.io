<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <meta content="pdftohtml 0.36" name="generator" />
  <meta content="2009-02-19T23:16:23+00:00" name="date" />
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 5.000000pt; margin-top: 5.000000pt; }
</style>
</head>

<body>
  <h2>DURUMUNDAN HOŞNUT HANS</h2>

  <p>Hans, efendisinin yanında yedi yıl hizmet gördükten sonra demiş ki:</p>

  <p>- Efendim, günüm doldu. Artık eve, annemin yanına dönmek istiyorum. Hesabımı görün!</p>

  <p>Adam:</p>

  <p>- Bana doğrulukla, yüz aklığıyla, hizmet ettin. Nasıl çalıştınsa öyle de para alacaksın!</p>

  <p>demiş.</p>

  <p>Oğlana, kafası büyüklüğünde bir altın vermiş. Hans mendilini çıkarmış; bu külçeyi içine sarmış, çıkını omuzuna vurmuş, evin yolunu tutmuş.</p>

  <p>Giderken, giderken gözüne bir atlı ilişmiş. Bu adam oynak, çevik bir atın üzerinde dipdiri, keyifli önünden geçip gidiyormuş. Hans bağırmış:</p>

  <p>- Ah ata binmek ne hoş şey! demiş. İnsan sandalyeye oturur gibi yerleşir. Ayakları hiç taşa takılmaz. Hem pabuç parasından kurtulur, hem de nasıl yol aldığını anlamaz.</p>

  <p>Bunları duyan atlı durmuş:</p>

  <p>- Bana bak Hans demiş, öyleyse neden yaya yürüyorsun?</p>

  <p>Hans:</p>

  <p>- Ne yapayım, demiş; bak, eve götürülecek bir külçem var. Hem de altın. Bu yüzden üstelik belimi de doğrultamıyorum... Omuzlarım acıyor.</p>

  <p>Atlı:</p>

  <p>- Sana bir şey söyliyeyim mi demiş, gel değişelim. Ben sana atımı vereyim, sen de bana külçeni...</p>

  <p>Hans:</p>

  <p>- Seve seve kabul ama peşin söyleyeyim ki, bunu taşımakta zorluk çekeceksiniz!</p>

  <p>Atlı yere inmiş, altını almış, Hans'ın ata binmesine yardım etmiş; yuları sıkıca tutturmuş:</p>

  <p>- Hızlanmasını istedin mi dilini şapırdatıp "hop! hop!" demelisin diye tembih etmiş.</p>

  <p>Hans atın üstüne oturup da alabildiğine atı koşturmaya başlayınca sevinçten içi içine sığmamış. Bir süre sonra aklına esmiş; daha hızlı gitmek istemiş. Dilini şapırdatıp "hop!</p>

  <p>hop!" demiş. At tırısa kalkmış ama, Hans gözünü açıp kapayıncaya kadar, kendini yerde, bir hendeğin içinde bulmuş. Bu hendek tarlalarla şoseyi ayırıyormuş. Bu sırada ineğini sürerek yoldan geçen bir köylü koşup da tutmasaymış at Hans'ı çiğneyip geçecekmiş de.</p>

  <p>Hans kendini toplamış, ayağa kalkmış. Fakat canı pek sıkılmamış. Köylüye demiş ki:</p>

  <p>- Ata binmek kötü bir eğlence. Hele insan bunun gibi bir kancığa düşerse. Hem insanı sarsıyor; hem de öyle bir yere atıyor ki nerdeyse boynunu kıracak.. Bundan sonra bir daha biner miyim acaba?.. İneğinizi takdir ederim, doğrusu. İnsan onun arkasından rahat rahat yürür... Fazla olarak sütü, yağı, peyniri de her gün caba... Böyle bir inek almak istersem ne vermem gerekir?</p>

  <p>Köylü:</p>

  <p>- Madem ki bu kadar hoşunuza gidiyor... Atınızla bu ineği değişirim demiş.</p>

  <p>Hans bin teşekkürle razı olmuş. Köylü atın üzerine atlamış, uzaklaşıp gitmiş.</p>

  <p>Hans ineğini önüne katarak ağır ağır sürmeye başlamış. Bu alışverişte kârlı çıktığını düşünürmüş:</p>

  <p>- Bir parça ekmek buldum mu tamam! İstediğim kadar sütle tereyağı da birlikte yiyebilirim artık. Susadım mı ineğimi sağarım, sütünü içerim. İnsan dünyada daha ne ister? diyormuş.</p>

  <p>Bir hana varınca durmuş. Yanında ne varsa hepsini büyük bir iştihayla yemiş. Öğle yemeğini de, akşamınkini de silip süpürmüş. Cebindeki son birkaç hellerle de yarım bardak bira ısmarlamış. Sonra ineğini süre süre annesinin köyüne doğru yol almaya başlamış. Öğle yaklaştıkça sıcak artmış. Hans bol bol bir saat sürecek bir bozkırda bulunuyormuş. Hava o kadar sıcak gelmeye başlamış ki susuzluktan Hans'ın dili damağına yapışmış:</p>

  <p>- Şimdi ineğimi sağarım, sütünü içerim demiş.</p>

  <p>İneği cılız bir ağaca bağlamış. Yanında kova yokmuş. Deriden kasketini çıkarıp hayvanın altına tutmuş. Uğraşmış, bir damla süt bile gelmemiş. Hans bu sağma işinde beceriksiz olduğu için sabırsızlanan inek, kafasına öyle bir çifte savurmuş ki oğlan tepe taklak yere yuvarlanmış, uzun süre nerede olduğunu bilememiş. Bereket versin, tam o sırada yoldan çekçek arabasıyla küçük bir domuz götüren bir kasap geçiyormuş:</p>

  <p>- Bu gürültüler ne?</p>

  <p>diye gelmiş. Zavallı Hans'ın kalkmasına yardım etmiş. Hans olup bitenleri anlatmış.</p>

  <p>Kasap ona şişesini uzatmış:</p>

  <p>- Alın, için de bir parça kendinize gelin! demiş. Anlaşılan inek süt vermek istemiyor. Zaten yaşlı bir hayvan. Böylesi olsa olsa ya koşuma yarar, ya kasaba.</p>

  <p>Hans saçlarını okşaya okşaya:</p>

  <p>- Tamam, tamam... Ne güzel düşünce!.. demiş. Böyle bir hayvanı eve götürüp kesmek çok iyi bir şey... Kim bilir ne kadar et olur? Ama ben inek etinden pek hoşlanmam. Bana posa gibi yavan gelir. Ah insanın şöyle genç, körpe bir domuzu olsa. Onun tadı başkadır. Hele içine baharat da karışırsa...</p>

  <p>Kasap demiş ki:</p>

  <p>- Bana bakın Hans, hatırınız için değişmeye razıyım. İneğe karşılık domuzu size bırakacağım.</p>

  <p>Hans:</p>

  <p>- Hay Tanrı sizden razı olsun! demiş. İneği adama vermiş. Küçük domuzu arabadan indirtmiş, ipinden yakalamış.</p>

  <p>Hans yine yola koyulmuş... İşinin her yerde rasgidişini düşünürmüş; nerede canını sıkacak bir şeyle karşılaşsa çok geçmeden işleri yine yoluna giriyormuş. Az sonra bir delikanlıyla karşılaşmış. Koltuğunun altında güzel, beyaz bir kaz varmış. Birbirlerini selamlamışlar. Hans talihinin kendisine nasıl yardım ettiğini, kazançlı değiştirmeler yaptığını anlatmış. Delikanlı da kazı bir lohusa şöleni için götürdüğünü söylemiş:</p>

  <p>- Tutun da kaldırın hele diye kazı kanatlarından yakalamış. Bakın ne kadar ağır! Tam altı hafta beside yattı. Kızartmasını kim ısırsa ağzının iki yanından yağlar fışkıracak.</p>

  <p>Hans kazı bir eliyle tartarak:</p>

  <p>- Evet adamakıllı ağır ama demiş, benim domuzum da yabana atılır gibi değildir ha!</p>

  <p>Bu sırada delikanlı çevresine çekine çekine bakınmış, başını sallamış. Sonra söze başlamış:</p>

  <p>- Size bir şey söyleyeyim mi demiş, sizin domuz pek tekin bir şey değil. Demin geçtiğim köyde muhtarın domuzlarından biri ahırdan çalınmış. Korkarım, bu domuz o olmasın?</p>

  <p>Adamlar salmışlar. Sizi domuzla birlikte ele geçirirlerse kötü bir şey olur. En hafifi sizi karanlık deliğe tıkarlar.</p>

  <p>Zavallı Hans'ı bir korku almış:</p>

  <p>- Aman Tanrım demiş, ne olur bana yardım edin. Buraları siz daha iyi tanırsınız...</p>

  <p>Domuzumu alın da kazınızı bana verin!</p>

  <p>Delikanlı:</p>

  <p>- Bu şans işi olacak ama neyse demiş, doğrusu, başınıza bir yıkım gelmesine neden olmak istemiyorum!</p>

  <p>Bunun üzerine ipi eline almış. Domuzu yan yolların birinden sürüp götürmüş. Zavallı Hans üzüntüden kurtulmuş olarak koltuğunun altındaki kazla ülkesinin yolunu tutmuş.</p>

  <p>Kendi kendine:</p>

  <p>- Derinlemesine düşünecek olursam bu değiştirmeden kârlı çıkan benim. Bir kez güzel bir kızartma, sonra bol bol sızdırma yağ... Öyle ya üç ayda bir, kaz yağlı ekmek yenir.</p>

  <p>Sonunda güzel, beyaz tüyler. Bunlarla kendime bir baş yastığı doldurturum. Üzerinde rahat rahat uyku çekerim. Kim bilir annem ne kadar sevinecek?..</p>

  <p>Son köye vardığı zaman orada bir bileyci görmüş. Adam bir yandan çarkı çeviriyor, bir yandan da şarkı söylüyormuş:</p>

  <p>Makasları bilerken ince sesler duyarım;</p>

  <p>Zaman bana uymazsa ben zamana uyarım!</p>

  <p>Hans olduğu yerde durmuş, adamı seyretmiş. Sonunda ona demiş ki:</p>

  <p>- İşiniz yolunda anlaşılan... İş başında ne kadar keyiflisiniz!</p>

  <p>Bileyci:</p>

  <p>- Elbette demiş, sanat elde altın bileziktir. İyi bir bileyci ne vakit elini cebine atsa içinde para bulan bir adamdır. Bu güzel kazı nereden satın aldınız?</p>

  <p>- Satın almadım... Domuzla değiştim.</p>

  <p>- E, domuzu?</p>

  <p>- Bir ineğe karşılık aldım.</p>

  <p>- Peki, ineği?</p>

  <p>- Bir at verdim de aldım.</p>

  <p>- Atı?</p>

  <p>- Onun için de kafam kadar kocaman bir altın verdim.</p>

  <p>- Öyleyse altını?</p>

  <p>- Yedi yıllık hizmetimin ücretiydi.</p>

  <p>Bileyci;</p>

  <p>- Öyleyse siz her zaman işinizi bilen bir adammışsınız demiş, bu durumda siz öyle olabilirsiniz ki, ayağa kalktığınızda cebinizden paraların dökülüşünü işitirsiniz. Talihinizi bu dereceye kadar çıkarmışsınız.</p>

  <p>Hans, sormuş:</p>

  <p>- Bunun için ne yapmalıyım?</p>

  <p>- Benim gibi bir bileyci olmalısınız. Bunun için bir bileği taşından başka bir şey gerekli değil. Gerisi kendiliğinden gelir. İşte bende bir tane var, ama bir parça bozulmuş... Buna karşılık bana kazınızdan başka bir şey verecek değilsiniz. Olmaz mı?</p>

  <p>Hans:</p>

  <p>- Bu da soru mu? demiş. Dünyanın en talihli adamı ben olacağım. Elimi cebime attıkça para bulacak olduktan sonra daha fazla ne düşüneyim?</p>

  <p>Hemen kazı adama uzatmış, bileği taşını almış. Bunun üzerine bileyci yanında duran kocaman bir adi taşı yakalamış:</p>

  <p>- İşte, demiş, size gerekli bir taş daha... Bunun üstüne istediğiniz kadar vurur, eski çivileri döve döve düzeltebilirsiniz. Bunu alın, güzelce saklayın.</p>

  <p>Hans, taşları yüklenmiş, sevine sevine yola çıkmış. Gözleri neşeden parlıyormuş:</p>

  <p>- Galiba ben eşref saatte doğmuşum, diyormuş, ne istesem oluyor. Sanki büyük bayramda dünyaya gelmişim.</p>

  <p>Hans alaca karanlıktan beri ayakta olduğu için yorgunluğunu duymaya başlamış. Açlık da bir yandan. Çünkü dağarcığında ne varsa ineğin sevinciyle yiyip bitirmişti. Sonunda güçlükle yürümeyi sürdürüyormuş. Nerdeyse olduğu yerde kalacakmış. Üstelik taşlar da gittikçe ağır gelmeye başlamış. Bir salyangoz gibi sürüne sürüne bir kır kuyusunun başına gelebilmiş. Burada dinlenmek, serin bir su içerek canlanmak istiyormuş. Otururken, bir zarar gelmesin diye taşları dikkatle yanına, kuyunun kıyısına koymuş. Sonra yere oturmuş, su içmek için kuyuya eğilmiş. Bu sırada dikatsizlik etmiş, hafifçe dokunmuş, taşların ikisi de kuyuya yuvarlanıvermiş.</p>

  <p>Hans, bunların dibe inişini gözleriyle görünce sevinçle hoplamış. Hemen diz çökmüş: Başına bela olan bu ağır taşlardan kendisini kurtardığı için, göz yaşlarıyla Tanrı'ya dualar etmiş:</p>

  <p>- Dünyada benim kadar talihli adam yoktur! diye bağırmış.</p>

  <p>İçi rahat, bütün yüklerden kurtulmuş olarak fırlamış; eve, annesinin yanına varıncaya kadar koşmuş.</p>
</body>
</html>
