<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Sihirli Kitabın Öyküsü</p>
  </div>

  <p>Halkların salnamelerinde ve eski devirlerin kitaplarında anlatırlar ki, ama ancak Tanrı geçmişi bilir ve geleceği görür! Gecelerden bir gece, Bağdat’ta hükmetmekte olan Abbasoğulları’ndan Halife Harun Reşid, uyanarak yatağında doğrulmuş ve sıkıntının pençesinde ve geceliğine bürünmüş olarak, yanına celladı çağırtmış; o da hemen huzuruna gelmiş. Ona “Ey Mesrur, bu gece göğsümde bir ağırlık ve sıkıntı var, senin, huzursuzluğumu dağıtmanı istiyorum!” demiş. Mesrur da “Ey Emirü’l-Müminin, kalk da gözlerin tavanına çakılmış yıldızları ve ayın dolanıp durduğunu görmek için taraçaya çıkalım, bu sırada suların çağıldayan musikisi ve şairin aşağıdaki gibi tanımladığı bostan dolabının ahenkli iniltileri bize kadar yükselsin!</p>

  <div class="gir1">
    <p>Bostan dolabı ki, her gözünden inleyerek gözyaşları akıtır, yüreğini dolduran sihre karşın, günlerini tekdüze bir inlemeyle geçiren âşığa benzer!</p>
  </div>

  <p>Ve aynı şair, ey Emirü’l-Müminin, akarsudan söz ederken demiştir ki:</p>

  <div class="gir1">
    <p>Benim yeğlediğim bir genç kızdır. O beni içmekten alıkoyar, eğlendirir beni!</p>

    <p>Güzel bir bahçedir o: gözleri kaynaklar gibi, sesi akan suyun sesidir.</p>
  </div>

  <p>Harun Reşid de, celladını dinlemiş ve başını olumsuzlukla silkerek ona “Bu gece böyle bir şey yapmaya hiç hevesim yok!” demiş. Mesrur da “Emirü’l-Müminin, senin sarayında, her renkten, aylara marallara benzer, çiçekler gibi güzel, giysilere bürünmüş yüz altmış genç kız var. Ayağa kalk ve kendileri bizleri görmeksizin, hepsini sırayla kendi dairelerinde birer birer görelim! Onların şarkılarını işitir, oyunlarını seyreder ve onları birbirleriyle oynaşırken görürsün. Belki de o sırada ruhun, onlardan birinin çekimine kapıldığını hisseder. Ve onu meclisine alırsın bu gece; o da oyunlarını seninle paylaşır. Bakalım sıkıntıdan bir şey kalır mı?” demiş. Ama Harun “Ey Mesrur, git hemen Cafer’i bana bul!” demiş. O da işitip itaat ettiği yanıtını vermiş. Sonra da gidip Cafer’i evinde bulmuş ve ona “Emirü’l-Müminin’in yanına gel!” demiş. O da “İşittim ve itaat ettim!” demiş. O saat ve o anda ayağa kalkıp giyinerek saraya dönen Mesrur’u izlemiş. Ve daima yatağında bulunan halifenin huzuruna çıkmış; ve elleri arasından yeri öperek ona “İnşallah kötü bir şey yoktur!” demiş. Harun da “İyi bir şey de yok, ey Cafer! Yorgun, bıkkın ve sıkıntılıyım bu gece! Mesrur’u, seni buraya getirip beni oyalayasın ve sıkıntımı dağıtasın diye sana yolladım” demiş. Cafer de bir an düşünüp “Emirü’l-Müminin! Ruhumuz ne göğün güzelliğiyle, ne bahçelerle, ne meltemin tatlı esintisiyle, ne çiçekleri seyrederek neşelenemiyorsa, bir çare kalıyor demektir; o da kitaplardır. Zira ey Emirü’l-Müminin, bahçelerin en güzeli hâlâ da kitap dolu bir dolaptır. Onun rafları boyunca gözlerle bir gezinti yapmak gezintilerin en hoş olanıdır! Bu durumda kalk kitap dolabındaki raflardan rasgele bir kitap çekelim!” diye yanıt vermiş. Harun da bunu “Doğru söylersin Cafer! Bu, cansıkıntısının en iyi ilacıdır. Bunu hiç düşünmemiştim” diyerek yanıtlamış. Ayağa kalkmış ve Cafer ile Mesrur yanında olduğu halde, kitap dolaplarının bulunduğu salona gitmiş.</p>

  <p>Cafer ile Mesrur, her biri ellerinde meşaleler tutuyor, Halife de harika dolaplarda ve kokulu ağaçtan yapılmış raflarda dizili bulunan kitapları eline alıyor ve açıp kapıyormuş. Böylece birçok rafı gözden geçirmiş ve sonunda eline çok eski bir kitap almış ve rasgele bir yerini açmış. İlgisini çekmesi gereken bir şey görmüş olacak ki, kitabı bir müddet sonra bırakacağı yerde, oturup sayfa açmaya ve okumaya başlamış. Ve birdenbire öylesine gülmeye başlamış ki, sırtüstü devrilmiş. Sonra kitabı yeniden eline almış ve okumayı sürdürmüş. Bu sefer de gözlerinden yaşlar akmaya başlamış ve bu yaşlar sakallarının arasından süzülerek dizlerinin üzerinde tuttuğu kitabın üstüne damlamış. Sonra kitabı kapamış, onu yeninin içine sokmuş ve oradan ayrılmak üzere ayağa kalkmış.</p>

  <p>Cafer halifenin böyle gülüp ağladığını görünce, efendisine “Emirü’l-Müminin ve İki Âlem’in hükümdarı, hemen hemen aynı zaman içinde seni güldürüp ağlatan sebep ne olabilir acaba?” demekten kendini alamamış. Halife de, bunu işiterek ve öfkenin sınırında öfkelenerek, Cafer’e, hiddetli bir sesle “Ey Bermeki köpeklerinden biri olan köpek! Nedir senin yaptığın bu edepsizlik? Sen ne diye araya giriyorsun? Rahatsız edici ve kendini beğenmiş hallerinle haddini aşıyor ve bulunduğun mevkiin sınırlarını zorluyorsun! Madem ki artık seni ilgilendirmeyen bu işe karıştın, öyleyse, bu işin doğuracağı tüm sonuçların ortaya konmasını istiyorum. Ve sana gidip bu kitabı okuyunca neden gülüp ağladığımı söyleyebilecek ve bu kitabın başından sonuna kadar içeriğini keşfedebilecek birini bulmamı emrediyorum. Eğer bu adamı bulup getirmezsen, boynunu vurduracak ve beni neyin güldürüp ağlattığını sana göstereceğim!” diye haykırmış.</p>

  <p>Cafer bu sözleri işitip bu öfkeyi görünce “Ey Emirü’l-Müminin, ben bir hata işledim. Hata, bana benzer kişilerin aczini gösterir; ama bağışlamak da senin gibi Yüce ruhlu olanlara yaraşır” demiş. Harun da “Hayır! Söz bir kez ağzımdan çıktı! Sen gidip bana, bu kitabın bütün içeriğini bana açıklayabilecek birini bulacaksın! Yoksa kafanı o saat ve o anda kestireceğim” diye yanıt vermiş. Cafer de “Emirü’l-Müminin, Tanrı gökleri ve dünyayı altı günde yarattı, istese bir saatte de yaratabilirdi. Bunu yapmamışsa, yarattıklarına, her şeyde, hatta iyilik yapmada bile, sabırla ve ılımlılıkla hareket etmelerini öğretmek için yapmamıştır. İyiliğin tam tersini yapmak söz konusu olunca, ey Emirü’l-Müminin, sabır ve ılımlılık zorunlu olur. Bununla birlikte, benim, seni neyin güldürüp ağlattığını bulacak kişiyi mutlaka bulmamı istiyorsan, kölene sadece üç günlük bir ruhsat ver!” demiş. Halife de “Söz konusu kişiyi derhal bulup bana getirmezsen, ölümlerin en korkuncuyla öleceksin!” demiş. Cafer de buna “Hemen bu görevi üstleniyorum” diye yanıt vermiş. Ve oradan rengi dönmüş ve ruhu bulanık, yüreği acı ve kederle dolu dışarı çıkmış.</p>

  <p>Acı dolu yüreğiyle evine gelince babası Yahya’ya ve kardeşi El-Fazl’a veda etmiş ve gözleri yaşla dolmuş. Onlar kendisine “Ey Cafer, neden seni bunca keder ve sıkıntı içinde görüyoruz?” diye sormuşlar. O da, kendilerine, Halife ile aralarında neler geçtiğini anlatmış ve kendisine zorlanan koşulu açıklamış. Ve “Sivri uçlu bir aletle oynayan, onu eline batırır; arslanla dövüşen ölür. Bana gelince, artık benim, halifenin yanında hiçbir yerim yok; çünkü bundan böyle, onun yanında bulunmak benim için en büyük tehlikedir. Hatta senin için de baba, senin için de kardeşim! En iyisi onun gözünden ırak olayım! Çünkü hayatın korunması, değeri biçilmez bir şeydir ve üzerinde asla gereğince düşünülmez! Uzaklaşmak boyunlarımızın güvenliği için en iyi korunma yoludur. Zaten şair de ‘Hayatını tehdit eden tehlikelerden korun ve bırak evin onu inşa edenden yakınsın!’ demiştir” demiş.</p>

  <p>Bunu duyan babasıyla kardeşi “Gitme Cafer, belki de Halife seni bağışlar!” diye yanıt vermişler. Ama Cafer “Şartını koştu! Ben, ilk bakışta halifenin neden gülüp ağladığını ne bilir ve bu Allah’ın belâsı kitabın baştan aşağı okunmasıyla içeriğini bulmaya yetenekli birini nasıl bulurum?” demiş. O zaman Yahya “Doğru dersin Cafer! Başlarımızı korumak için buradan ayrılmaktan başka çare yok! En iyisi sen Şam’a git ve talihin tersliği geçinceye ve mutlu günlerin gelesiye kadar orada otur!” diye yanıt vermiş. Cafer de “Peki, benim yokluğumda karım ve haremim ne olacak?” diye sormuş. Yahya da “Sen git ve gerisiyle hiç zihnini yorma! Çünkü senin açmak için zaman bulamadığın kim bilir ne kapılar vardır! Şam’a git, çünkü senin için bahtın hükmü budur” demiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama sekiz yüz doksan altıncı gece olunca, demiş ki:</i></p>

  <br/>

  <p>“Çünkü senin açmak için zaman bulamadığın kim bilir ne kapılar vardır! Şam’a git, çünkü senin için bahtın hükmü budur!” demiş. Ve “Senden sonra olacaklara gelince, Allah kerimdir!” diye eklemiş. Sonunda, Vezir Cafer, babasının dediklerine kulak vermiş ve durup beklemeden, yanına içinde bin dinar bulunan bir torba alarak kemerini ve kılıcını takmış, babası ve kardeşinden ruhsat almış, bir katıra binmiş ve yanına hiçbir köle ya da hizmetkâr almaksızın, Şam yoluna koyulmuş. Doğru bir çizgi izleyerek ve çölü geçip sürdürdüğü yolculuğu on günde bitirerek, gözlerin şenliği Şam’ın kapısı olan yeşil ovalar içindeki El-Marec’e gelmiş.</p>

  <p>Ve yöresindeki yeşilliğin ortasında sivrilen ve dibinden tepesine kadar yaldızlı kiremitlerle kaplı Gelin Camisi’nin minarelerini ve çiçeklerle şenlik içinde, akarsuların beslediği bahçeleri; mersin tarlalarını, menekşeyle örtülü tepeleri ve gül bahçelerini görmüş. Ve durup bütün bu güzellikleri seyretmiş ve ağaçlarda şakıyan kuşları dinlemiş. Yine görmüş ki, burası, eşi menendi yeryüzünde yaratılmamış bir kenttir. Sağa bakmış, sola bakmış; sonunda bir âdem görmüş. Onun yanına yaklaşıp kendisine “Kardeşim, bu kentin adı nedir?” diye sormuş. O da “Efendim, bu kente eski zamanlarda Cullak derlerdi. Şairin dizelerinde şöylece sözünü ettiği şehir burasıdır” demiş:</p>

  <div class="gir1">
    <p>Adıma Cullak derler, yürekleri kendime bağlarım; güzel sular bağrımda akar, bende ve benden dışarı!</p>

    <p>Yeryüzünde Cennet bahçesi; ve tüm görkemler kenti, ey Şam!</p>

    <p>Senin güzelliklerini hiç unutmayacağım ve de senin kadar hiçbir şeyi sevmeyeceğim.</p>

    <p>Kutlu olsun taraçaların, ne canlı harikalar parıldar senin taraçalarında!</p>
  </div>

  <p>Ve bu dizeleri okuyan adam “Ona Şam da derler, yani ‘Ben’; çünkü o Tanrı’nın yeryüzündeki benidir!” diye eklemiş.</p>

  <p>Cafer de bu açıklamaları işitince, büyük bir zevk duymuş ve adama teşekkür etmiş ve katırından inmiş ve onunla birlikte evler ve camiler boyunca yol almak üzere dizginlerinden tutmuş. Ertesi gün de, önünden geçtiği güzel evleri birbiri ardından gözden geçirerek ağır ağır dolaşmış. Böylece bakınırken, iyice sürürülüp sulanmış bir sokağın dibinde, büyük bir bahçenin ortasında görkemli bir evin farkına varmış. Bahçede de içine güzel Horasan halıları serilmiş ve zengin kumaşlar asılmış, ipek yastıklarla ve şiltelerle iyice donatılmış işlemeli ipekten bir çadır görmüş. Çadırın ortasında, on dördüncü günündeki ay gibi güzel bir genç adam oturmaktaymış. Başında bir atkıdan ve üzerinde pembe renkli bir gömlekten başka bir şey olmaksızın üstün körü giyinmiş bulunuyormuş. Önünde de, onu dikkatle izleyen bir topluluk ve en değerli türden çeşitli içkiler bulunuyormuş. Cafer bir an için bu görünümü gözden geçirmek üzere orada durmuş; ve ona daha da dikkatle bakınca, genç adamın yanında duru bir gökteki güneş kadar parlak bir genç kızın bulunduğunu fark etmiş. Bu kızın kucağında anasının kucağındaki bir yavru gibi bir ut varmış. Ve kız şu dizeleri okuyarak bu udu çalıyormuş:</p>

  <div class="gir1">
    <p>Eyvahlar olsun o kimselere ki, yüreği sevdiklerinin ellerindedir. Onu yeniden elde etmeye kalkışırlarsa, öldürülmüş bulurlar!</p>

    <p>Kendilerini aşka düşmüş bulurlarsa, onu sevdiklerine emanet ederler.</p>

    <p>Ve de âşık olunca onu terk etmek zorunda kalırlar.</p>

    <p>Süt bebeğiyken daha, onu ta içlerinden koparırlar. Ey kuş tekrarla:</p>

    <p>‘Süt bebeğiyken onu kopardılar!’ diyerek.</p>

    <p>Haksızlıkla öldürüldü o! Sevgili, alçakgönüllü âşığına cilveler yapayım derken!</p>

    <p>Ben aşkın etkilerini araştıran kişiyim, ben aşkın kendisiyim!</p>

    <p>Kardeşiyim aşkın ve iç çekerek derim ki:</p>

    <p>Bakın aşkın yaşlandırdığı kişiye! Yüreği yaşlanmamış olsa da, onu toprağa gömdüler!</p>
  </div>

  <p>Cafer de, bu dizeleri ve bu şarkıyı işitince, sonsuz bir zevk duymuş; ve bu sesin vurgulamalarıyla uzuvları heyecanla sarsılmış ve “Yarabbi, ne güzel ses!” demiş. Ama o sırada genç kız başka bir makam üzre bir taksim yapmış; ve udu dizlerine yaslayarak şu dizeleri okumuş:</p>

  <div class="gir1">
    <p>İçin duygu yüklü, âşıksın sen! eğer ben de seni seversem hiç de şaşırtıcı olmaz!</p>

    <p>Elimi sana doğru kaldırıyorum, alçakgönüllülükle merhamet ve bağışlanma diliyorum. Bana merhamet eder misin?</p>

    <p>Ömrüm senin rızanı almak için yalvarmakla geçti; ama içimde seni, acıması olan biri gibi hissettim.</p>

    <p>Ve aşkın pençesine düştüğüm için bir köle oldum ve yüreğim zehirlendi; gözyaşlarım akıyor!</p>
  </div>

  <p>Bu şiirin oluşturduğu şarkı bittiği sırada Cafer duyduğu zevke kendini kaptırdığından, şarkıyı söyleyen genç kızı daha iyi işitmek ya da görmek arzusuyla gittikçe daha fazla çadıra yaklaşmış bulunuyormuş. Birdenbire çadır altında yatmakta olan genç adam, onu fark etmiş ve yarı yarıya ayağa kalkarak genç kölelerinden birini çağırmış ve ona “Şurada karşımda, çadırın kapısında duran adamı görüyor musun?” demiş. Genç köle de “Evet!” demiş. Ve genç adam “Bu bir yabancı olmalı! Çünkü üzerinde yolculuk alametleri görüyorum; git onu al, bana getir! Ve de incitmekten sakın!” demiş. Oğlan da “Zevk ve sevinçle!” diye yanıt vermiş. Ve çabucak, yaklaşmakta olduğunu gördüğü Cafer’i görmeye gitmiş ve ona “Tanrı adına! Efendim, lütfedin de yüce yüreklilikle efendimizi görmeye gelin!” demiş. Cafer de, genç köleyle birlikte kapıyı açmış ve çadırın giriş yerinin önünde katırını saygıyla beklemekte olan kölelere teslim etmiş ve çadırın eşiğini aşmış. Onun onuruna hemen ayağa kalkmış olan genç adam, ona doğru ilerlemiş ve iki elini alabildiğine uzatarak sanki evvelden beri onu tanıyormuşçasına kendisini selamlamış; ve onu yolladığı için Tanrı’ya şükürler ederek şu şarkıyı söylemiş:</p>

  <div class="gir1">
    <p>Ey ziyaretçim, hoş gelmişsin! Bizi varlığınla neşelendirdin! Ve bu buluşmayla bize hayat verdin!</p>

    <p>Çehren üzerine yemin ederim ki, sen görününce yaşarım, sen gözden yok olunca ölürüm!</p>
  </div>

  <p>Ve bu dizeleri Cafer’in onuruna okuduktan sonra, ona “Oturmak lütfunda bulunmaz mısın, ey canım efendim? Mutlu gelişin dolayısıyla Tanrı’ya övgüler olsun!” demiş. Bunu izleyerek Kur’an’daki konuklarla ilgili sureyi okuduktan sonra, şarkısını şöyle sürdürmüş:</p>

  <div class="gir1">
    <p>Eğer geleceğinden daha önce haberli olsaydık,</p>

    <p>Ayaklarına halı olsun diye yüreklerimizin saf kanını akıtır; ve gözlerimizin kadifesini sererdik!</p>

    <p>Çünkü senin yerin gözkapaklarımızın üzerindedir!</p>
  </div>

  <p>Ve bu şarkıyı bitirdiği zaman Cafer’e yaklaşmış, onun göğsünü öpmüş, erdemlerini övmüş ve ona “Efendim, bugün mutlu bir gündür ve zaten bir şenlik günü olmasaydı; Tanrı’ya şükretmek için onu, o hale getirirdim!” demiş. Ve hemen köleler, önlerinde saygıyla dolanmaya başlamışlar. Genç adam da onlara “Bize hazır olan ne varsa, getirin!” demiş. Onlar da etler ve daha pek çok harika şeyler içeren yemek tepsilerini getirmişler; genç adam da Cafer’e “Efendim, bilgeler ‘Çağrılı isen, ruhunu önünde bulunanlarla doyur!’ derler. Biz, eğer gelişinle bizi onurlandıracağını bilseydik, vücudumuzun etini sana sunardık. Ve küçük çocuklarımızı kurban ederdik!” demiş. Cafer de “Öyleyse elimi uzatıyorum ve doyuncaya kadar yiyeceğim!” diye yanıt vermiş. Genç adam da ona, kendi eliyle en güzel lokmaları sunarak hizmet etmeye koyulmuş; ve tüm samimetiyle zevk içinde onunla konuşmaya başlamış. Sonra ibrik ve leğen getirilmiş; el yıkanmış. Sonra genç adam onu içki salonuna geçirmiş. Orada, genç kızdan şarkı söylemesini rica etmiş. Kız da udu alıp düzen tutturmuş; onu göğsüne dayamış; bir an mırıldandıktan sonra, şu şarkıyı söylemiş:</p>

  <div class="gir1">
    <p>Bu öyle bir ziyaretçidir ki, hepimiz gelişini saygıyla karşıladık; aynı anda ruhtan da umuttan da daha tatlı!</p>

    <p>Saçının karanlıklarını şafağa yayar; ve şafak utançtan ortaya çıkamaz olur.</p>

    <p>Ve bahtım beni öldürmek isteyince, ondan korunma dilerim; ve onun gelişi ölümün çağırdığı bir ruhu yeniden canlandırır.</p>

    <p>Ben Âşıklar Emiri’nin kölesi oldum ve aşkın egemenliği altında olmanın gönüllüsüyüm!</p>
  </div>

  <p>Cafer de, ev sahibi genç adamınkine eşit, aşırı bir neşeyle duygulanmış. Bununla birlikte, Halife ile aralarında geçen olay konusundaki tedirginliği de hiç eksilmemiş. Bu kaygı, yüzünden ve davranışından açıkça anlaşılıyormuş. Onun tedirgin, korkmuş, düşünceli ve kararsızlık içinde oluşu genç adamın gözünden kaçmamış. Ve kendi bakımından, Cafer, onun kendi durumunun farkına vardığını, ama kibarlığından dolayı derdinin nedeni hakkında soru sormaktan çekindiğini anlamış. Ama genç adam, sonunda “Efendim, dinle bak, bilgeler ne demiştir:</p>

  <div class="gir1">
    <p>Gelebilecek olaylardan korkma, vereceği acıya da aldırma!</p>

    <p>İyisi mi, kaygı ve sıkıntıdan uzaklaştıran şu ağyu, şu şarap bardağını kaldır.</p>

    <p>Görmez misin ki eller, içki kadehlerine çiçekler işlemiştir.</p>

    <p>Bağ bozumu üzümünü, zambakları, nergisleri, menekşeleri ve Neman’ın çizgili çiçeğini!</p>

    <p>Eğer sıkıntılar içini bunaltıyorsa, uyusunlar diye içkiler, çiçekler ve gözdeler arasında salla onları!”</p>
  </div>

  <p>Sonra Cafer’e “Göğsünü daraltma, ferah tut, efendim!” demiş. Genç kız da “Şarkı söyle!” demiş. O da söylemiş. Onun şarkılarıyla içi ferahlayan ve hayranlık duyan Cafer, sonunda “Bazen şarkı söyleyerek, bazen sohbet ederek, gün bitip gece karanlıklarla gelinceye kadar eğlenceyi kesmeyelim!” demiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama sekiz yüz doksan yedinci gece olunca, demiş ki:</i></p>

  <br/>

  <p>“Bazen şarkı söyleyerek, bazen sohbet ederek, gün bitip gece karanlıklara gelinceye kadar eğlenceyi kesmeyelim!” demiş.</p>

  <p>Genç adam da kölelerine atları getirmelerini buyurmuş; onlar da hemen itaat etmişler. Ve efendilerinin konuğuna, şahlara layık bir kısrak sunmuşlar. İkisi birden bineklerinin üzerine atlamışlar; ve çarşı ve sokakları seyrederek, bir binanın fenerlerle donatılmış ve parlak şekilde aydınlatılmış ön cephesine ulaşıncaya kadar Şam’ı dolaşmaya başlamışlar; binanın kapısının üstünde altın zincirle asılı bulunan büyük bir bakır lamba bulunuyormuş. Konutun içinde, harika yontularla donanmış her türlü kuş ve çiçeği eyleştiren kameriyeler varmış; ve bütün bu kameriyelerin orta yerinde gümüş pencereli, kubbeli bir salon bulunmaktaymış. Salon kuş sesleriyle, çiçek kokularıyla ve ırmak çağıltılarıyla canlanan bir cennet bahçesi gibi ortaya çıkmış; konut tümüyle bu kuşların çeşitli dillerdeki ötüşleriyle çınlıyor ve zemini ipek halılarla kaplanmış, bunların yöresinde işlemeli ve içi devekuşu tüyüyle doldurulmuş şilteler serili bulunuyormuş. Yine bu salonda her türden sayısız görkemli eşya ve değerli mallar görülüyor; çiçek ve meyvelerin kokuları duyuluyor; ve ayrıca gümüş tabaklar, gümüş sofra takımları, değerli bardaklar, buhurdanlar, akamber, sarısabır tozu ve kuru yemişler bulunuyormuş. Özet olarak, burası, şairin şu dizelerle tanımladığı konut gibiymiş:</p>

  <div class="gir1">
    <p>Ev tam bir şaşaa içindeydi</p>

    <p>ve tüm harikasını yansıtarak parıldıyordu.</p>
  </div>

  <p>Cafer oturunca, genç adam ona “Senin gelişinle efendim ve çağrılım, başımıza gökten binlerce kutsama indi!” demiş. Ve daha pek çok hoş şeyler söylemiş; sonunda da “Senin kentimize gelişini acaba hangi nedene borçluyuz?” diye sormuş. Ve “Sen burada tam içtenliğiyle bir aile ve huzur bulacaksın!” diye eklemiş.</p>

  <p>Cafer de “Efendim, ben, meslekten askerim; ve bir bölük askerin komutanıyım; Basra kenti halkındanım ve şimdi oradan geliyorum. Buraya gelişimin nedeni de, halifeye borçlu bulunduğum haracı ödemediğimden dolayı yaşamımı yitirmekten korkarak başımı eğip kaçmamdır. Ve baht beni senin yoluna ulaştırıncaya kadar ovalar çöller boyunca koşup durdum” diye yanıt vermiş. Genç adam da “Ey hoş gelişli kişi! Adın ne senin?” demiş. Cafer “Adım seninki gibidir, efendim!” diye yanıt vermiş. Genç adam bunu işitince gülümsemiş ve “Öyleyse efendim, senin adın da Ebü’l-Hasan! Ama, senden artık hiçbir göğüs daralması ve yürek sıkıntısı çekmemeni rica ediyorum” demiş. Ve kendilerine hizmet edilmesi buyruğunu vermiş. Ve önlerine her türden lezzetli ve hoş şeylerle dolu tabaklar getirmişler; onlar da doyuncaya kadar yemişler. Sonra sofrayı kaldırmışlar ve ibrik ve leğen getirmişler; ellerini yıkamışlar ve kalkıp içi çiçek ve meyvalarla mükemmel şekilde dolu içki salonuna geçmişler. Genç adam da, genç kıza, musiki ve şarkı söyleme konusundan söz açmış; kız da çalıp söylediği şarkılarla ikisini de büyülemiş ve sanatının üstünlüğüyle gönüllerini ferahlatmış; ve bizzat konut, duvarlarıyla heyecanlanıp sarsılmış. Cafer de, heyecanının fazlalığıyla giysilerini çıkarmış ve onları parçalayarak uzağa fırlatmış. Genç adam ona “Vallahi! Umarım ki giysilerini keder ve acıdan değil de, bir zevk yansıması olarak yırtmış olasın! Tanrı, düşmanın verdiği acıdan bizi ırak eylesin!” demiş. Sonra kölelerinden birine işaret etmiş; o da Cafer’e hemen yüz dinar değerinde yeni giysiler getirmiş ve giyinmesine yardım etmiş. Genç adam, genç kıza “Udun düzenini değiştir!” demiş. O da düzen değiştirip şu dizeleri okumuş:</p>

  <div class="gir1">
    <p>Kıskanç bakışım ona bağlandı. O başkasına bakınca ıstırap duydum. Dileklerimi ve şarkımı ‘Sana olan dostluğum, ölüm yüreğime girinceye kadar sürecek!’ diye haykırarak bitirdim.</p>
  </div>

  <p>Bu şarkı bitince, Cafer yeniden haykırarak giysilerini yırtmış; genç adam da ona “Tanrı yaşamını iyileştirsin; başlangıcını sonu gibi yapsın ve sonunu da başladığı gibi bitirsin!” demiş. Köleler Cafer’i ilk getirdiklerinden de güzel giysilerle donatmışlar. Ve genç kız bir saatlik bir süre, kendi aralarında görüşürlerken, hiçbir şey söylememiş. Sonra genç adam Cafer’e “Dinle, efendim, şair, bu kutsal günde mutlulanmamız için, seni sevkettiği kent hakkında ne söylemiş” demiş. Ve genç kıza “Bizim vadimiz üzerine şairin söylediği dizeleri oku! Hani şu eski Rabvat Vadisi üzerine söylediklerini!” demiş. Genç kız da şöyle şarkı söylemiş:</p>

  <div class="gir1">
    <p>Ey Rabvat Vadisi’nde narin meltemin kokular getirdiği gecemizin cömertliği!</p>

    <p>Bu bir vadidir ki, güzelliği bir gerdanlık gidibir: onu ağaçlar ve çiçekler çevreler.</p>

    <p>Kırlar her çeşitten çiçeklerle kaplanmıştır; kuşlarının üzerlerinden uçup durduğu.</p>

    <p>Ağaçları bizi altlarında oturur görünce, kendiliklerinden meyvalarını fırlatırlar.</p>

    <p>Biz de kenarda oturup konuşma ve şiirle dolup taşan bardaklar sunarız birbirimize.</p>

    <p>Vadi bize cömert davranır, meltemi de çiçeklerin bize yolladıklarını getirir.</p>
  </div>

  <p>Genç kız şarkısını bitirince, Cafer, üçüncü kez giysilerini yırtıp atmış. Genç adam da ayağa kalkarak onu başından öpmüş ve ona bir başka giysi giydirmiş. Çünkü bu genç adam, ileride görüleceği gibi, zamanının en cömert ve en savurgan adamı imiş; ve eliaçıklığı ve ruh yüceliği en azından Tay kabilesinin reisi Hatem’inki kadarmış. Sonra da aralarında günün olayları üzerinde konuşmuşlar ve öyküler ve fıkralar anlatmışlar ve güzel şiirlerden söz etmişler. Genç adam Cafer’e “Efendim, ruhunu kaygı ve kederle doldurma!” demiş. O da, kendisine “Efendim, ben yurdumu ansızın terk ettim. Bunu da eğlenmek ve dünyayı görmek niyetiyle yaptım. Ama Tanrı eğer bana yeniden yurduma dönmeyi bağışlarsa ve ailem, dostlarım ve komşularım beni sorgu suale çekerlerse ve nerelerde olduğumu ve neler gördüğümü öğrenmek isterlerse, bana bu ülkenin Şam kentinde lütfettiğin iyilikleri ve başıma yığdığın nimetleri ve burada gördüklerimi ve yaptığımız güzel konuşmaları onlara anlatacağım; ve senin kentinde, senin yanında zihnimi zenginleştiren bütün o eğitici konuşmalarımızı aktaracağım” demiş. Genç adam da “Kibirli düşüncelere karşı Tanrı’ya sığınırım! Tek keremkâr olan odur!” diye yanıt vermiş. Ve de “Sen benimle istediğin kadar, bir ay, bir yıl, hatta keyfin diliyorsa daha fazla kalabilirsin! Çünkü bu ev, sahibiyle ve içindekilerle birlikte senin evindir” diye eklemiş.</p>

  <p>Durum böyleyken, gece ilerlediğinden haremağaları gelip Cafer için salonun baş köşesindeki onur yerinde rahat bir yatak hazırlamışlar; ve Cafer’inkinin yanıbaşına ikinci bir yatak sermişler. Sonra her şeyi düzenleyip yerli yerine koyarak oradan ayrılmışlar. Vezir Cafer, bunu görünce, kendi kendine “Herhalde ev sahibim bekârdır! Herhalde bunun için yatağını benim yatağımın yanına koydurdu. Sanırım ki, ona, bunu sormayı göze almalıyım!” demiş. Ve bunun sonucu olarak, ev sahibine “Efendim, sen evli misin, bekâr mı?” diye sormak cesaretini göstermiş. Genç adam da “Evliyim, efendim!” yanıtını vermiş. Bunu duyan Cafer “Evliysen, haremine gidip evli kimseler gibi orada yatacak yerde, niçin benim yanımda yatıyorsun?” diye sormuş. Genç adam da “Vallahi efendim, harem içinde bulunanlarla uçup gitmez; sonradan gidip orada yatacak bol bol vaktim olur. Ama şimdi, senin gibi bir ziyaretçi, bir Tanrı konuğu burada bulunurken, gidip haremde yatmam ve seni yalnız bırakmam nezaketsiz bir davranış olur! Hiç de zarif ve şık bir davranış olmaz. Böylesi bir davranış, kibarlığa ve konukseverlik görevlerine aykırı olur. Ve gerçekte, efendim, bu evde varlığın saygıyla baştacı edildikçe, başımı haremde dinlendirmeyecek ve orada yatmayacağım; ve bu, senin uygun gördüğün, senin seçtiğin gün, kendi ülkene ve kentine dönmek istemene kadar aramızda böylece sürüp gidecek!” diye yanıt vermiş. Ve o gece, aynı odada uyumuşlar.</p>

  <p>Ertesi gün, sabahın erken saatinde kalkıp hamama gitmişler. Oraya aslında adı Yüce Gönüllü Attaf olan genç adam, konuğunun kullanımı için daha önce bir bohça görkemli giysi yollamış bulunuyormuş. Zevkli bir banyo aldıktan sonra, hamamın kapısında koşumlanmış olarak buldukları harika atlara binmişler. Ve Hanım Sultan’ın kabrini ziyaret etmek üzere mezarlıklar yakasına doğru yol almışlar. Bütün günü ünlü kişilerin yaşamlarını ve ölümlerini anlamakla geçirmişler. Ve ondan sonraki günleri de bazen şu yeri, bazen bu yeri ziyaret ederek, geceleri de bildiğimiz tarzda yan yana uyuyarak geçirmişler; bu, böylece dört ay kadar sürmüş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama sekiz yüz doksan sekizinci gece olunca, demiş ki:</i></p>

  <br/>

  <p>Ve ondan sonraki günleri de bazen şu yeri, bazen bu yeri ziyaret ederek, geceleri de bildiğimiz tarzda yan yana uyuyarak geçirmişler; bu, böylece dört ay kadar sürmüş.</p>

  <p>Bu sürenin sonunda, Cafer’in ruhu sıkılmış ve hüzünlenmiş; ve günlerden bir gün, oturup ağlamış. Gönlü Yüce Attaf da, onu gözyaşları içinde görünce “Tanrı derdi ve kederi senden ırak eylesin, efendim! Seni neden böyle ağlar görüyorum? Kim senin derdine sebep oluyor? Niçin ruhunu bunca ağırlaştıran nedeni bana açıklamıyorsun?” diyerek ona soru sormuş. Cafer de “Kardeşim, göğsümü aşırı derecede sıkışmış hissediyorum; şöyle rasgele Şam sokaklarını gezmeye çıksam ve Emevilerin camisini ziyaret ederek ruhumu yatıştırsam diyorum!” diye yanıt vermiş. Gönlü Yüce Attaf da “Seni kim engelliyor, kardeşim? İstediğin yere gidip gezmekte ve ruhunu dilediğin gibi ferahlatmakta ve böylece göğsünün genişlemesini ve zihninin açılıp şenlenmesini sağlamakta özgür değil misin? Gerçekte, kardeşim, dileğin kolayca ve zahmetsizce yerine getirilir!” diye yanıt vermiş. Cafer de dışarı çıkmak üzere iken, ev sahibi “Efendim, yalnız bir parça sabretmek lütfunu göster ki, adamlarım altına rahvan bir kısrak çeksinler!” demek için onu durdurmuş. Ama Cafer “Dostum, ben yürüyerek gitmeyi yeğlerim; çünkü at üstündeki adam, yöresine bakıp gözlemler yaparak asla hoşça vakit geçiremez. Daha ziyade onu at üzerinde gören halk ona bakar ve onu gözlemleyerek keyiflenirler” diye yanıt vermiş. Gönlü Yüce Attaf da, ona “Öyle olsun! Ama izin ver de, sana, hiç değilse, şu bir kese dinarı vereyim! Böylece, yolunda, eliaçık davranır ve kalabalığa avuç dolusu para dağıtabilirsin!” demiş. Ve de “Şimdi, gezmeye gidebilirsin! İnşallah bu senin ruhunu yatıştırır, seni sakinleştirir ve seni bize neşe ve memnunluk içinde geri getirir!” diye eklemiş.</p>

  <p>Sonuç olarak, Cafer, Gönlü Yüce Attaf’tan üç yüz dinar içeren bir kese almış; ve evsahibinin hayırlı dilekleriyle konuttan çıkmış. Ve halifenin kendisine koştuğu şart konusundaki düşünceleriyle ve buna hiçbir çözüm yolu bulmaksızın ve kendisine meseleyi çözümlemesine yarayacak hiçbir şey ya da bir kimseyi bulduğu hiçbir serüven yaşamaksızın ağır ağır yürümüş; ve böylece görkemli caminin önüne gelmiş; ve ana kapısına ulaştıran kırk basamak merdiveni çıkmış; ve her yanı çinilerle, yaldızla ve değerli taşlarla ve harika mermerlerle donanmış duvarlarını ve zeminini ve içine dökülen saydam suyu insanın havadan ayırt edemediği güzel havuzları seyretmiş; ibadetini yapmış; vaaz dinlemiş ve orada, ruhuna büyük bir ferahlığın indiğini ve yüreğinin tazelendiğini hissederek öğleye kadar kalmış. Sonra da camiden çıkmış, kapıdaki dilencilere sadakalar vermiş ve şu dizeleri okumuş.</p>

  <div class="gir1">
    <p>Cullak camisinde güzellikleri bir arada gördüm. Duvarlarında güzelliğin anlamı açığa vurmuş.</p>

    <p>Eğer camilere gelenler olursa onlara, giriş kapılarının her zaman ardına kadar açık olduğunu söyleyin!</p>
  </div>

  <p>Bu güzel camiden ayrılınca, mahalleler ve sokaklar boyunca bakınıp gözlemde bulunarak gezintisini sürdürmüş; sonunda akla durgunluk veren gümüş pencerelerinin kenarı altınla donanmış ve her penceresinde ipek perdeler asılmış bulunan görünüşü şahane bir evin önüne ulaşmış. Kapısının karşısında üzerine halı serilmiş mermer bir kanepe varmış. Cafer kendini gezinti dolayısıyla yorgun hissettiğinden bu kanepenin üzerine oturmuş; ve kendi başına, özel durumunu, son zamanların olaylarını ve kendi yokluğu sırasında Bağdat’ta neler olabileceğini düşünmüş. Ve birdenbire pencere perdelerinden biri aralanmış ve altın bir süzgeç tutan bembeyaz bir el, ardından da bu elin sahibi genç bir kadın belirmiş. Bu genç kadın, akla ziyan veren bakışları ve eşi bulunmaz yüzüyle dolunay gibiymiş. Bir an pencerenin kenarına sıralanmış fesleğen, katmerli yasemin, menekşe ve şebboy gibi çiçekleri kendi elleriyle sularken, yaptığı hareketlerle denge, bakışım ve uyum dolu bir zarafet sergilemiş. Cafer de, onu görünce, yüreğinin aşkla yaralandığını duyumsamış; ve iki ayağı üzerinde kalkarak onun önünde saygıyla yere kadar eğilmiş. Genç kız da, bitkilerini sulamayı bitirerek sokağa bakmış ve yere kadar eğilmiş bulunan Cafer’i görmüş. İlkin pencereyi kapatmak ve gözden yok olmak istemiş. Sonra, düşünce değiştirmiş ve pencerenin pervazından eğilerek Cafer’e “Bu ev, senin evin midir?” diye sormuş. O da “Yo, vallahi! Hanımım, ev benim evim değil, ama kapısındaki köle, senin kölendir. Ve de buyruklarını beklemektedir!” diye yanıt vermiş. Genç kadın da “Madem ki, bu ev senin evin değildir; burada ne yapıyor ve neden ayrılıp gitmiyorsun?” demiş. Cafer “Senin onuruna birkaç dize şiir düzenlemek için ya Sitti!” diye yanıt vermiş. Genç kadın “Sen dizelerinde benim için ne söyleyebilirsin ki, ey âdem?” diye sormuş. Cafer, hemen doğaçlamadan şu şiiri okumuş:</p>

  <div class="gir1">
    <p>Bakışları ve göz kapaklarıyla ağaran hayranlık uyandırıcı bir giysi içinde göründü;</p>

    <p>Ona ‘Gel bir tanem, gözlerinin selamından başka selam vermeksizin gel! Seninle mutlulanırım, yüreğim mutlulukla dopdolu!</p>

    <p>Yanaklarını güllerle donatan Rabbime şükürler olsun! İstediğini, hiçbir şey esirgemeden istediği gibi yaratır.</p>

    <p>Beyazdır giysin, ellerin gibi, bahtın gibi; ve beyaz üstüne beyaz, ak üstüne aktır!’ dedim.</p>
  </div>

  <p>Sonra, Cafer, genç kadın bu dizelere karşın çekilmek isteyince “Bekle lütfen, hanımım! Senin yüzün ve görünümün üzerine düzenlediklerimi de dinle!” diye haykırmış;</p>

  <p>Genç kadın da “Sen bu konuda ne söyleyebilirsin?” demiş. O da şu dizeleri okumuş:</p>

  <div class="gir1">
    <p>Yüzünün, başındaki peçeye karşın, ufuktaki ay gibi ışıldadığını görmüyor musun?</p>

    <p>Görkemi tapılası şakaklarındaki gölgeleri aydınlatır; ve güneş onun yürüşünü görünce karanlıklara girer.</p>

    <p>Alnı gülü gölgede bırakır, yanağı elmayı! Anlamlı bakışı halkı duygulandırır ve büyüler.</p>

    <p>Ve bundan dolayı bir ölümlü onu görürse aşkın kurbanı olur ve arzu ateşlerinde yanar.</p>
  </div>

  <p>Genç hanım doğaçlamadan söylenen bu şiiri duyunca, Cafer’e “Harika söyledin! Ama bunlar senin boyutundan büyük sözler!” demiş. Ve ona bağrını delip geçen bir bakış fırlatmış; ve pencereyi kapayarak çabucak gözden kaybolmuş. Vezir Cafer, pencere ikinci bir kez daha açılır da, o harika varlığı yeniden görürüm umuduyla oturduğu mermer kanepenin üstünde sabırla beklemiş. Ve oradan ayrılmak üzere her ayağa kalkışında, içinden bir ses ona “Otur yerine!” diyormuş. Akşam oluncaya kadar bu tür davranmayı bırakmamış. Bunun üzerine, yüreği tutkulu ayağa kalkmış ve Gönlü Yüce Attaf’ın evine dönmüş. Ve bizzat Attaf’ı evinin giriş yerinde, eşikte, kendisini beklerken bulmuş. Attaf, onu görünce “Efendim, yokluğunla bugün beni son derecede üzdün! Uzun uzadıya beklemekten ve dönüşünün gecikmesinden dolayı aklım fikrim sendeydi” diye haykırmış. Ve bağrına atılarak onu gözleri arasından öpmüş. Ama Cafer hiçbir yanıt vermemiş. Ve anlaşılmaz bir tavır takınmış. Attaf da, ona bakmış ve onu rengi değişmiş, sarı ve tedirgin görünce yüzünden pek çok şey okumuş. Ona “Efendim, yüzünü karmakarışık ve ruhunu kırgın görüyorum” demiş. Cafer de “Efendim, senin yanından ayrılışımdan şu ana kadar, şiddetli bir baş ağrısından ve sinir bozukluğundan ıstırap çekmekteyim; çünkü bu gece kulağımın üzerine yatmışım. Camide de, inanç sahiplerinin okudukları dualardan bir şey duymadım! Durumum acınası ve koşullarım berbat!” diye yanıt vermiş.</p>

  <p>O zaman Gönlü Yüce Attaf, konuğunu elinden tutup onu her zaman içinde konuşmaktan hoşlandıkları salona götürmüş; ve köleler akşam yemeği için yemek tepsilerini getirmişler. Ama Cafer hiçbir şey yememiş ve sofrayı kaldırmaları için eliyle işaret etmiş. Genç adam da ona “Neden yemek yemekten uzaklaşıyor ve sofranın kaldırılmasını istiyorsun?” diye sormuş. O da “Çünkü bu sabah yaptığım kahvaltı bana çok ağır geldi ve akşam yemeği yememi engelliyor! Ama bunda hiçbir uygunsuzluk yok! Çünkü bir saatlik bir uyku bu ağırlığı geçirir ve yarın midemle hiçbir derdim kalmaz!” diye yanıt vermiş.</p>

  <p>Bunun üzerine Attaf, Cafer’in yatağını her zamankinden erken hazırlatmış; Cafer de, içi epeyce çökük, buraya uzanmış. Üzerine örtüyü çeken Cafer, genç kadını, onun güzelliğini, zarafetini, davranışını, mutlu orantılarını ve Şanı Yüce Bağışlayan’ın ona bağışladığı tüm güzelliği, görkemi ve parlaklığı düşünmeye koyulmuş ve geçmiş günlerinde başına gelen her şeyi, Halife ile olan meselesini, konulan koşulu, ailesini, dostlarını ve ülkesini unutmuş. Ve düşüncelerinin uğultusu öyle bir hale gelmiş ki, baş dönmesine kapılmış ve bedeni harap olmuş. Ateş içinde kalarak sabaha kadar yatağında bir o yana, bir bu yana dönüp durmuş. Ve sanki aşk denizinde yitip gidecek gibi olan birine dönmüş.</p>

  <p>Yataktan kalkmayı âdet edindikleri saat gelince, ilkin Attaf ayağa kalmış ve dostunun yatağı üzerine eğilerek ona “Sağlığın nasıl? Bu gece tüm düşüncem senin durumun üzerineydi. Ve çok iyi gördüm ki, bütün gece uykuyu tatmadın!” demiş. Cafer de “Kardeşim, pek iyi değilim, keyifsizim!” diye yanıt vermiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama sekiz yüz doksan dokuzuncu gece olunca, demiş ki:</i></p>

  <br/>

  <p>“Kardeşim, pek iyi değilim, keyifsizim!” diye yanıt vermiş.</p>

  <p>Bu sözleri işitince, Gönlü Yüce Eşsiz Attaf, heyecanın sınırında heyecanlanmış ve hemen bir beyaz köle gönderip bir tabip aratmış. Köle de, olanca hızıyla görevi yerine getirmeye seğirtmiş; ve Şam’ın en iyi tabibi, zamanının en usta hekimiyle geri dönmüş.</p>

  <p>Büyük bir bilge olan tabip de, yatağında, gözleri yitik bir şekilde uzanmakta olan Cafer’e yaklaşmış, yüzüne bakıp ona “Beni görmekle heyecana kapılma, iyiliğin verileri üzerine olsun! Elini bana ver!” demiş. Ve onun elini tutmuş, bileğini yoklamış; hiçbir rahatsızlık olmaksızın, her şeyin yerli yerinde olduğunu görmüş; ne bir acı, ne bir ıstırap varmış; nabız atışları düzenli ve doğalmış. Bütün bunları gözlemleyerek hastalığın nedenini bulmuş; dert, aşk derdiymiş. Ve Attaf’ın önünde bulgusunu hastaya açıklamak istememiş. Ve her şeyi zarafet ve gizlilik içinde yapmış olmak için eline bir kâğıt alıp reçetesini oraya yazmış. Bu reçeteyi yavaşça Cafer’in başının altına koymuş ve ona “Çare senin başının altındadır. Sana bir müshil yazdım. Bunu alırsan iyileşirsin!” demiş. Böylece konuştuktan sonra, hekim, pek çok olan öteki hastalarını ziyaret etmek üzere Cafer’den izin almış. Attaf da, ona kapıya kadar eşlik etmiş; ve kendisine “Ey hekim, nesi var hastanın?” diye sormuş. O da “Bulgum kâğıt üzerinde yazılıdır” diye yanıt vermiş; ve oradan ayrılmış.</p>

  <p>Attaf da konuğun yanına dönerek onu şu şiiri okumayı bitirirken bulmuş:</p>

  <div class="gir1">
    <p>Bir tabip geldi bana bir gün; elimi ve nabzımı tuttu. Ama ona “Elimi bırak, ateş yüreğimdedir!” dedim.</p>

    <p>O da bana “Gül şurubu iç, dil suyuyla iyice karıştırdıktan sonra; ve kimseye söyleme!” dedi. Ona “Gül şerbetini iyi tanırım ben; benim yüreğimi uçuruma atan yanakların suyudur!” diye yanıt verdim;</p>

    <p>“Ama nasıl ey hekim dil suyunu bulabilirim ben? Ve ta içimde oturmakta olan yakıcı ateşi nasıl soğutabilirim?” dedim.</p>

    <p>Hekim de bana “Aşka düşmüşsün sen!” dedi; ben de ona “Evet” dedim. O da yanıt verdi: “Tek çare şurada yazılıdır!”</p>
  </div>

  <p>Şiiri işitmemiş, ama anlamını kavramadan sadece son dizeyi yakalamış olan Attaf da, yatağın baş ucuna oturmuş; ve Cafer’e, hekimin ne söyleyip ne gibi bir çare gösterdiğini sormuş. Cafer de “Kardeşim, bana bir kâğıt yazdı ve şuraya yastığımın altına koydu” diye yanıt vermiş. Attaf da kâğıdı yastığın altından çekmiş ve okumuş. Ve hekimin eliyle şu satırların çiziktirilmiş olduğunu görmüş:</p>

  <div class="gir1">
    <p>Şifalar sunucu, tedavilerin ve sağlam sıkı besinin üstadı Tanrı’nın adıyla! Tanrı’nın yardımı ve kutsamasıyla alınacak ilacı şöyle saptadım: Üç ölçü sevgilinin safi varlığı, bir parça önlemle kıskançlar tarafından gözlenmiş olma korkusu; ve dahi, iki ölçü ayrılık otuyla karıştırılmaksızın saf sevecenlikle ağzı sıkılık; bunları bir parça alt ve üst dudaklardan alınmış buse tütsüsü özü ile her birinden iki ölçü alıp sonra bilinen iki güzel nardan yüz buse alınıp bunların ellisi dudaklardan geçirilerek güvercin tarzı, yirmisi küçük kuşların tarzı izlenerek tatlandırılmalı; sonra iki eşit ölçü Halep inceliği ve Irak iç çekişleri alınmalı; sonra iki okka, ağzın içindeyken ve dışındayken dil ucu alınıp ufalanıp karıştırılmalı; sonra bir fırına üç dirhem Mısır tanesi koyup buna iyi cinsten yağ eklenerek aşk suyunda ve arzu şurubunda bir zevk odunu ateşi üzerinde ateş sönünceye kadar kaynamaya bırakılmalı; sonra hepsini yumuşak bir kumaş üzerine yay! Sonra buna iki okka tükürük şurubu ekle ve üç gün süreyle iç! Dördüncü gün, bir dilim arzu kavununu, badem sütüyle ve limon suyuyla ve nihayet üç ölçü kalça kıvırmasıyla karıştırarak ye! En sonunda da, sağlığının sefasını sürmek üzere hamamda yıkan! Vesselam!</p>
  </div>

  <p>Gönlü Yüce Attaf bu reçetenin okumasını bitirince, gülmekten kendini alamamış ve ellerini birbirine çırpmış. Sonra Cafer’e bakıp ona “Kardeşim, bu tabip büyük bir tabipmiş, buluşu da büyük bir buluş! İşte pekâlâ senin aşk hastası olduğunu bilmiş!” demiş. Ve “Haydi söyle bana bakayım, sen kime âşık oldun? Ve de kimin tarafından sevildin?” diye eklemiş. Ama Cafer başını eğerek hiçbir yanıt vermek ve tek bir sözcük söylemek istememiş. Attaf da, onun sürdürdüğü sessizlikten, sırrını saklamasından ve kendisine güvensizlik duymasından çok üzülmüş; ve ona “Kardeşim, sen artık benim dostum ve benim evimde bedendeki ruh gibi değil misin? Ve ikimizin arasında dört aydır sevecenlik, arkadaşlık, muhabbet ve saf bir dostluk yok muydu? Öyleyse neden durumunu benden gizliyorsun? Bana gelince, çok üzgünüm ve seni, bu denli nazik bir sorunla yalnız başına, rehbersiz görmek beni korkutuyor! Gerçekten, sen bir yabancısın, bu kentin halkından değilsin; oysa ben bu kentin çocuğuyum; ve sana yardım edebilirim; ve senin derdini ve tedirginliğini yok edebilirim! Sana ait olan yaşamım ve aramızdaki ekmek ve tuz hakkı uğruna, senden sırrını bana açıklamanı rica ediyorum!” demiş. Ve onunla bu tarzda konuşmayı sürdürerek sonunda onu konuşmaya razı edebilmiş. Cafer başını kaldırarak ona “Derdimin nedenini senden daha fazla saklayamayacağım, kardeşim! Ve bundan böyle, tedirginlik ve sabırsızlık hastası olan âşıkları ayıplamayacağım! Çünkü işte, başıma, asla ve hiç gelemeyeceğini sandığım bir iş geldi! Ve bundan böyle de neler geleceğini bilmiyorum. Çünkü benim başıma gelen can sıkıcı bir olaydır; ve ölesiye yaralıyım!” demiş.</p>

  <p>Ve başına geleni; nasıl mermer kanepe üzerine oturmuşken karşısında bir pencerenin açıldığını ve çağının en güzel genç bir kadınının göründüğünü; ve penceredeki çiçekleri suladığını ona anlatmış. Ve “Şimdi fırtınalı yüreğim onun için bir aşkla tutuşuyor! Benim bulunduğum tarafa doğru bir tek bakış fırlattıktan sonra çabucak pencereyi kapattı; ve bunu bir yabancı tarafından görülüp keşfedilmek istemiyormuşçasına telaşla yaptı. Ve şimdi ben, ona duyduğum aşırı çarpıntı ve aşk ateşiyle hiçbir şey yapamıyor; yiyip içmekten kesilmiş bulunuyorum; ve yüreğimde yer tutmuş olan kişiye karşı duyduğum arzunun şiddetiyle uykularım da yok oldu!” diye eklemiş; ve “İşte benim durumum budur, kardeşim Attaf; ve senden hiçbir şey gizlemeksizin başıma gelen her şeyi anlattım!” demiş.</p>

  <p>Gönlü Yüce Attaf, konuğunun bu sözlerini işitince ve derdinin ne denli büyük olduğunu anlayınca başını eğmiş ve bir saat süreyle düşünmüş. Çünkü, edindiği tüm bilgi ve belirtilerden ve sokağın, evin ve pencerenin tanımlanmasından, söz konusu genç kadının, kendisine özgü köleleri ve hizmetçileriyle ayrı bir evde oturan kendisinin sevdiği ve onun tarafından sevildiği kendi amcasının kızı, yani karısı olduğunu anlamış bulunuyormuş. Kendi kendine “Ey Attaf, Yüceler Yücesi Tanrı’dan başka başvuru ve güç kaynağı yoktur! Biz Tanrı’dan geliyoruz ve yine ona dönüyoruz!” demiş. Ve gönül yüceliği ve ruh büyüklüğü hemen üstün gelmiş ve “Ben dostluğunu kum ve su üzerine kuranlara benzemeyeceğim; ve Bağışlayıcı Tanrı üzerine yemin ederim ki, konuğuma ruhum ve varlığımla hizmette bulunacağım!” diye düşünmüş.</p>

  <p>Böyle düşünerek, gülen ve sakin bir yüzle, konuğuna doğru dönmüş ve ona “Kardeşim, yüreğini ferah tut ve gözlerini kurut; çünkü senin meseleni dilediğin doğrultuda sonuçlandırmayı başım üzerine alıyorum. Gerçekte bana sözünü ettiğin genç hanımın ailesini tanıyorum; bu, birkaç gün önce kocasından boşanmış bir kadındır. Şu saat ve şu anda meseleyle uğraşmak üzere gidiyorum. Sana gelince, kardeşim, tam bir sükûnetle benim dönüşümü bekle ve memnun ol!” demiş. Ve onu yatıştırmak için başka sözler de söylemiş ve evden çıkmış.</p>

  <p>Cafer’in görmüş olduğu genç kadının, yani karısının yaşamakta olduğu eve gitmiş ve giysi değiştirmeksizin ve kimseye haber vermeksizin selamlığa girmiş; ve genç haremağalarından birini çağırarak ona “Amcamın, yani karımın babasının evine git! Ve ona buraya gelmesini söyle!” demiş. Genç haremağası da, kayınpederin evine gitmiş ve onu efendisine getirmiş.</p>

  <p>Attaf da onun onuruna ayağa kalkmış, ona sarılmış ve onu oturtmuş ve kendisine “Amcacığım, merak etme, iyilikten başka şey söz konusu değil! Bil ki, Tanrı iyiliklerini kullarına yollayacağı vakit, izleyecekleri yolu da onlara gösterir. Benim yolum da belli olmuştur. Çünkü yüreğim Mekke’ye yöneliktir ve Tanrı’nın evini ve kutsamalar üzerine olası Peygamber’in kabrini ziyareti dilemektedir! Ve bu kutsal yerleri bu yıl ziyareti ve hac yapmayı; sonra da tam bir hacı olarak geri dönmeyi kararlaştırdım. Bundan dolayı ardımda bağlantılar, borçlar ya da vecibeler ve de fikrimi yoracak şeyler bırakmak istemiyorum. Çünkü hiç kimse ertesi gün bahtının kendisine yar olup olmayacağına güven duyamaz. Bundan dolayıdır ki, amca, sana kızının, yani karımın yazılı boşanma belgesini vermek üzere seni çağırdım!” demiş.</p>

  <p>Gönlü Yüce Attaf’ın amcası onun bu sözlerini ve boşanmak istediğini işitince, son derecede heyecanlanmış ve kafasında meselenin ağırlığını abartarak “Ey Attaf, oğlum, seni böyle bir işleme başvurmaya zorlayan sebep nedir? Eğer eşini burada bırakarak yola çıkacaksan; yokluğun ne kadar uzun sürerse sürsün ve kendine ne kadar süre tanırsan tanı; karın olarak yaşamını sürdürmekten geri kalmayacak ve sana bağlı ve senin mülküne dahil olacaktır! Hiçbir şey seni, onu boşamaya zorlamamalıdır oğlum!” demiş. Attaf da, gözlerinden yaşlar akarken “Amcacığım, yemin ettim ve yazılı olan yerine gelmelidir!” diye yanıt vermiş.</p>

  <p>Genç kadının babası da, Attaf’ın bu sözleri üzerine üzülmüş ve üzüntünün yüreğine işlediğini duyumsamış. Attaf’ın genç eşi de, bu haberle, ölü gibi olmuş; durumu acınacak hale gelmiş; ve ruhu gece içinde, acılar içinde, kederler içinde yüzmüş. Çünkü çocukluğundan beri amcasının oğlu olan kocası Attaf’ı seviyormuş; ve ona karşı sevecenliği üst düzeydeymiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüzüncü gece olunca, demiş ki:</i></p>

  <br/>

  <p>Çünkü çocukluğundan beri amcasının oğlu olan kocası Attaf’ı seviyormuş ve ona karşı sevecenliği üst düzeyde imiş.</p>

  <p>Attaf’a gelince, amcasına bu haberi verdikten sonra hemen konuğunu bulmaya gitmiş ve ona “Kardeşim, boşanmış genç kadın işiyle ilgilendim; Tanrı da benim aracılığımı başarıya ulaştırmayı nasip etti. Artık sevin, çünkü onunla birleşmen şimdi kolaylaşma yoluna giriyor. Ayağa kalk, üzerindeki hüznü ve rahatsızlığı silkerek at!” demiş.</p>

  <p>Cafer de hemen ayağa kalkmış ve rahatsızlığı kaybolmuş; ve iştahla yiyip içmiş; ve Yaradan’ına şükretmiş. O zaman Attaf da ona “Şimdi bil ki, kardeşim, daha da etkili şekilde aracı olmam ve kendisiyle senin evlenmen için, kadının babasıyla yeniden görüşmem gerek; çünkü senin bir yabancı olduğunu anlayarak bana ‘Ey Attaf, ne zamandan beri babalar, tanımadıkları yabancı erkeklerle kızlarını evlendiriyorlar?’ diyebilir. Bundan dolayı, benim fikrim odur ki, kızın babasıyla tanışarak daha fazla yarar sağlarsın! Bu maksatla, senin kullanımın için kentin dışında çadır kurdurarak içine güzel halılar, şilteler, yastıklar ve göz kamaştıran şeylerle donatacak ve de bunları sağlayacağım. Ve sen, hiç kimse buradan çıktığını bilmeksizin, bu güzel çadırlarda oturmaya gideceksin; bunlar bir yolculuk sonunda kurulmuş çadırlar olacak; ve oradan kente görkemli şekilde girmiş olacaksın. Ben de kendi bakımımdan, senin Bağdat’tan gelen önemli bir kişi, hatta Cafer el-Bermeki’nin ta kendisi olduğunu ve kentimizi ziyaret için Emirü’l-Müminin tarafından yollandığını yayacağım! Şam Naibi ve kadı da gidip kendilerine Vezir Cafer’in geldiğini bizzat bildirmem üzerine, kendiliklerinden gelip seni karşılarlar ve selam verip önünde eğilerek elleri arasından yeri öperler. Ve sen, o zaman, her birine gerekli sözleri söyler ve onlara rütbelerine uygun olarak davranırsın. Ben de gelir, çadırda seni ziyaret ederim; ve sen hepimize birden ‘Kentinize hava değişimi ve zevkime uygun bir eş bulmak için geldim. Ve Emir Amr’ın kızının güzelliğinden söz edildiğini duyduğumdan, eş olarak onu almayı isterdim!’ dersin! Ve o zaman kardeşim, tam da istediğin olur!” demiş.</p>

  <p>Gönlü Yüce Attaf, adını ve durumunu bilmediği, ama aslında gerçekten Cafer el-Bermeki’nin ta kendisi olan konuğuyla böyle konuşmuş. Ve ona karşı, böyle davranmasının nedeni, onun konuğu olması ve onunla konukseverliğinin ekmeğini ve tuzunu tatmış bulunmasıymış. Çünkü Gönlü Yüce Attaf, cömert bir yüreğe ve üstün bir duyarlığa sahipmiş. Ve yeryüzünde, ondan önce onunla kıyaslanabilecek kimse bulunmadığı gibi, ondan sonra da asla olmayacakmış.</p>

  <p>Cafer’e gelince, dostunun bu sözlerini işitince iki ayağı üzerine kalkmış ve Attaf’ın elini tutarak öpmek istemiş; ama Attaf onu engellemiş ve çabucak elini geri çekmiş. Cafer, adını gizlemeyi ve Bermeki’lerin başı ve başlarının tacı ve de büyük vezir olarak durumunu ortaya koymamayı sürdürmüş; ve evsahibine heyecanla teşekkür etmiş ve geceyi onunla birlikte geçirmiş ve onunla aynı yatakta yatmış. Ertesi gün de, günün belirdiği saatte, ikisi birlikte ayağa kalkmış, abdest alıp sabah namazı kılmışlar. Sonra birlikte dışarı çıkmışlar ve Attaf dostuna kentin dışına çıkarken eşlik etmiş.</p>

  <p>Bunu izleyerek, kente dönüp çadırlar ve atlar, develer, katırlar, köleler, Memluklar, dağıtılacak birçok armağan içeren küçük sandıklar, altın ve gümüş torbalarını içeren büyük kasalar gibi gerekli her şeyi hazırlatmış. Bütün bunları gizlice kent dışına yollamış; sonra gidip dostunu bulmuş ve onu tam anlamıyla ihtişamlı ve yüksek değerde bir vezir urbasıyla donatmış. Sonra da baş çadırda onu büyük bir vezir tahtına çıkarmış ve oraya oturtmuş. Ve o andan başlayarak büyük vezir Cafer olarak çağıracağı kişinin aslında Yahya el-Bermeki’nin oğlu Cafer’in ta kendisi olduğunu bilmiyormuş. Bu iş böylece düzenlenip bitirilince, Şam Naibi’ne haberci köleler göndermiş ve ona halifenin görevli olarak gönderdiği büyük vezir Cafer’in gelişini bildirmiş.</p>

  <p>Şam naibi de bu olayı haber alır almaz, yanında kentin ileri gelenleri ve kendi yetki ve yönetimi altındaki yakın maiyeti olduğu halde kentten dışarı çıkmış; ve veziri karşılamaya gitmiş; elleri arasından yeri öpmüş ve ona “Efendim, kutsal gelişini niçin önceden bize bildirmedin? Biz de elimizden geldiğince sana layık bir karşılama yapardık!” demiş. Cafer de “Bunun kesinlikle gereği yok! Tanrı seni kollasın ve yüce sağlığını arttırsın! Ben buraya hava değişimi ve kentinizi görmek için geldim. Zaten, burada çok az bir süre, sadece evlenebilecek kadar kısa bir zaman kalacağım. Gerçekte de, Emir Amr’ın soylu bir kızı olduğunu öğrendim; sizin bu meseleyi kızın babasıyla konuşmanızı ve onu eş olarak bana sağlamanızı diliyorum” diye yanıt vermiş. Şam Naibi de “İşittim ve itaat ettim! Tam da şu sırada kocası, hac için Hicaz’a gideceğinden onu boşamış bulunuyor. Ve ayrılık için iddet süresi geçer geçmez zat-ı devletinle söz kesilmesi için hiçbir engel kalmayacaktır” diye yanıt vermiş. Ve Cafer’den izin alıp o saat ve o anda Gönlü Yüce Attaf’ın boşadığı genç kadının babasını bulmaya gitmiş ve onu çadırlarına getirtip büyük vezir Cafer’in soylu kızıyla evlenmek dileğinde bulunduğunu bildirmiş. Emir Amr da işitip itaat ettiği yanıtını vermekten başka bir şey yapamamış.</p>

  <p>O zaman Cafer onun urbalarının ve altın torbalarının getirilmesini buyurmuş ve bunları dağıtmış. Sonra kadı ve şahitler getirtilmiş. Ve genç kadının mehri olarak on torba altın ve değerli armağanlar taşıyan on sandık sözleşmeye kaydedilmiş. İrili ufaklı armağanlar çıkarılarak Bermeki’lerin cömertliğine yaraşır şekilde herkesi sevindirmek üzere orada bulunan zengin ve yoksullara dağıttırılmış. Bir saten kumaş üzerine sözleşme yazıldıktan sonra, şekerli şerbetler getirilmiş ve çağrılıların önüne yemekle ve harika şeylerle donanmış sofralar serilmiş. Herkes yemek yemiş ve ellerini yıkamış. Sonra, tatlılar, meyvalar ve soğuk meşrubat sunulmuş. Her şey bittikten ve sözleşme geçerlik kazandıktan sonra, Şam Naibi, Vezir Cafer’e “Oturman ve eşini kabul etmen için sana bir ev hazırlatacağım!” demiş. Cafer de “Bu olmamalı! Ben burada Emirü’l-Müminin’in yüklediği resmi görevle bulunmaktayım; eşimi de alıp birlikte Bağdat’a götürmem gerek! Ancak oraya döndüğümüzde düğün merasimleri düzenlenecektir!” diye yanıt vermiş. Evlenen kadının babası da “Evlenme sözleşmesi yapıldığına göre, canın ne zaman isterse buradan ayrılırsın!” demiş. Cafer de “Bu da olamaz! Çünkü ilkin gidip kızının çeyizini hazırlatmam gerek! Ve ancak bu hazırlık bitince yola çıkarız!” diye yanıt vermiş. Kadının babası da “Bunda en küçük bir uygunsuzluk yok!” demiş.</p>

  <p>Çeyiz hazır olunca ve her şey gerektiği gibi tamamlanınca, evlenen kadının babası tahtırevanı hazırlatmış ve kızını içine yerleştirmiş; çadır bozulup büyük bir kalabalığın izlediği kervan yola koyulmuş. Ve iki taraftan da vedalaşmalar yerine getirildikten sonra Tiniyad ül-İkab denen bir yere ulaşmışlar; o sırada Cafer geriye bakıp uzaktan Şam’dan o yana doğru dört nal at süren bir atlının geldiğinin farkına varmış. Ve hemen işin ne olduğunu anlamak üzere kervanı durdurmuş. Atlı iyice yanlarına yaklaşınca, Cafer ona bakıp atlının, arkalarından gelerek “Eğlen biraz kardeşim!” diye haykıran Gönlü Yüce Attaf olduğunu anlamış. Attaf, Cafer’e yaklaşıp onu öptükten sonra, kendisine “Efendim, senden uzakta hiçbir huzurum kalmadı. Ey Ebü’l-Hasan kardeşim, keşke seni hiç görüp tanımasaydım; çünkü şimdi senin yokluğuna katlanamıyorum” demiş. Cafer de teşekkür edip ona “Senin bana ettiğin iyilikleri karşılayacak gücüm yok. Ama Tanrı’ya yakın zamanda birleşmemizi kolaylaştırması ve bir daha bizi birbirimizden ayırmaması için dua etmekteyim. O, Güçlüler Güçlüsü’dür ve istediğini yapabilir!” demiş. Sonra Cafer atından inip yere ipek bir halı serdirmiş ve Attaf’ın yanına oturmuş. Önlerine kızartılmış bir horoz, piliçler ve tatlılarla başkaca hoş şeyler getirmişler. Onlar da yemişler. Sonra da kuruyemişler, şekerlemeler ve olgun hurmalar getirilmiş. Bir saat süreyle içki içmişler; ve atlarına binmişler. Cafer, Attaf’a “Kardeşim, her yolcu, ayrıldığı yere dönmelidir” demiş. Attaf da onu bağrına basmış, iki gözünün arasından öperek ona “Kardeşim Ebü’l-Hasan, bize mektup göndermeye ara verme ve yüreğimiz üzerine çöken ayrılığını unutma! Ve başına gelenlerden bana haber ver ki, sanki senin yanındaymış gibi olayım!” demiş. Sonra karşılıklı olarak veda sözcükleri sarf etmişler ve birbirinden izin almışlar. Ve her biri yoluna gitmiş. İşte Vezir Cafer ile dostunun aynı Cafer olduğunu hiç bilmeyen Gönlü Yüce Attaf’ın durumu böyleymiş.</p>

  <p>Boşanmış olan ve Cafer’in yeni eşi olmuş bulunan genç kadının durumuna gelince onunki de şöyle...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz birinci gece olunca, demiş ki:</i></p>

  <br/>

  <p>Boşanmış olan ve Cafer’in yeni eşi olmuş bulunan genç kadının durumuna gelince; onunki de şöyle: Develerin ve kervanın yol aldığı sırada durduklarını görünce, başını tahtırevandan çıkarmış ve yeğeni Attaf’ın yerdeki halı üzerinde Cafer ile karşı karşıya oturduklarını ve ikisinin birlikte yiyip içtikten sonra vedalaştıklarını görmüş; ve kendi kendine “Vallahi! Şurada oturan yeğenim Attaf, şuradaki de penceredeki çiçekleri sularken üzerine su sıçrattığımı sandığım ve beni pencerede gören kişi! Ve hiç kuşku yok ki, bu adam benim yeğenimin dostu! Adam bana âşık olmuş ve gidip derdini yeğenim Attaf’a dökmüş; ve beni ve evimi ona tanımlamış olacak! O zaman da yeğenimin yüce yürekliliği ve ruh büyüklüğü ona civanmertlik göstermek zorunluluğunu yüklemiş ve dostu benimle evlensin diye beni boşamış olacak!” demiş. Ve böylece düşünerek kendi kendine başına gelenleri: sevdiği yeğeninden, ana babasından ve kentinden ayrılışını hatırlayarak tahtırevanda ağlamaya başlamış; ve gözlerinden yakıcı gözyaşları akmış ve bu sırada şu dizeleri okumuş.</p>

  <div class="gir1">
    <p>Sevdiğim yerlerin, yitirdiğim güzelliklerin anısıyla ağlıyorum. Bir gün çıldırırsa eğer âşığı ayıplamayın!</p>

    <p>Çünkü bu yerlerde, bu evlerde o çok sevilenler oturur, övgüler olsun Tanrı’ya! Onun sağladığı yerler ne hoştur!</p>

    <p>Tanrı, aramızda geçen günleri korusun, ey değerli dostlarım ve aynı evde mutluluk bizi birleştirsin!</p>
  </div>

  <p>Bu şiiri okuyup bitirince, ağlayıp inlemiş ve şu dizeleri de söylemiş:</p>

  <div class="gir1">
    <p>Hâlâ sensiz ve bizi bitiren tüm kaygılar arasında yaşadığıma şaşıyorum.</p>

    <p>Sizleri düşünerek, ey gözümden ırak olan sevgililer, yaralı yüreğimin hâlâ sizlerle olmasını arzuluyorum.</p>
  </div>

  <p>Bunu izleyerek yine ağlamış ve hıçkırmış ve şu dizeleri de hatırlamaktan kendini alamamış:</p>

  <div class="gir1">
    <p>Canımı verdiğim sizler, geri dönün. Onu sizden koparmak istedim, ama başaramadım.</p>

    <p>Ve ölüm gelmeden önce, son bakışımı fırlattığım sen, uğrunda feda ettiğim yaşamdan geri kalana acı!</p>

    <p>Eğer hepiniz yitip gittiyseniz, şaşırmam; ama onun bahtı bir başkasına ait olsaydı, şaşırırdım doğrusu!</p>
  </div>

  <p>İşte onun durumu böyleymiş! Büyük Vezir Cafer’e gelince şöyleymiş: Kervan yola koyulduğu anda tahtırevana yaklaşmış ve yeni evlendiği eşine “Ey tahtırevandaki hanım, sen bizi öldürdün!” demiş. Ama bu sözleri duyan kadın, ona tatlılıkla ve alçakgönüllülükle bakmış ve “Seninle konuşmamalıyım; çünkü ben senin dostun ve yoldaşın olan gönlü yüceliğin ve özverinin sultanı Attaf’ın yeğeni ve karısıyım. Sende insani duygunun zerresi varsa, özverisi içinde onun sana yaptığını sen de ona yap!” diye yanıt vermiş.</p>

  <p>Cafer bu sözleri işittiği zaman ta içinden sarsılmış; ama durumun yüceliğini kavrayarak genç kadına “Sen gerçekten onun yeğeni ve eşi misin?” demiş. Kadın da “Evet! <i>Falan falan</i> şeylerin olduğu ve yüreğinin bana bağlandığı gün, pencerede gördüğün bendim. Ve sen ona gidip olup biteni anlattın. O da beni boşadı. Ve iddet süresini beklerken, şimdi bana bunca acıya mal olan bütün bu şeyleri hazırladı. Şimdi sana durumu anlattığıma göre, artık senin için bir erkek gibi davranmaktan başka şey kalmadı” demiş.</p>

  <p>Cafer, bu sözleri işitince “Tanrı’dan geliriz biz, Tanrı’ya döneriz. Ve sen, artık bana haramsın! Özlemle gitmek istediğin yere geri dönesiye kadar benim ellerimde kutsal bir emanetsin!” diyerek yüksek sesle haykırmaya başlamış.</p>

  <p>Hizmetkârlarından birine de “Seni hanıma bakmakla görevlendiriyorum” demiş. Ve böylece gece ve gündüz yolculuklarını sürdürmüşler. Onların durumu da böyleymiş.</p>

  <p>Harun Reşid’e gelince, onunki de şöyle: Cafer’in ayrılışından sonra, onun yokluğuyla keyfi kaçmış ve üzüntüye kapılmış. Büyük bir sabırsızlık içinde onu yeniden görmek arzusuyla kıvranmış. Ona dayattığı gerçekleşmesi imkânsız koşullarla vezirini bir serseri gibi çöllerde ve ıssız yerlerde dolaşmaya, doğduğu ülkeyi terk etmeye zorlaması yüzünden pişmanlık duymuş. Onu aratmak üzere her yana haberciler yollamış. Ama ondan hiçbir haber alamamış. Ve artık onu yanında bulmamaktan ötürü büyük sıkıntılar duymuş. Bu yüzden pişmanlıkla onu bekler olmuş.</p>

  <p>Böylece, Cafer kervanıyla Bağdat’a yaklaşınca, halifeye haber verilmiş ve onun da ruhu şenlenmiş; yüreğinin hafiflediğini ve göğsünün ferahladığını duymuş. Ve onu karşılamaya gitmiş; ve onun yanına ulaşır ulaşmaz onu öpüp bağrına basmış. Birlikte saraya dönmüşler ve Emirü’l-Müminin vezirini yanı başına oturtmuş ve ona “Şimdi, bu sarayı terk etmenden başlayarak tüm öykünü ve yokluğunda başına gelen her şeyi bana anlat!” demiş. Cafer de, oradan ayrıldığı günden başlayarak dönünceye kadar başına gelen her şeyi ona anlatmış. Ama onu burada tekrarlamanın hiçbir yararı yok. Halife çok şaşırmış ve ona “Vallahi! Yokluğunla bana büyük acı duyurdun. Ama şimdi senin dostunu tanımak için büyük bir merak duyuyorum! Tahtırevandaki genç kadına gelince, benim fikrim odur ki, onu hemen boşamalısın ve onu hemen güvenilir bir hizmetkârla dönüş yoluna sokmalısın! Çünkü yoldaşın sende bir düşman bulursa, bizim de düşmanımız olur. Onu da kendi ortamımıza çekeriz, onu görürüz; onu işitmekten zevk duyarız ve birlikte hoşça zaman geçiririz. Böylesine birisi ihmal edilemez; ve onun yüce yürekliliğinden büyük dersler alırız ve başka yararlı şeyler de ediniriz!” demiş. Cafer de “İşitmek itaat etmektir” diye yanıt vermiş. Ve söz konusu genç kadın için, çok hoş bir bahçe ortasında çok güzel bir ev hazırlatmış ve buyruğuna köleler ve hizmetkârlar vermiş; ve halılar, çiniler ve ihtiyaç duyabileceği pek çok şey göndermiş. Ama kesinlikle evine gitmemiş ve onu görme yollarını aramamış. Ve her gün ona selamlar ve dönüşüne ve yeğeniyle birleşmesine güvenle bakmasına dair haberler yollamış. Ve varlığını sürdürmek için aylık bin dinar harçlık ayırmış. İşte Cafer ile halifenin ve tahtırevandaki genç kadının durumu böyleymiş.</p>

  <p>Attaf’a gelince, her şey çok başka türlü olmuş! Gerçekten Cafer’e veda edip kendi yoluna dönünce, onu kıskanan kimler varsa, kendisini Şam Naibi’nin gözünden düşürmek için olayların gelişiminden yararlanmışlar. Ve Naip’e “Efendimiz, nasıl oluyor da gözlerini çevirip bir kez Attaf’a bakmıyorsun? Vezir Cafer’in onun dostu olduğunu bilmiyor musun? Ve Attaf’ın biz hepimiz geri döndüğümüz halde, ona veda etmek üzere ardından koştuğunu ve ona Katifa’ya kadar eşlik ettiğini bilmiyor musun? Ve Cafer’in ona ‘Senin için yapabileceğim bir şey var mı, Attaf?’ dediğini; onun da ‘Evet, bir şey var. Benim için Şam Naibi’ni yerinden edecek bir buyrultu çıkar!’ diye yanıt verdiğini bilmiyor musun? Aralarında bütün bunlar konuşuldu. Yapılacak en güvenli iş, o seni akşam yemeğine çağırmadan önce senin onu sabah kahvaltısı için yanına çağırmandır. Çünkü başarı, fırsatı kullanmaya bağlıdır. Ve saldırı, ancak onu vaktinde yapana yarar sağlar” demişler. Şam Naibi de onlara “Güzel konuştunuz. Öyleyse onu hemen benim yanıma getirin!” demiş. Onlar da, Attaf’ın, kendisine karşı kimsenin bir düzen hazırlayabileceğini düşünmeksizin sükûnetle dinlenmekte olduğu evine gitmişler ve kılıç ve sopalarla donanmış olarak onun üzerine atılmışlar; ve her yanı kanla kaplanasıya kadar onu dövmüşler. Ve Naip’in huzuruna getirmişler. Naip de evinin yağmalanmasını buyurmuş. Köleleri, serveti ve tüm ailesi kudurmuş kimselerin eline geçmiş; ve Attaf “Benim suçum ne?” diye sorunca “Ey katran suratlı! Sen, övülesi Tanrı’nın adaletinden o denli habersiz misin ki, sultanımız ve babamız olan Şam Naibi’ne saldırırsın ve sonra da evinde barış içinde uyumanın mümkün olduğunu sanırsın?” diye yanıt vermişler. Ve o saat ve o anda başını kesmesi için cellada emir verilmiş. Cellat da giysisinden bir parça kopararak gözlerini bağlamış. Ve tam boynunu vurmak üzere elini kaldırdığı sırada, cezanın verildiği yerde hazır bulunan emirlerden biri ayağa kalkıp “Ey naip, bu adamın başını vurdurmak üzere bu denli acele etme! Çünkü acele etmek Şeytan’ın buyruklarından biridir; ve de atasözü ‘Yüreğinde sabır taşıyanlar maksadına ulaşır, acele eden de hatadan yakasını kurtaramaz!’ der. Dolayısıyla bu adamın boynunu vurdurmak için acele etmekten vazgeç; çünkü belki de seni ona karşı kışkırtanlar yalan söylemektedir. Ve hiçbir kimse kıskançlıktan bağışık değildir. Böyle olunca, sabret; çünkü belki daha sonra onun hayatına haksızca son verdiğinden dolayı pişman olursun! Ve Vezir Cafer, dostu ve arkadaşı olan kişiye karşı davranışını öğrenirse başına ne geleceğini kim bilebilir? O zaman senin başın da artık omuzların üzerinde pek güven içinde olmaz!” demiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz ikinci gece olunca, demiş ki:</i></p>

  <br/>

  <p>“O zaman senin başın da artık omuzların üzerinde pek güven içinde olmaz!” demiş.</p>

  <p>Şam Naibi bu sözleri işitince uykusundan uyanmış ve elini kaldırarak Attaf’ın yaşamını tehdit etmekte olan celladı tam sırasında durdurmuş. Ve Attaf’ın sadece hapse atılmasını ve boynundan zincire vurulmasını buyurmuş. Ve onu, bağırıp yalvarmalarına karşın, emrolunduğu gibi boynundan zincire vurmuşlar. Bütün geceleri ve bütün gündüzleri Attaf ağlayarak, Tanrı’ya onu ve bu dert ve felaketlerden kurtarması için dua ederek geçirmeye başlamış. Ve bu tarzda üç ay yaşam sürdürmüş.</p>

  <p>Gecelerden bir gece uyanmış ve Tanrı önünde boyun eğip zincirlerinin uzunluğunun izin verdiğince mahbesinde yürümeye başlamış. Hapishanede yalnız olduğunu ve bir gün önce ekmek ve suyunu getiren gardiyanın üzerine kapıyı kapatmayı unuttuğunu görmüş. Attaf da, bunu görünce, kaslarının birdenbire olağanüstü güçlendiğini duyumsamış ve gözlerini Tanrı’nın göklerine doğru çevirerek ve büyük bir güç harcayarak, bir darbede onu bağlayan zinciri kırmış. Ve el yordamıyla, bin ihtiyatla, uyuyan hapishanenin karmaşık dehlizlerinden geçerek, dışarı çıkış sağlayan kapının önüne ulaşmış. Onu bir köşede asılı olan anahtarıyla açmak zor olmamış ve hiç gürültü yapmaksızın sokağa çıkmış ve gece boyunca kaçmış ve Tanrı’nın karanlıkları onu sabaha kadar korumuş. Kentin kapıları açılır açılmaz halkın arasına katılarak dışarı çıkmış ve Halep doğrultusunda çabucak yol almaya başlamış. Uzun yürüyüşlerden sonra, başına hiçbir şey gelmeksizin Halep kentine ulaşmış ve büyük camiye girmiş. Orada, açıkça yola koyulacakları belli olan bir grup yabancı görmüş. Onlara nereye gideceklerini sormuş. Onlar da “Bağdat’a!” diye yanıt vermişler. Attaf da hemen “Ben de sizinle geleyim!” diye haykırmış. Onlar kendisine “Bedenlerimiz toprağa aittir, ama geçimimiz sadece Allah’tandır!” demişler. Ve aralarına Attaf’ı da alarak yola çıkmışlar. Yirmi günlük bir yürüyüşten sonra, Kûfe kentine ulaşılmış; ve böylece yolculukları Bağdat’a ulaşıncaya kadar sürmüş. Attaf da, buranın, sağlam yapılı, zarif, göğe yükselen sarayları ve hoş bahçeleriyle güzel bir kent olduğunu görmüş; bu kentte aynı şekilde bilginler de, cahiller de; yoksullar da zenginler de, iyiler ve kötüler de varmış. Ve yoksul giysileriyle, başında kirli ve yırtık bir sarıkla kente girmiş. Bakımsız bir sakalla ve uzayarak gözlerini kapatmış olan saçlarıyla, durumu, acınasıymış. Böylece rastladığı ilk caminin kapısını açmış. İki günden beri ağzına bir lokma bile girmemiş imiş. Bir köşeye oturup dinlenmeye koyulmuş. O sırada cami kapılarında dilenen serseri dilencilerden biri gelip tam karşısına oturmuş. Omuzuna asmış olduğu eski bir torbayı ortaya koyup açarak içinden ekmek, bir piliç; sonra bir ekmek daha, sonra da reçeller, sonra bir portakal, sonra zeytinler, sonra hurma ezmesi, sonra hıyar çıkarmış. Serseri, yemek yemeye koyulmuş. Attaf da onu, sanki Allah’ın kutsaması ikisinin de üzerine olası Meryem’in oğlu İsa’nın sofrasındaymış gibi bu yemeği sükûnetle yuttuğu sırada seyrediyormuş. Attaf, sadece iki gündür yemek yememiş değil, dört aydır doygunluk da sağlamamış bulunmakla kendi kendine “Vallahi, şu nefis piliçten bir parça, şu ekmekten bir lokma, hiç değilse şu hıyardan bir dilim yesem!” deyip duruyormuş. Ve ekmek, piliç ve hıyar üstündeki arzusu gözlerinde o denli kuvvetli ışıldıyormuş ki, sonunda serseri bunun farkına varmış; Attaf da çok aç olduğundan gözyaşlarını tutamamış. Serseri onu seyrederken başını sallamış ve güzel şeyleri ağzına tıkıştırdıktan sonra, konuşmaya başlayıp “Ey kirli sakallıların babası, yabancılar gibi ve gözleriyle efendisinin yediği ekmekten lokma dilenen aç köpekler gibi davranıyorsun! Tanrı’nın korumasıyla Cakarta, Baktra<a href="../Text/dipnot.xhtml#Footnote0361" id="Feedback0361"><sup>[361]</sup></a> Dicle ve Fırat’ı besleyecek kadar, hatta Basra’nın, Asi Irmağı’nın ve Mısır’ın Nil’inin sularını oluşturacak ve Tuz Denizi’ni ve tüm okyanusların derinliklerini dolduracak kadar gözyaşı döksen, yediklerimden bir lokmasını bile sana koklatmam! Ama beyaz piliç eti, sıcak ekmek ve yumuşacık kuzu eti yemek istiyorsan; Yahya el-Bermeki’nin oğlu Vezir Cafer’in konutunun kapısını çalman yeter! Çünkü, Şam’da, Attaf adlı birinden konukseverlik görmüş olduğundan, o da, onun anısı ve onuruna hayırda bulunuyor ve yatıp kalkıp ondan söz ediyor!” demiş.</p>

  <p>Torbası bu denli güzel yiyeceklerle dolu olan serserinin bu sözlerini işitince Attaf, yüzünü göğe kaldırmış ve “Ey maksatları hiç anlaşılmaz Yüce Tanrı, işte yeniden hayırlarını gösteriyorsun kölene!” demiş. Ve şu dizeleri okumuş:</p>

  <div class="gir1">
    <p>İşlerini Yaradan’a emanet et, karmakarışık oldukları zaman!</p>

    <p>Sonra, kederlerini dışlayarak düşüncelerini uzaklaştır!</p>
  </div>

  <p>Sonra bir kırtasiyeciye gitmiş ve ondan sadaka olarak bir yaprak kâğıt istemiş; ve sadece birkaç satır yazı yazmak için bir kalem ödünç almış. Tacir de ona istediklerini severek vermiş. Attaf da kâğıt üzerine şu satırları yazmış:</p>

  <div class="gir1">
    <p>Tanrı’nın halini bildiği kardeşin Attaf tarafından! Dünyaya sahip olan hiç gururlanmasın! Çünkü bir gün sarsıntı geçirir ve acı bahtıyla tozların içinde tek başına kalır! Şimdi beni görsen, yoksulluk ve sefilliğimden dolayı tanıyamazsın! Çünkü zamanın dönüşümü, açlık, susuzluk ve uzun bir yolculuk bedenimi ve ruhumu bitkin hale getirdi. Ve buraya ulaşarak işte seni yeniden buldum. Barış seninle birlikte olsun!</p>
  </div>

  <p>Sonra kâğıdı katlamış, kalemi, çok teşekkür ederek sahibine geri vermiş. Ve ona Cafer’in evinin nerede olduğunu sormuş; ve ev kendisine gösterilince, gidip evin karşısında, kapının önünde, belli bir mesafede ayakta durmuş. Evin muhafızları onu öylece ayakta durmuş hiçbir şey söylemeksizin beklerken görmüşler. Onlar da, onunla hiç konuşmamışlar. Ama tüm bu durumdayken sıkılmaya başladığı bir sırada, görkemli bir urbayla ve altın bir kemerle donanmış bir haremağası yanından geçmiş. Attaf da ona yaklaşıp elini öpmüş ve kendine “Efendim, dua ve barış üzerine olası Tanrı’nın Elçisi ‘İyi bir işin aracısı, iyi bir iş yapan kişi gibidir; ve bu işi yapan Cennette Allah’tan mükâfat görür!’ demiştir” demiş. Haremağası da “Senin isteğin nedir?” diye sormuş. O da “Senden şu kâğıdı ‘Kardeşin Attaf kapı önünde!’ diyerek bu evin sahibine götürmeni rica ediyorum” demiş.</p>

  <p>Haremağası bu sözleri işitince, büyük bir öfkeye kapılmış gözleri başından fırlayarak “Ey yüzsüz yalancı! Vezir Cafer’in kardeşi olduğunu nasıl iddia edebiliyorsun?” diye haykırmış. Ve elinde tuttuğu sapı altın kaplı bir bastonla Attaf’ın suratına vurmuş. Attaf’ın kanı yüzünden fışkırmış; ve boylu boyunca yere devrilmiş. Çünkü açlığı ve döktüğü gözyaşları onu iyice takatten düşürmüş bulunuyormuş. Ama Kutsal Kitap’ta söylendiği gibi “Tanrı kimi kölelerin yüreğine iyilik eğilimi yerleştirir, kimilerinin yüreğine de kötülük eğilimi koyar!” Bundan dolayı olup biteni uzaktan gören ikinci bir haremağası, davranışından dolayı kendisine karşı öfke ve hoşnutsuzlukla dolu olarak ve Attaf’a acıyarak ilkinin yanına gelmiş. İlk haremağası ona “Sen onu Vezir Cafer’in kardeşi olduğunu iddia ederken duymadın mı?” demiş. İkinci haremağası da “Ey kötü herif, kötülüğün oğlu ve kötülüğün kölesi! Ey melun! Ey domuz! Cafer bizim peygamberlerimizden biri midir? O da bizim gibi yeryüzünün bir köpeği değil midir? Babası ile anası Âdem ile Havva olduğuna göre, bütün insanlar kardeş değil midir? Ve de şair şöyle dememiş midir?</p>

  <div class="gir1">
    <p>İnsanların, kıyas yoluyla, hepsi kardeştir. Babaları Âdem’dir, anaları da Havva!</p>

    <p>Aralarındaki fark, sadece yüreklerinde iyiliğin az veya çok olmasından doğar!”</p>
  </div>

  <p>Ve böylece konuşarak Attaf’ın üzerine eğilmiş; onu kaldırıp oturtmuş; yüzünden akan kanı silmiş; ve de ona “Kardeşim! Senin arzu ettiğin şey nedir?” diye sormuş. Attaf da “Ben sadece şu kâğıdın Cafer’e götürülmesini ve kendi eline verilmesini dilemekteyim!” diyerek yanıt vermiş. Yüreği merhametli hizmetkâr da kâğıdı Attaf’ın elinden almış ve büyük Vezir Cafer el-Bermeki’nin, kimisi sağında kimisi solunda görevlileri, yakınları ve dostlarıyla çevrili olarak oturmakta bulunduğu salona girmiş. Hepsi içmekte, şiir okumakta, ut musukisi ve nefis şarkılar dinleyerek keyif içinde bulunmakta imişler. Vezir Cafer de, bardağı elinde, yöresindekilere “Ey burada toplanmış bulunan sizler, gözden ırak olmak, gönülde var olmayı engelleyemez! Ve hiçbir şey beni kardeşim Attaf’ı düşünmekten ve ondan söz etmekten alıkoyamaz. O, çağının ve zamanının en harika adamıdır. Bana atlar, beyaz ve siyah genç köleler, genç cariyeler, güzel kumaşlar, göz kamaştıran şeyler armağan etti. Hem de, karımın çeyizini ve mehrini oluşturabilecek bollukta! Böyle davranmasaydı, kuşkusuz mahvolacak ve çaresiz yitip gidecektim. Benim kim olduğumu bilmeden ve bir çıkar ve karşılık beklemeden bana iyilik eden kimsedir, o!” diyormuş.</p>

  <p>İyi yürekli hizmetkâr, efendisinin bu sözlerini işitince, yüreğinde bir sevinç duymuş; ilerleyip önünde boyun ve baş eğmiş; ve ona kâğıdı sunmuş. Cafer de kâğıdı almış; okuyarak öylesine sarsılmış ki, zehir içmiş biri gibi görünmüş. Artık ne yapacağını ve ne söyleyeceğini bilememiş. Ve elinde billur bardak ve kâğıt olduğu halde boylu boyunca yüzüstü yere yıkılmış. Bardak bin parçaya bölünmüş ve alnında derin bir yara açmış. Kanı akmış ve kâğıt elinden düşmüş.</p>

  <p>Hizmetkâr bunu görünce, doğacak sonuçtan korkarak çabucak bacaklarını rüzgâra vermiş. Vezir Cafer’in dostları, efendilerini ayağa kaldırmışlar; yüzünün kanını silmişler. Ve “Yüceler Yücesi ve Güçlüler Güçlüsü Tanrı’dan başka sığınacak yer ve güçlü varlık yoktur! Bu lanetli hizmetkârların hepsi aynı maldır: zevk içindeyken şahların yaşamlarını alt üst ederler; ve keyifliyken ağızlarının tadını kaçırırlar. Vallahi! Bu kâğıdı kim yazdıysa valinin huzuruna sürüklenerek beş yüz sopa atıldıktan sonra zindana konulmaya layıktır!” diye haykırmışlar.</p>

  <p>Sonuç olarak da, vezirin köleleri, mektubu yazmış olanı araştırmak üzere dışarı çıkmışlar. Attaf da “O benim, efendilerim!” diyerek tüm araştırmaları önlemiş; onlar da Attaf’ı yakalamış valinin huzuruna çıkarmışlar; ve ona, beş yüz sopa vurulmasını istemişler. Vali de dileklerini yerine getirmiş. Ve de fazladan, mahpus zincirlerinin üzerine “Müebbet” yazdırarak hapse atmış. İşte Gönlü Yüce Attaf’ın durumu böyleymiş. Ve onu böylece yeniden zindana atmışlar; orada iki ay kalmış ve yine izleri silinip yok olmuş.</p>

  <p>Bu iki ayın sonunda, Emirü’l-Müminin Harun Reşid’in bir oğlu doğmuş; ve bu münasebetle sadaka dağıtılmasını, herkese bahşişler verilmesini ve hapishane ve zindanlardan mahpusların salıverilmesini buyurmuş. Böylece bırakılanların arasında Gönlü Yüce Attaf da bulunuyormuş.</p>

  <p>Attaf kendini zayıflamış, aç, harap ve çıplak olarak kodesden kurtulmuş görünce, bakışlarını göğe çevirerek “Her durumda sana şükürler olsun Tanrım!” diye haykırmış. Ve hıçkırarak “Herhalde bütün bu belalar geçmişte işlediğim bir hata yüzündendir! Çünkü Tanrı beni hayırlarıyla donatmıştı; bense ona karşı çıkarak ve itaatsizlik göstererek yanıt verdim. Ama sefahatta ve nefret uyandıran davranışlar içinde bulunmakta çok ileri gittiğim için ondan beni bağışlamasını dilerim!” demiş. Sonra da şu dizeleri okumuş:</p>

  <div class="gir1">
    <p>Ey Tanrı! Kulun yapmaması gerekeni yapar; yoksuldur ve sana dayanır!</p>

    <p>Yaşamın zevkleri içinde, kendini unutur; cahilliğimizden ötürü bağışla bizlerin kusurlarını!</p>
  </div>

  <p>Ve sonra yine ağlayıp kendi kendine “Şimdi ben ne yapacağım? Ülkeme döneyim diyerek yola çıksam, böyle zayıf düştüğümden oraya ulaşmadan ölürüm; ulaşsam da naip yüzünden talihten yana benim için hiçbir güvenlik söz konusu değil! Burada kalsam, dilenciler içinde, kendim de bir dilenci olmakla birlikte, hiç kimse beni tanımadığı için, loncalarına almazlar; ve kendime hiçbir yararım ve hayrım dokunmaz. Bundan dolayı kaderimi Bahtların Sahibi’nin ellerine bırakayım...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz üçüncü gece olunca, demiş ki:</i></p>

  <br/>

  <p>“Bundan dolayı kaderimi Bahtların Sahibi’nin ellerine bırakayım! İşte her şey benim aleyhime döndü; ve her şey beklediğimin tersine oldu. Ve şair şöyle dediği zaman ne kadar haklıymış:</p>

  <div class="gir1">
    <p>Ey dost! Dünyayı doğudan batıya baştan aşağı dolaştım. Tüm rastladığım zahmet ve yorgunluktur.</p>

    <p>Zamanın insanlarıyla düşüp kalktım. Ne hoş bir dost buldum, ne de dengimi!”</p>
  </div>

  <p>Ve yeniden ağlayıp “Tanrım! Bana sabretmek erdemini ver!” diye haykırmış. Bunu izleyerek ayağa kalkıp bir camiye yönelmiş ve içine girmiş. Ve orada ikindiye kadar kalmış. Açlığı iyice arttığından “Senin büyüklüğün ve Haşmet’in üzerine yemin ederim ki Tanrım, Sen’den gayrı hiç kimseden bir şey dilemeyeceğim!” diye haykırmış ve hiçbir İnanç sahibine el açmaksızın, gün batıncaya kadar camiden ayrılmamış. O zaman, “Tanrı’nın kutsaması ve barışı üzerine olası Peygamber’in ‘Tanrı kutsal yerde uyumana izin verir; ama, sen, orayı Tapınanlara bırak; çünkü ibadet yeri dua etmek içindir, uyumak için değil?’ sözünü hatırlıyorum” diyerek camiden çıkmış. Ve bir süre sokaklarda yürümüş ve sonunda harabe halindeki bir yapıya ulaşmış; ve geceyi geçirip uyumak üzere içine girmiş. Karanlıkta, sendeleyerek yüzüstü yere düşmüş. Onu sendeleten engelin üstüne düştüğünü hissetmiş. Ve bunun yeni öldürülmüş bir insan cesedi olduğunu görmüş; ve katilin bıçağı da yerde, cesedin yanı başındaymış.</p>

  <p>Attaf da, bunu görünce, üstündeki paçavralar kana bulanmış olarak şiddetle ayağa kalkmış. Ve orada, hareketsiz, şaşkın kalmış. Bu durumda iken, vali ve güvenlikle ilgili adamları harabenin kapısı önünden geçiyorlarmış; Attaf da onlara “Buraya gelin!” diye haykırmış. Meşaleleriyle içeri girmişler. Ve orada öldürülmüş olan kişinin cesedini ve yanı başında bıçağı ve başucunda dinelen üstü başı kan içindeki Attaf’ı bulmuşlar. Ve ona “Ey sefil, demek onu sen öldürdün!” diye haykırmışlar. Attaf da hiçbir yanıt vermemiş. O zaman kendisini yakalamışlar ve vali “Elini kolunu bağlayın ve durumu yazılı olarak Büyük Vezir Cafer’e bildiresiye kadar onu hücreye tıkın! Cafer ölümüne hükmederse, onu asarız!” demiş. Onlar da valinin dediğini yapmışlar.</p>

  <p>Gerçekten, ertesi gün, yazı işleriyle görevli kişi, Cafer’e hitaben, sonu şöyle biten bir yazanak kaleme almış: “Bir yıkıklığa girdik ve orada birini öldürmüş olan bir adama rastladık. Soru sorduk; susarak cinayeti işleyenin kendisi olduğunu kabul etti. Buyruklarınız nedir?” Vezir de onlara suçluyu öldürmelerini buyurmuş. Sonuç olarak, Attaf’ı hapisten çıkarmışlar ve asmak, baş kesmek cezalarını yerine getirmek üzere kullanılan meydana getirmişler. Paçavralarından bir parça yırtmışlar ve gözlerini bağlamışlar. Ve onu cellada teslim etmişler. Cellat da valiye “Başını keseyim mi, efendim?” diye sormuş. Vali “Kes!” diye yanıt vermiş. Cellat da havada parlayıp kıvılcımlar saçan palasını kaldırmış; başının üstünde döndürmüş; ve başı uçurmak üzere tam önüne getirmişken, ardından “Elini tut!” diye bir ses duymuş. Bu, bir gezintiden dönerken oraya uğrayan Vezir Cafer’in sesiymiş.</p>

  <p>Vali onu karşılamaya koşmuş ve elleri arasından yeri öpmüş. Cafer de ona “Buraya niçin bir kalabalık toplanmış?” diye sormuş. Vali de “Şamlı bir genç adamın idamı için! Dün yıkıklıkta bulduğumuz ve üç kez tekrarladığımız halde, öldürülen soylu kişi konusunda tüm sorunlarımızı susarak yanıtlamaktan kaçan kişidir, bu!” diye yanıt vermiş. Cafer de “Oh! Şam’dan buraya kadar birisi geliyor da, kendini bunca kötü bir duruma sokuyor, ha! Vallahi böyle bir şey olamaz!” demiş. Ve adamı huzuruna getirmelerini buyurmuş. Ve adam huzuruna getirilince, Cafer onu tanıyamamış; çünkü Attaf’ın çehresi değişmiş; ve güzel yüzü ve hoş davranışları yitip gitmiş bulunuyormuş. Cafer ona “Sen nerelisin, ey genç adam?” diye sormuş. O da “Ben Şamlıyım!” diye yanıt vermiş. Cafer de “Kentin içinden mi, yöresindeki köylerden mi?” diye sormuş. Attaf da “Vallahi efendim, doğduğum Şam kentinin içinden!” diye yanıt vermiş. Cafer “Acaba, rastlantısal olarak orada yüce yürekliliği ve eliaçıklığıyla ünlü Attaf adlı birini tanıyor musun?” diye sormuş. Ölümüne hükmolunan kişi de “Ben onu, sen onun dostuyken ve onun konuğu olduğun <i>falan</i> mahallenin, <i>falan</i> sokağındaki <i>falan</i> evde oturduğun sırada ve onunla bahçelerde ikiniz birlikte dolaştığınız günlerde tanıyordum! Onun yeğeni ve karısı olan kişiyle evlendiğiniz zaman tanıyordum! Onunla Bağdat yolu üzerinde, aynı bardaktan içip vedada bulunduğunuz gün tanıyordum!” diye yanıt vermiş. Cafer de “Evet! Attaf hakkında söylediğin her şey doğrudur! Peki beni terk ettikten sonra ona ne oldu?” diye sormuş. O da “Efendim, talih peşine düştü; ve başına şu ve şu ve şu olaylar geldi!” deyip Bağdat yolu üzerinde ayrıldıkları günden celladın boynunu kesmek üzere olduğu o ana kadar başına gelen her şeyi anlatmış. Ve şu dizeleri okumuş:</p>

  <div class="gir1">
    <p>Zaman beni kurban etti ve sen görkem içinde yaşadın! Kurtlar beni yutmak için peşime düştü; ve sen, arslan olarak orada idin!</p>

    <p>Sana gelen her susamışın susuzluğunu giderdin! Her zaman sığınacağımız sen oldukça benim susuz kalmam mümkün müdür?</p>
  </div>

  <p>Ve bu dizeleri okuyup bitirince “Ey efendim Cafer, seni tanıdım! Ve de ben, Attaf’ım!” diye haykırmış. Cafer de kendi bakımından iki ayağı üzerine kalkmış ve büyük bir feryat kopararak Attaf’ın kollarına atılmış. Heyecanları öylesine büyük olmuş ki, bir süre kendilerini yitirerek öylece kalmışlar. Kendilerine geldikleri zaman, öpüşerek başlangıcından sonuna kadar başlarına gelenleri karşılıklı olarak birbirlerine sorup anlatmışlar. Daha birbirlerine her şeyi açıklamayı bitirmeden, birdenbire büyük bir feryat duymuşlar; dönüp baktıkları zaman bu feryadı koparanın “Burada olup biten şeyler insanlığa sığmaz!” diyerek onlara doğru yaklaşan bir şeyh olduğunu görmüşler. Ona bakınca, bu şeyhin sakalına kına yakmış, çıplak başını da mavi bir mendille bağlamış yaşlı bir kişi olduğunu anlamışlar. Cafer de, onu görerek yaklaşmasına izin vermiş ve ona ne demek istediğini sormuş. Sakalı kınalı şeyh “Âdemoğulları, masumu celladın baltasından uzaklaştırın! Çünkü suç, onun suçu değildir! O, kimseyi öldürmedi. Cesedi bulunan genç adamın öldürülmesi, onun işi değildir! Onun bu işle ilgisi yoktur! Çünkü katil olan kişi benim!” diye haykırmış. Vezir Cafer de ona “Demek ki onu sen öldürdün, öyle mi?” diye sormuş. O da “Evet! demiş. Cafer “Peki neden öldürdün? Haşimiler’den soylu bir genci böyle öldürmüş olmak için yüreğinde Allah korkusu yok muydu?” diye sormuş. Şeyh de “Ölü olarak bulduğunuz bu genç adam, benim yakın adamımdı ve onu ben yetiştirdim. Her gün harcamaları için benden para alırdı. Ama bana sadık kalacak yerde, gidip kimi vakit Şumuşak denen biriyle, kimi vakit Nagiş, Gasis, Gubar ve Guçir adlı birileriyle ya da benzeri rezillerle eğlenmeye gidiyordu; ve beni yüzüstü bırakıp günlerini bunlarla geçiriyordu. Ve bunların hepsi, hatta çöpçü Odis ile eskici Ebu Butran bile onu kazandıklarından ötürü yüzüme karşı övünüyorlardı.</p>

  <p>Ve kıskançlığım da her geçen gün artıyordu. Ona, böyle davranmaktan vazgeçmesi için çok öğütler verdim; ama hiçbir öğüt ve azar yarar sağlamadı; sonunda, dün akşam, onu, işkembeci Şumuşak ile bastırdım; o manzarayı görünce, dünya gözümde karardı; ve onları bastırdığım yıkıklıkta onu öldürdüm; ve onun bana neden olduğu tüm işkencelerden böylece kurtuldum. İşte benim öyküm budur!” diye yanıt vermiş.</p>

  <p>Sonra da “Bugüne kadar sesimi çıkarmadım. Ama suçlu yerine bir masumun idam edileceğini öğrenince, artık sırrımı saklayamadım ve buraya masumu celladın baltasından kurtarmak üzere geldim. Ve işte karşınızdayım. Benim boynumu vurun ve yaşama karşı yaşam alın! Ama ilkin bu işle hiçbir ilişkisi olmayan bu genç adamı serbest bırakın!” diye eklemiş. Cafer, şeyhin bu sözlerini işitince, bir an düşünmüş ve “Bu olay kuşkulu! Kuşku olunca da, el dokundurmamak gerek! Ey şeyh, Tanrı’nın barışı içinde uzaklaş buradan! Seni Tanrı bağışlasın!” demiş ve onu uzaklaştırmış.</p>

  <p>Ondan sonra Attaf’ın elinden tutarak onu yeniden bağrına basmış ve hamama götürmüş. Ve perişan durumdaki Attaf ancak o zaman dinlenip tazelenmiş; ve onunla birlikte halifenin sarayına gitmiş; Cafer halifenin huzurunda yer öpmüş ve “Gönlü Yüce Attaf burada, ey Emirü’l-Müminin! Şam’da beni ağırlayan ve bana o denli saygı, iyilik ve cömertlikle davranan ve beni kendi canından aziz bilen kişi odur!” demiş. Harun Reşid de “Onu hemen bana getir!” demiş. Cafer de onu, olduğu gibi, bitkin çökmüş ve heyecanla titrer halde, huzura çıkarmış. Bununla birlikte Attaf, en zarif bir tarzda ve en sözgen bir dille halifeye saygılarını sunmaktan geri kalmamış. Harun Reşid de, onu bu durumda görerek içini çekmiş ve “Seni nasıl bir durumda görmekteyim, ey zavallı!” demiş. Attaf da ağlamış; ve Harun Reşid’in çağrısı üzerine başlangıcından sonuna kadar tüm öyküsünü anlatmış. Ve o, bunları anlatırken Harun Reşid, üzgün Cafer ile birlikte ağlayıp acı duymuş.</p>

  <p>İşte tam o sırada Cafer tarafından bağışlanan sakalı kınalı şeyh içeri girmiş. Halife onu görünce gülmeye başlamış. Sonra Gönlü Yüce Attaf’a oturmasını ve yeniden öyküsünü anlatmasını rica etmiş. Ve Attaf konuşmasını bitirince Halife Cafer’e bakıp ona “Anlat bakayım bana ey Cafer! Kardeşin Attaf için ne yapmayı düşünüyorsun?” demiş. O da “İlkin kanım ona aittir ve ben onun kölesiyim! Sonra, üç milyon altın dinar içeren bir sandığı ve bir o kadar milyon değerindeki safkan atı, genç oğlanı, siyah ve beyaz köleyi ve her ülkeden genç kızı ve her türden görkemli eşyayı da onun buyruğu için hazır tutuyorum ve onunla muhabbeti saldırmamız için istediği kadar bizimle kalmasını diliyorum!” demiş. Ve “Yeğeni ve eşi olan hatuna gelince, bu benimle kendisi arasında bir şeydir!” diye eklemiş. Halife de artık iki dostu kendi başlarına bırakmanın zamanı geldiğini anlamış; ve yanından ayrılmalarına izin vermiş. Cafer, Attaf’ı evine götürmüş ve ona “Ey kardeşim Attaf, bil ki, seni seven amcanın kızına hiç dokunulmamıştır ve ayrıldığımız günden bu yana onu yüzü açık görmedim.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz dördüncü gece olunca, demiş ki:</i></p>

  <br/>

  <p>“Ey kardeşim Attaf, bil ki, seni seven amcanın kızına hiç dokunulmamıştır ve ayrıldığımız günden bu yana, onu yüzü açık görmedim. Ve işte ondan bağımı koparıyorum: Ellerime teslim ettiğin o değerli emaneti, önceki durumuyla aynen sana geri veriyorum!” demiş. Ve gerçekten de öyle yapmış. Attaf ile yeğeni de aynı sevecenlik ve aynı tatlılıkla birbirine kavuşmuşlar.</p>

  <p>Attaf’ın tüm çektiklerinin nedeni olan Şam Naibi’ne gelince; Cafer, onu tutuklasınlar, zincire vursunlar ve zindana atsınlar diye görevliler göndermiş. O da yeni bir emre kadar bu durumda kalmış.</p>

  <p>Attaf da, yeğeniyle birlikte, dostu Cafer’in yanında ve Harun Reşid’in samimiyeti içinde birkaç ay Bağdat’ta kalmış. Hatta tüm yaşamını Bağdat’ta geçirebilirmiş; ama Şam’dan, ailesinden ve dostlarından kendisine pek çok mektup gelerek, ondan, ülkesine dönmesini rica ettiklerinden oraya dönmenin görevi olduğunu düşünmüş. Ve halifenin gönlünü yaparak kendisinden, dostça üzüntüler ve sitemler pahasına da olsa, izin koparmış. Bununla birlikte Halife, hakkındaki iyi düşüncelerinin sağlam bir kanıtını oluşturmak üzere onu Şam valisi tayin etmiş; ve görevin bütün nişanlarını kendisine tevdi etmiş. Değerli armağanlar, yüklü katırlar ve develerle birlikte maiyetine de atlılar vermiş. Ve bu atlılar ona Şam’a kadar eşlik etmişler.</p>

  <p>Tüm Şam kenti, kentin en gönlü yüce evladı Attaf’ın dönüşü nedeniyle ışıklandırılmış ve bayraklarla donatılmış. Çünkü Attaf kentin her kesiminden halk, özellikle de onun yokluğu dolayısıyla her zaman gözyaşı dökmüş olan yoksullar tarafından sevilip sayılıyormuş.</p>

  <p>Naibe gelince, onun durumuyla ilgili olarak Halife, ikinci bir ferman yollayarak yaptığı haksızlıklardan dolayı ölümüne hükmetmiş. Ama Gönlü Yüce Attaf, onun adına Harun Reşid nezdinde şefaatte bulunmuş; o da ölüm cezasını müebbet sürgüne çevirmiş.</p>

  <p>Halifenin içinden birçok yerleri okuyarak gülüp ağladığı Sihirli Kitap’a gelince, artık söz konusu olmamış. Çünkü Harun Reşid, veziri Cafer’i görmekle çok sevinmiş ve artık geçmişin olaylarını unutmuş bulunuyormuş. Cafer de, kendi bakımından, bu kitabın neler içerdiğini öğrenemediği gibi, onu açıklayabilecek kişiyi de bulamamış; ve konuşmaları bu vadiye sürüklemekten özellikle kaçınmış. Zaten bunu bilmenin hiç yararı da yokmuş; çünkü o günden sonra hepsi mutluluk, sükûnet ve katıksız bir dostluk içinde ve yaşamın tüm zevklerini tadarak, kendisine inananları merhametle saran, tek sonsuza dek Yaşayan’ın emrinde olan Neşeleri Bozan, Mezarları Kuran gelinceye kadar yaşamışlar.</p>

  <br/>

  <p><i>“Ve işte ey bahtıgüzel şah, Şam’da oturan Gönlü Yüce Attaf hakkında öykücülerin bana anlattıkları bunlar! Ama onun öyküsü, uzaktan yakından, eğer sözlerim ruhunu sıkmazsa, sana anlatmak için sakladığım öyküyle mukayese kabul etmez!” diye sözünü sürdürmüş Şehrazad. Şehriyar da “Sen ne diyorsun, ey Şehrazad? Bu öykü bana çok şey öğretti ve beni çok düşündürdü. Ve de şimdi, ilk günkü gibi, seni dinlemeye hazırım!” diye yanıt vermiş. O zaman Şehrazad demiş ki:</i></p>
</body>
</html>