<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Fındıkçı Delile’nin Hilelerinin Öyküsü</p>
  </div>

  <p>Anlatırlar ki ey bahtıgüzel şah, Bağdat’ta Halife Harun Reşid döneminde, ikisi de hilebazlık ve hırsızlıkta nam salmış Güve Ahmed adında birisi ile Felaket Hasan<a href="../Text/dipnot.xhtml#Footnote0242" id="Feedback0242"><sup>[242]</sup></a> adında bir diğer kişi yaşamaktaymış! Bu mesleklerde yaptıkları, tam anlamıyla akıl almaz şeylermiş; bundan dolayı, her çeşit marifetten yarar sağlamasını bilen halife, onları nezdine çağırtmış ve kendilerini kolluk amiri yapmış. Bu maksatla her birini birer onur giysisi ile donatıp aylık biner altın dinar maaş bağlamış ve emirlerine kırkar kişilik atlı muhafız birliği vermiş. Böylece Güve Ahmed kentin kara bölgelerinin güvenliğini, Felaket Hasan da nehrin ve su kenarındaki bölgelerinin güvenliğini sağlayacakmış. Ve ikisi birden, büyük şenliklerde, biri halifenin sağında, öteki solunda yer alacakmış.</p>

  <p>Onların bu görevlere atandıkları gün, Bağdat Valisi Emir Halid ile birlikte her birinin kırk yiğit atlısı yanlarında olduğu halde görüldükleri bir sırada, bir tellalın şöyle haykırdığı duyulmuş: “Ey sizler, Bağdat halkı, halifenin buyruğunu dinleyin! Bilin ki, Sağ Kol, namıdiğer Güve Ahmed ve Sol Kol, namıdiğer Felaket Hasan, kolluk amirleri olarak atanmışlardır! Ve siz onlara her vesileyle saygı göstermeli ve itaat etmelisiniz!”</p>

  <p>Aynı zamanda Bağdat’ta adı Delile olan, ama daha çok Fındıkçı Delile<a href="../Text/dipnot.xhtml#Footnote0243" id="Feedback0243"><sup>[243]</sup></a> namıyla tanınan ve iki kızı bulunan korkunç bir yaşlı kadın yaşıyormuş. Bu kızlardan biri evli ve adı Kavruk Mahmud olan bir haylazın anası imiş; öteki de henüz evlenmemiş olup Fettan Zeyneb<a href="../Text/dipnot.xhtml#Footnote0244" id="Feedback0244"><sup>[244]</sup></a> adıyla tanınırmış. Yaşlı Delile’nin kocası, önceleri, tüm ülkenin mektup ve haberlerini taşıyan güvercinlerin sorumlusu olarak önemli bir kişi imiş. Varlığı halife için, yerine getirdiği görev dolayısıyla, kentte yaşayan diğer kişilerin varlıklarından daha değerli ve daha yararlı imiş. Bundan dolayı Delile’nin kocası, onurlar ve ayrıcalıklarla donanmış bulunuyor ve her ay bin dinar maaş alıyormuş. Ama sonra ölüp unutulmuş ve ardında yaşlı bir kadınla iki kız çocuğu bırakmış! Ve gerçekte, bu Delile kurnaz ve hilebaz, düzenbaz, hırsız, sahteci ve her türden kötü işe yatkın, iblise bile hile ve aldatıcılıkta ders verebilecek tıynette, yılanı bile deliğinden çıkarır bir büyücü imiş.</p>

  <p>Böylece, Güve Ahmed ile Felaket Hasan’ın kolluk amirleri olarak işe başladıkları gün, genç Zeyneb, bu durumu halka bildiren ilanın okunuşunu işitmiş ve anasına “Baksana ana, şu Güve Ahmed denen kopuk, Mısır’dan kovulup kaçarak Bağdat’a geldikten sonra gelişinden bu yana yapmadık kötü iş bırakmadığı halde öyle ün kazanmış ki, halife onu Sağ Kol’un güvenlik amiri yapmış; meslektaşı Felaket Hasan denen şu balkabağı kadar uyuz, kel kafalıyı da Sol Kol’un güvenlik amirliği göreviyle donatmış! Ve bunların önüne her gün, gece gündüz, halifelik sarayında sofra açılacakmış! Ve biz, ne yazık ki, evimizde oturuyoruz; işsiz, unutulmuş ve herhangi bir onur ya da ayrıcalığımız olmaksızın ve de bizimle ilgilenecek hiç kimse bulunmaksızın yaşıyoruz!” demiş. Delile de başını sallamış ve “Evet, vallahi, kızım!” demiş. Bunun üzerine Zeyneb ona “Öyleyse kalk bakalım anne, bir çare göster de, biz de yolumuzu bulalım; ya da bir şeyler kıvır da Bağdat’ta ünlenelim ve anılan kişiler olalım! Böylece ünümüz halifenin kulağına erişsin ve babamın ayrıcalıkları ve maaşı bize iade edilsin!” demiş. Fettan Zeyneb, bu sözleri anası Fındıkçı Delile’ye söyleyince, o da “Başım üzerine yemin ederim ki, kızım...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz otuz üçüncü gece olunca, demiş ki:</i></p>

  <br/>

  <p>“Başım üzerine yemin ederim ki, kızım, şu Bağdat’ta birinci dereceden birkaç oyun çevirecek ve böylece gerek Güve Ahmed’in, gerekse Felaket Hasan’ın oynadığı oyunları fersah fersah aşacağım!” diye cevap vermiş. Ve o saat ve o anda kalkarak yüzünü bir ihramla örtmüş, kolları topuklarına kadar inecek uzunlukta abartılı bir harmaniyeye bürünerek ve beline geniş bir yün kuşak sarınarak fakir dervişlere dönüşmüş; ve içine üç altın dinar attığı ve ağzına kadar suyla doldurup hurma lifiyle tıkadığı bir ibriği eline alarak ve göğsüne ve omuzlarına iri tanelerden oluşmuş ve bir odun demeti kadar ağır tespihler dolamış ve eline sufi dilencilerin taşıdığı gibi kırmızı, sarı ve yeşil bezlerden yapılmış bir bayrak alarak girdiği bu gülünç kılıkla evinden çıkmış ve yüreği şeytanların dolaştığı yörelerde dörtnala yol alırken ve düşüncesi sapık ve korkunç hileler arayarak yoğunlaşırken, yüksek sesle “Allah! Allah!” diye haykırarak dilinden dualar saçıyormuş.</p>

  <p>Böylece bir sokaktan ötekine geçerek kentin birçok semtini dolaşmış; sonunda, mermer döşenmiş yolu süpürülmüş ve yıkanmış bir çıkmaz sokağa ulaşmış; bu sokağın dibinde, üzerinde şahane bir alçı saçaklığı bulunan büyük bir kapı görmüş; kapının eşiğinde de kendine özgü giyimle göze çarpan Magripli bir kapıcı oturuyormuş. Kapı bronzdan halkalarla süslenmiş ve sandal ağacından yapılmış olup üzerinde de gümüş bir kilit varmış. Bu ev de yaptığı hizmetlerden ötürü halife tarafından maaşa bağlanmış, taşınır taşınmaz pek çok malın sahibi ve hatırı sayılır bir kişi olan muhafızların komutanına aitmiş; ama bu zat pek hiddetli ve kötü tavırları olan birisiymiş; her zaman söze başlamadan dayağa baş vurduğundan Sokak Döveci Mustafa adıyla anılırmış. Sokak Döveci çok sevdiği güzel bir genç hanımla evliymiş ve ilk girişimde bulunduğu gece, yaşadıkça ondan başka ikinci bir kadınla evlenmemeye ve evinden dışarıda tek bir gece bile geçirmemeye yemin etmiş bulunuyormuş. Ve bu, böylece, Sokak Döveci Mustafa’nın bir gün Divan’a çıkıp orada her bir emirin bir ya da iki oğlu olduğunu gördüğü güne kadar sürmüş. Tam da o gün, hamama gitmiş ve bir aynaya bakarken yüzünü tüm olarak kaplayan siyah sakallarının arasında oldukça fazla beyaz tüy bulunduğunu görmüş ve kendi kendine “Babanı elinden alan Yüce Varlık, sana hâlâ bir oğul vermeyecek mi?” demiş. Ve evine giderek karısını bulmuş ve asık bir yüzle, ona tek bir söz söylemeden ve yüzüne bakmadan divana oturmuş. O zaman karısı yanına yaklaşmış ve ona “Hayırlı akşamlar olsun!” demiş. O da “Karşımdan çekil git! Seni gördüğüm günden bu yana hayırlı hiçbir şey olmadı!” demiş. Kadın da “Nasıl oluyor bu?” deyince; “Seninle gerdek gecesi ilk sevişmemizde, bana, senin üzerine başka bir kadın almayacağıma yemin verdirdin! Ben de sana söz verdim. Ama bugün Divan’da gördüm ki, her emirin bir ya da iki oğlu var; o zaman aklıma ölme fikri geldi; ve Tanrı’nın bana bir oğul, hatta bir kız bile vermemesinden dolayı son derece üzüldüm! Ve çok iyi biliyorum ki, ardında evlat bırakmayan kişinin ilerde anısı da silinir! İşte yüzümün aşıklığı bu nedenledir, ey tüm tohumumu kayalık yerlere dökülürcesine harcayan kısır yaratık!” demiş. Bu sözleri işitip yüzü kızaran genç kadın “Senin böyle konuşman yersiz! Tanrı’nın adı üstüme ve yöreme olsun! Gecikme benden doğmuyor! Bunun kusuru bende değil! Ben, baharat ve kökler döverek kaç havan eskittim ve bunların tozunu ilaç diye kısırlığa karşı kullandım! Gecikmenin nedeni sen kendinsin! Sen, yassı burunlu bir katırdan başka bir şey değilsin; yumurtaların da koyuluğu olmayan bir sıvı, taneleri de dölsüz!” diye yanıt vermiş. O da “Öyle olsun! Ama gezimden döndüğüm andan başlayarak senin üzerine bir karı daha alacağım!” diye onu yanıtlamış. Kadın da “Bahtım ve kaderim Tanrı’nın takdirindedir!” demiş. Bunun üzerine adam evden çıkmış; ama, sokağa çıkınca olup bitenden pişmanlık duymuş; karısı olan genç kadın da kocasına karşı biraz yakışıksız konuştuğunu fark etmiş. İşte mermer döşeli çıkmazdaki evin sahibinin durumu böyleymiş!</p>

  <p>Fındıkçı Delile’nin durumuna gelince, o da şöyleymiş: Evin duvarları altına gelince, emirin genç karısının pencerede oturduğunu ve güzellikten yana süslendiği mücevherler kadar parlak ve giyindiği kar beyazı giysi kadar beyaz ve billur saçan bir avize gibi aydınlık olduğunu görmüş! Bunu görünce yaşlı felaket taşıyıcı, kendi kendine “Ey Delile, işte senin için hile torbasını açmanın zamanı geldi! Bakalım bu kadını kocasının evinden ayırabilecek ve mücevherlerini yağmalayıp güzel giysilerinden soyabilecek ve kendine mal edebilecek misin?” demiş. Bunun üzerine emirin penceresinin altında durmuş ve yüksek sesle Tanrı’nın adını anıp “Allah! Allah! Ve siz hepiniz Allah’ın sevgili kulları, iyilik yapmayı seven veliler, yolumu aydınlatın!” demiş.</p>

  <p>Bu yardım isteklerini duyup dilenci gibi giyinmiş bu başı örtülü yaşlı kadını görünce, mahallenin tüm kadınları harmaniyesinin uçlarını öpmeye ve onun hayır duasını almaya koşmuşlar. Ve Emir Sokak Döveci’nin karısı da “Allah belki de bu yaşlı ermiş aracılığıyla bize lütufta bulunacak!” diye düşünüp gözleri heyecandan yaşarmış; genç kadın hizmetçisini çağırmış ve ona “Git kapıcımız Şeyh Ebu Ali’yi bul, elini öp ve ona, ‘Hatun hanımım, bize Tanrı’nın lütfunu sağlayacak olan şu mübarek kadını eve almanı rica ediyor!’ de!” demiş. Hizmetçi de kapıcıyı bulmaya gitmiş ve elini öptükten sonra, ona “Ey Şeyh Ebu Ali, hatun hanımımız bize Allah’ın lütfunu sağlasın diye şu saygın yaşlı kadını içeri almanı istiyor! Belki de hayrı hepimize dokunacaktır!” demiş. O zaman kapıcı, yaşlı kadının yanına yaklaşarak ilkin elini öpmek istemiş; ama birdenbire şiddetle irkilerek bundan sakınmış ve ona “Çabuk buradan uzaklaş! Sen ki, dualarını tüm uşak takımı gibi abdest almadan yaparsın! Kirli dokunuşunla bana değip abdestimi bozup boşlama!” demiş. Kadın da ona “Allah seni bu zilletten kurtarsın ey kapıcı Ebu Ali! Çünkü Tanrı’nın ve velilerinin yüce lütufları senin üzerinedir!” demiş. Onun bu sözleri kapıcı Ebu Ali’yi çok etkilemiş; çünkü üç aylık bir süredir Sokak Döveci emir, onun ücretini ödememekte, o da bu yüzden epeydir tedirgin bulunmakta, alacağını hangi yoldan ele geçireceğini bir türlü bilememekte imiş. Bundan dolayı yaşlı kadına “Anacığım, ibriğinden bana biraz kutsal su ver, böylece senin hayır duanı alayım!” demiş. Bunun üzerine kadın sırtından ibriğini indirmiş ve onu havada birkaç kez silkelemiş; öyle ki, hurma liflerinden oluşan tıkaç yerinden fırlamış ve ibriğin içindeki üç altın dinar sanki gökten gelmişçesine yere düşüp yuvarlanmış. Kapıcı da ivedi davranıp onları yerden almış ve içinden “Şükür Allah’a! Bu yaşlı dilenci kadın gizli hazinelerin emrinde bulunduğu erenler içinden bir eren! Ona benim ücretini alamamış, en zorunlu ihtiyaçlarını bile gideremeyecek fakir bir kapıcı olduğum malum oldu; ve duasının bereketiyle havadan bu üç dinar yağdı!” demiş. Sonra dinarları yaşlı kadına uzatıp ona “Hala, belki de ibriğinden düşmüş olan şu üç dinarı al!” demiş. Kadın “Paranı al da yanımdan uzaklaş! Ben bu dünyanın işleriyle uğraşanlardan değilim! Hayır, asla! Bu parayı kendin için saklayabilir, emirin vereceği maaşın yerine bunları kullanarak biraz ferahlayabilirsin!” diyerek yanıt vermiş. Bunu duyan kapıcı ellerini havaya kaldırmış ve “Yardımlarından dolayı Tanrı’ya övgüler olsun! Tanrı esinlenmesinin bir tecellisi bu!” diye haykırmış.</p>

  <p>Bu sırada hizmetçi kız, zaten yaşlı kadına yaklaşmış bulunuyormuş; onun elini öptükten sonra, kendisini çabucak genç hanımının yanına götürmüş. Yaşlı kadın genç hanımın yanına gelince, güzelliğinden şaşkınlığa uğramış; çünkü genç kadın, tılsımlı bir yüzüğün açıp ortaya çıkardığı bir hazine kadar ışık saçıyormuş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz otuz dördüncü gece olunca, demiş ki:</i></p>

  <br/>

  <p>Yaşlı kadın, genç hanımın yanına gelince, güzelliğinden şaşkınlığa uğramış; çünkü genç kadın, tılsımlı bir yüzüğün açıp ortaya çıkardığı bir hazine kadar ışık saçıyormuş. Kendi bakımından da genç hatun, yaşlı kadının çabucak ayaklarına kapanmış ve ellerini öpmüş; yaşlı kadın da ona “Kızım, ben buraya öğütlerime ihtiyacın olduğunu bildiğimden Tanrı’nın esiniyle geldim!” demiş. Hatun da, ermiş dilencilere karşı uygulanagelen bir âdete göre, ilkin ona yiyecek bir şeyler getirmekle işe başlamış; ama yaşlı kadın yemeklere el sürmek istememiş; ve “Ben cennet taamından başka yemek yemem; bunun için yılda beş gün dışında her gün oruçluyum! Ama, çocuğum, seni üzgün görüyorum derdinin nedenini bana anlatmanı isterim!” demiş. O da “Anacığım, gerdekte ilk girişimde bulunduğu gece, kocama, benim üzerime ikinci bir karı almayacağına dair yemin ettirmiştim; ama o, başkalarının oğul sahibi olduğunu görünce, kendi de oğlan çocuğu olsun diye hırsa kapıldı; ve bana ‘Sen kısırsın!’ dedi; ben de ona ‘Asıl sen, sen kısırsın!’ diye yanıt verdim. O zaman öfkeyle dışarı çıktı ve bana ‘Gezimden döndüğümde, senin üzerine evleneceğim!’ dedi. Oysa, anacağım, ben, tehdidini yerine getirmesinden ve ona çocuklar verebilecek ikinci bir karı almasından çok korkuyorum! O, topraktan, evlerden yana zengindir, dolgun maaşı vardır, başlı başına köylere sahiptir. Eğer ikinci karısından çocuk sahibi olursa, bütün bu mallardan yoksun kalacağım!” diye yanıt vermiş. Yaşlı kadın da “Kızım, senin benim şeyhim kudretli Saldırılar Ustası, Hamilelik Babası’ndan<a href="../Text/dipnot.xhtml#Footnote0245" id="Feedback0245"><sup>[245]</sup></a> hiç haberin olmadığını görüyorum! O zaman bu ermiş kişiye yapılacak tek bir ziyaretin fakir bir borçluyu zengin bir alacaklıya, kısır bir kadını döl ambarına çevirdiğini bilmiyorsun herhalde?” demiş. Güzel hatun da “Anacığım, evlendiğim günden bu yana, evden bir kez bile dışarı çıkmadım; hatta tebrik ve başsağlığı ziyaretlerinde bile bulunmadım!” diye yanıt vermiş. Yaşlı kadın “Çocuğum, seni efendim Şeyh Saldırılar Ustası ve Hamilelik Babası’nın yanına götürmek isterim. Sakın sana uygulayacağı ağırlıktan korkma ve de ondan bir dilekte bulun! Kocan geziden döndükten sonra, seninle çiftleşmek üzere yatacak ve bundan bir erkek ya da kız çocuğuna sahip olacaksın! Ama çocuğun erkek de olsa, kız da olsa, onu efendim Hamilelik Babası’nın hizmetinde bir derviş yapacağına dair adakta bulunacaksın!” demiş.</p>

  <p>Bu sözleri duyan güzel hatun, umut ve zevkle heyecanlanmış, en güzel giysilerine bürünmüş, en güzel ziynetlerini takmış, sonra hizmetçisine “Eve iyice göz kulak ol!” demiş. Hizmetçisi de “İşittim ve itaat ettim, hanımım!” diyerek yanıt vermiş. O zaman hatun, Delile ile birlikte evden çıkmış, kapıda yaşlı kapıcı Ebu Ali’yi görmüş; kapıcı kendisine “Nereye gidiyorsunuz, hanımım?” diye sorunca “Ben, Şeyh Hamilelik Babası’nın ziyaretine gidiyorum!” yanıtını vermiş. Kapıcı, ona “Bu ermiş yaşlı kadın Allah’ın bir lütfudur hanımım! Tüm hazineler onun emrinde! Bana da üç kızıl altın dinar verdi! Ve hiçbir soru sormadan benim derdimi bildi ve ihtiyaç içinde kıvrandığımı anladı. Bütün bir yıl tuttuğu orucun hayrı başım üzerine olsun!” demiş.</p>

  <p>Bunu izleyerek, Delile ve genç hatun oradan uzaklaşmışlar; ve yolda yaşlı düzenbaz, Emir Sokak Döveci’nin karısına “İnşallah, hanımım, Şeyh Hamilelik Babası’na ziyarette bulunduğunda, sana, sadece ruh huzuru vermeyecek, arzunu da doyuracak ve kocana karşı sevgini de geri çevirecek; ve gelecekte bu konuda aranızda hiçbir anlaşmazlık ya da can sıkıntısı olmayacak ve de ona hoş olmayan sözler sarf etmeyeceksin!” demiş. Hatun da “Anacığım, bilsen bu şeyhin huzuruna çıkmayı ne çok istiyorum!” diye yanıt vermiş.</p>

  <p>Bu sırada, düzenbaz Delile, kendi kendine “Nasıl yapar da, bunca gelip gidenlerin kalabalığı içinde, onun ziynetlerini çalar ve onu çırçıplak bırakırım?” diyormuş. Sonra ansızın ona “Kızım, beni gözden yitirmeden ardımdan biraz uzaktan gel; çünkü, ben üzerlerindeki ağırlıkları taşıyamayan başkalarının yüklerini de taşıyan yaşlı bir kadınım; ve yolda giderken halk yaklaşıp bana sadaka verir ve benden bunları şeyhime götürmemi ister. Onun için şu sırada yalnız başıma yol almalıyım!” demiş. Genç kadın da yaşlı düzenbazın gerisinde, onu uzaktan izlemiş; böylece ikisi birden tacirlerin ana çarşısına gelmişler. Ve tonozlu çarşıda, uzaktan, genç kadın yürüdükçe, narin ayaklarındaki halhalların ve alnındaki küçük altınların tıpkı bir rübabın ya da bir zilin tıngırtısına benzer uyumlu ve düzenli sesleri duyuluyormuş.</p>

  <p>Böylece çarşıda yürürlerken, yanaklarını henüz ayva tüyleri bürümüş yakışıklı genç bir tacir olan Seydi Muhsin adlı gencin dükkânının önünden geçiyorlarmış. Bu tacir, genç kadının güzelliğini fark edip onu kaçamak bakışlarla izlemeye koyulmuş; yaşlı kadın da bu ilgiyi anlamakta gecikmemiş. Ve de hemen genç kadının yanına yaklaşarak ona “Gel de biraz şuracıkta otur kızım, ben bu genç tacirle bir iş görüşeyim!” demiş. Hatun da itaat edip onu daha iyi izleyebilecek olan yakışıklı tacirin dükkânına pek uzak olmayan bir yere oturmuş; ve tacir ona bir bakış fırlatır fırlatmaz neredeyse deli olacakmış! Onun böyle yanıp yakıldığını anlayan yaşlı düzenbaz, gence yaklaşmış ve selam verip aldıktan sonra, ona “Sen tacir Seydi Muhsin değil misin?” diye sormuş. O da “Elbette! Sana benim adımı kim söyledi...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz otuz beşinci gece olunca, demiş ki:</i></p>

  <br/>

  <p>“Elbette! Sana benim adımı kim söyledi?” diye yanıt vermiş.</p>

  <p>O da “Beni sana tanınmış kimseler gönderdi. Ben de sana, oğlum, şurada gördüğün genç hanımın kızım olduğunu ve büyük bir tacir olan babasının ona sayısız servet bırakarak öldüğünü bildirmek üzere geldim. Bugün ilk kez evden çıkıyor; çünkü ergenlik yaşına erişeli daha pek fazla bir zaman geçmedi ve belirli bazı işaretlerden anladığıma göre evlenecek çağa yeni ulaştı. Ben de onu dışarı çıkarmakta gecikmedim. Çünkü bilgeler ‘Kızını evlenmeye hazır tut, ama oğlun için acele etme!’ derler. Bundan dolayı, ilahi bir esinle ve gizemli bir önseziyle uyanarak, onu seninle evermek fikrine kapıldım. Sen de, onun hakkında en küçük bir kuşkuya düşme; yoksulsan onun tüm parasını sana bağışlarım ve sana bir yerine iki dükkân açarım! Ve böylece, Tanrı tarafından sadece gönül çekici bir genç kızla değil, <i>c</i> harfiyle başlayan üç arzu edilir şeye: cevahir, can rahatlığı ve cimaya<a href="../Text/dipnot.xhtml#Footnote0246" id="Feedback0246"><sup>[246]</sup></a> sahip olursun!” demiş.</p>

  <p>Bu sözleri duyunca genç tacir Seydi Muhsin, yaşlı kadına “Anacığım, bütün bunlar harika ve benim isteyebileceğimden fazla şeyler! Sana da teşekkür ederim ve ilk c ile başlayan sözcüklerden de hiç kuşku duymuyorum. Ama üçüncü c’nin anımsattığı sözcüğe gelince, bu konuda kendi gözlerimle görüp deneme yapmaksızın içim rahat etmez; çünkü anam ölmeden önce, bu konuda beni öğütledi ve ‘Senin evlenmeni isterim oğlum, ama gözlerimle görüp kızoğlan kız olduğunu anlamam koşuluyla!’ dedi. Ben de ona, onun adına, bunu yapacağıma dair söz verdim! O da gönül rahatlığıyla öldü!” diye yanıt vermiş. Bunun üzerine yaşlı kadın “Öyleyse hemen beni izle! Onu çırçıplak görmeni sağlayacağım. Ama onun epeyce ardından yürümeye dikkat göster! Ve de sakın kendini belli etme! Ben de yol göstermek üzere en önde yürüyeceğim!” diye yanıt vermiş.</p>

  <p>Bunun üzerine genç tacir ayağa kalkmış ve “Ne olacağı bilinmez, belki de evlilik sözleşmesi söz konusu olur, ben iyisi mi harcamaları karşılayacak parayı yanımda bulundurayım!” diyerek yanına bin dinar içeren bir kese almış; ve o sırada kendi kendine, “Şimdi ne yapacaksın acaba, ey Fındıkçı Delile, bu genç buzağıyı soymak için?” diye soran yol gösterici yaşlı orospuyu uzaktan izlemiş.</p>

  <p>Kendisini genç kadın, onu da yakışıklı tacir izlediği halde böylece yol alırken, adı Hacı Muhammed olan bir kuru temizleyici boyacı dükkânının önünde durmuş; bu adam tüm çarşıda iki yanlı ilişkileriyle tanınmış biriymiş. Gerçekten yılanyastığı bitkisinin girintili çıkıntılı kökünü bıçağıyla kesen bir satıcıya benziyor; incirin yumuşaklığını sevdiği gibi, narın ekşiliğine de bayılıyormuş. Bu Hacı Muhammed halhalın şıngırtısını ve küçük altınların tıngırtısını duyarak başını kaldırmış ve yakışıklı genç ile güzel genç kadını görmüş; ve içinde kıpırdayacak şeyin kıpırdadığını duymuş! Ve tam o sırada Delile onun yanına yaklaşarak, selamlaşmadan sonra oturarak “Sen kuru temizleyici Hacı Muhammed’sin değil mi?” diye sormuş. O da “Evet! Ben Hacı Muhammed’im! Ne arzu edersin?” diye yanıt vermiş. Kadın “Bana güvenilir kişiler senden söz etti. Bak şu çok hoş olan genç kıza, benim kızımdır o; şu sakalsız genç de, benim oğlumdur! Onları birlikte büyüttüm, eğitilmeleri için de epeyce masraf ettim. Bilesin ki, şimdi oturduğumuz ev harap olmuş büyük ve eski bir binadır; son zamanlarda tahta kirişler ve iri payandalarla onartıp sağlamlaştırdım; mimar başı bana ‘Ama sen bu binadan başka bir binada gidip otursan iyi olacak; çünkü bunun üzerine çökme ihtimali var! Onarım tamamlanınca, yeniden gelip oturabilirsin; ama daha önce değil!’ dedi. Ben de çıkıp geçici süreyle iki çocuğumla birlikte oturacak bir ev aramaya koyuldum; ve hayır işlemeyi seven kişiler seni salık verdiler. Şu gördüğün iki çocukla gelip senin yanında kalmayı arzuluyorum! Benim cömertliğimden de kuşkun olmasın!” diye yanıt vermiş.</p>

  <p>Yaşlı kadının bu sözlerini işitince kuru temizleyici, yüreğinin bedeni içinde raks etmeye başladığını duyumsamış ve kendi kendine “Ya Hacı Muhammed, işte ağzına üzeri kaymakla kaplı bir kadayıf sunuluyor!” demiş. Sonra Delile’ye “Gerçekte, üst katında büyük bir odası bulunan bir evim olduğu doğrudur; ama kendim, oturduğum aşağı katta başka oda bulunmadığından, bu odayı sırf bana çivit getiren köylü çağrılılarıma ayırdım!” demiş. O da “Oğlum, evimin onarımı bir ya da iki aydan fazla sürmez; biz de buralarda pek fazla kimse tanımıyoruz! Senden yukarıdaki odayı ikiye ayırmanı ve üçümüz için bir bölümünü vermeni rica ediyorum!” diye yanıt vermiş.</p>

  <p>“Ve Allah ömrünü arttırsın evladım, istersen çivit bitkisi getiren köylü çağrılıların da bizim konuğumuz olabilir! Başımız üzerinde yerleri var! Onlarla yiyip içip birlikte yatmaya hazırız!” diye eklemiş. Bunun üzerine kuru temizleyici, evinin anahtarlarını çabucak ona vermiş. Üç anahtar varmış: biri büyük, biri küçük, biri de eğri. Ve ona “Büyük anahtar evin dış kapısınındır, küçüğü holün, eğri anahtar yukarı kattaki odanın! İyi yürekli anacığım, hepsi sende kalabilir!” demiş. Bunun üzerine Delile, anahtarları alarak, ardında genç kadın, onun ardında da genç tacir olduğu halde uzaklaşarak, kuru temizleyicinin evinin bulunduğu sokağa yollanmış; ve büyük anahtarla çabucak cümle kapısını açmış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz otuz altıncı gece olunca, demiş ki:</i></p>

  <br/>

  <p>... ve büyük anahtarla çabucak cümle kapısını açmış.</p>

  <p>İlkin kendisi içeri girmiş, sonra da tacire beklemesini söyleyerek genç kadını içeri sokmuş; yukarı kattaki odaya çıkarmış ve ona “Kızım, aşağıda saygın şeyh Hamilelik Babası oturuyor! Sen beni burada bekle ve üzerindeki çarşafı çıkara dur! Seni gelip yeniden bulmada gecikmeyeceğim!” demiş. Sonra hemen aşağı inip genç tacire kapıyı açmış; ve onu hole sokarak kendisine “Burada otur ve seni kızımla yeniden gelip buluncaya kadar bekle ki, gözlerinle görüp güven duymak istediğin konuda doyum sağlayasın!” demiş. Sonra yukarıya güzel hatunun yanına çıkıp ona “Şimdi gidip Hamilelik Babası’nı ziyaret edeceğiz!” demiş. Genç kadın da “Ne büyük sevinç, anacığım!” diye haykırmış. Kadın “Ama, kızım, senin için bir bakımdan korkuyorum!” diye yanıt vermiş. Genç kadın “Nedir o, anacığım?” diye sorunca; “Aşağıda Hamilelik Babası şeyhin vekili olan budala bir oğlum var. Sıcak zaman ile soğuk zamanı ayırmayı bilmez ve her zaman çıplak dolaşır! Ama senin gibi soylu bir ziyaretçi şeyhin yanına girdiğinde, onun takındığı mücevherleri ve giydiği ipeklileri görünce, öfkeye kapılır ve üzerine atılarak giysilerini parçalar, kulaklarını yırtarak küpelerini koparır ve tüm mücevherlerini soyar. Sen iyisi mi, işe, mücevherlerini burada bırakarak ve tüm giysi ve gömleklerinden soyunarak başla; ben, senin Hamilelik Babası’nı ziyaretinden dönünceye kadar onları burada özenle saklarım!” diye yanıt vermiş. Bunun üzerine genç kadın tüm mücevherlerini çıkarmış ve tüm giysilerinden soyunmuş, üzerinde sadece ipek bir gömlek kalmış ve hepsini Delile’ye emanet etmiş; o da, kendisine “Bunları götürüp Hamilelik Babası’nın giysisinin altına koyacağım; bunlara dokunarak seni kutsasın diye!” demiş. Ve her şeyi toparlayıp aşağıya götürüp merdivenin altındaki dolaba koymuş; sonra genç tacirin yanına girmiş ve onu genç kadını bekler durumda bulmuş. Genç ona “Hani, denetleyeceğim kızın nerede?” diye sormuş. Ama yaşlı kadın birdenbire sessizce yüzünü ve bağrını elleriyle dövmeye koyulmuş. Genç tacir de ona “Neyin var senin?” diye sormuş. Kadın “Ah! Allah bu kötü niyetli, kıskanç ve iftiracı komşuları kahretsin! Benim seninle birlikte içeri girdiğimi görmüşler, senin kim olduğunu soruyorlar; ben de onlara, senin, kızım için seçtiğim, ilerde damadım olacak kişi olduğunu söyledim. Ama, onlar herhalde benim senden dolayı talihli olmamı kıskanmış olacaklar ki, gidip kızımı bulmuşlar ve ona ‘Annen seni beslemekle o denli sıfırı tüketti ki, seni uyuza ve cüzama tutulmuş birisiyle evermek istiyor?’ demişler. Ben de bu durumda ona, tıpkı senin annene verdiğin güvence gibi, onun seni çırçıplak görüp emin olmadıkça birleşmenize razı olmayacağıma dair söz verdim!” diyerek yanıt vermiş. Bu sözleri duyan tacir “Kıskançlara ve kötü niyetlilere karşı Allah’a sığınırım!” diye haykırmış. Ve bunları söyleyerek tüm giysilerinden soyunmuş ve gövdesi çıplak ve dokunulmadık saf bir gümüş gibi ortaya çıkmış. Yaşlı kadın da ona “Böylesine güzel ve pak olduğuna göre korkacak hiçbir şeyin yok!” demiş. O da “Gelsin, şimdi beni görsün!” diye haykırmış. Ve düzgün bir biçimde samur kürkünü, kemerini, altın ve gümüş kakmalı hançerini ve giysilerinin geri kalan bölümünü yanına koymuş, kıvrımları arasına da bin dinar içeren keseyi yerleştirmiş! Yaşlı kadın da ona “Bütün bu ayartı sağlayan şeyleri holde bırakmak gerekmez. Onları güvenli bir yere bırakayım!” demiş. Ve bütün bu eşyayı, tıpkı genç kızın eşyası gibi derleyerek genç tacirin yanından ayrılmış, üzerinden kapıyı kilitleyerek gidip merdiven altındaki dolaptan genç kadının eşyalarını da almış ve bunları evden taşıyarak yavaşça çıkmış.</p>

  <p>Bir kez sokağa çıkınca, iki bohçayı güvenli bir yere bırakmak fikriyle işe başlamış ve bunları tanıdığı bir baharat tacirine emanet etmiş; sonra dönüp onu sabırsızlıkla bekleyen şehvetli kuru temizleyiciyi bulmuş; tacir, kadını görür görmez “Pekâlâ, hala! Umarım ki evim size uygun gelmiştir!” demiş. O da “Senin evin kutsanmış bir ev! Beğeninin sınırında onu beğendim. Şimdi gidip bir hamal bularak oraya eşya ve mallarımızı taşıtacağım! Ama ben kendim pek çok uğraşıda bulunacağımdan ve çocuklarım bu sabahtan beri hiçbir şey yemediklerinden, işte sana bir dinar! Bunu lütfen kabul et ve onlara tiritlik ekmek ve kıyılmış et satın al ve git onlarla birlikte öğle yemeğini yiyerek yoldaşlık et!” diye yanıt vermiş. Kuru temizleyici “Peki ama, bu arada dükkânıma ve müşterilerimin emanetlerine kim bakacak?” demiş. Kadın da “Vallahi! Çırağın bakar herhalde!” diye yanıt vermiş. O da “Peki, öyle olsun!” diyerek bir tepsi ve bir porselen kap almış ve oradan söz konusu tiritlik ekmeği ve kıymayı almak üzere ayrılmış. İşte kuru temizleyicinin durumu böyleymiş! Zaten biraz sonra ona yine döneceğiz!</p>

  <p>Fındıkçı Delile’ye gelince, gidip iki bohçayı da emanet bıraktığı baharatçıdan almış ve hemen kuru temizleyicinin dükkânına dönüp çırağa “Efendin, beni, koşup kendisini fırıncıda bulmanı söylemek üzere sana gönderdi! Sen dönünceye kadar ben, dükkâna bakarım. Haydi gecikme!” demiş. Çocuk “İşittim ve itaat ettim!” diye yanıt vermiş. Ve dükkândan çıkıp gitmiş; o zaman yaşlı kadın, dükkândaki müşterilerin emanetlerine ve bulabildiği başka şeylere el koymakla işe başlamış. Onun böyle uğraş verdiği sırada, bir haftadır iş bulamayan ve de bir haşhaş yutucu olan bir eşekçi eşeğiyle birlikte dükkânın önünden geçiyormuş. Yaşlı orospu haykırarak onu çağırmış: “Hey eşekçi, buraya gel!” diyerek. Eşekçi de eşeğiyle birlikte dükkânın önünde durmuş; yaşlı kadın ona “Sen, oğlum kuru temizleyiciyi tanıyor musun?” diye sormuş. O da “Ya Allah! Hanımım, kim onu benden iyi tanır ki?” diye yanıt vermiş. Kadın da “Öyleyse, bil ki, ey dualarım üzerine olası eşekçi, zavallı çocuk...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz otuz yedinci gece olunca, demiş ki:</i></p>

  <br/>

  <p>“Öyleyse, bil ki, ey dualarım üzerine olası eşekçi, zavallı çocuk borcunu ödemekten âciz! Ve hapishaneye atıldığı her seferinde, onu ben kurtarıyorum. Ama bugün, sonunda, iflas ettiğini ilan etti. Ben de emanet bırakılan eşyayı sahiplerine geri vermek üzere toplamaya geldim. Senden buradaki pılı pırtıyı taşımam için eşeğini kiralamak istiyorum. İşte karşılığında bir dinar! Sen burada benim dönüşümü beklerken, burayı yıkmakla, tüm boya küplerini kırmakla ve yedek fıçıları imha etmekle uğraşırsın; böylece iflası denetlemek üzere kadı’nın adamları geldiğinde, dükkânda alınacak bir şey bulamasın!” demiş. Eşekçi “Başım üstüne, gözüm üstüne, hanımım! Çünkü senin oğlun kuru temizleyici ustanın bana birçok iyilikleri vardır, ben de minnettarlığımı kanıtlamak isterim. Bu hizmeti ona hiç karşılık almadan yapacağım ve Allah rızası için dükkânında ne varsa kırıp imha edeceğim!” diye yanıt vermiş. Bunun üzerine yaşlı kadın, her şeyi eşeğe yükledikten sonra, orayı terk etmiş ve eşeği yularından çekerek evine doğru yollanmış.</p>

  <p>Ve koruyucu Tanrı’nın yardımıyla, bir güçlükle karşılaşmadan evine gelmiş ve ateş üzerindeki bir tava gibi oturmuş onu bekleyen kızı Zeyneb’in yanına girmiş; kız ona “Anne, aklım fikrim hep seninleydi! Nasıl, yaptığın hileler başarılı oldu mu?” diye sormuş. Delile de “Bugün sabahleyin, dört kişiye dört oyun oynadım: Bir genç tacire, müthiş bir komutanın genç eşine, şehvetli bir kuru temizleyiciye ve bir eşekçiye! Ve onların tüm pılı pırtısını eşeğe yükleyip sana getirdim!” diye yanıt vermiş. Zeyneb de “Anacığım, sen çırçıplak bıraktığın genç taciri ve komutanın karısını soyarak; ve eşekçinin eşeğini çalarak; kuru temizleyicinin kendisinin ve müşterilerinin eşyalarını kalk gidelim ederek artık Bağdat’ta rahatça dolaşamaz bir hale gelmişsin!” diye haykırmış. Delile de “Puh! Kızım, ben, eşekçi hariç, bunların hiçbirine kafa yormam! Çünkü o beni tanır!” diye yanıt vermiş. İşte şimdilik Delile ile ilgili şeyler bunlar!</p>

  <p>Kuru temizleyici ustaya gelince, tiritlik ekmeği ve kıyılmış eti satın alınca, bunları çırağına vermiş ve onunla birlikte ilkin temizleyici dükkânına uğrayarak evinin yolunu tutmaya niyetlenmiş. Ve orada, eşekçiyi, dükkânda ne varsa imha etmekle, büyük küpleri ve fıçıları kırmakla uğraşırken bulmuş; zaten o sırada dükkân artık bir moloz yığınından ve sel gibi akan koyu mavi bir çamur ırmağından başka bir şey değilmiş. Bunu görünce “Dur ulan eşekçi!” diye haykırmış. Eşekçi çabasını durdurmuş ve kuru temizleyiciye “Şükür Allah’a ki hapishaneden çıkmışsın, ey temizleyici usta! Yüreğim gerçekten seninleydi!” demiş. O da “Sen ne diyorsun eşekçi, bütün bunlar da ne demek oluyor!” diye sormuş. Eşekçi de “Senin yokluğunda, iflasın ilan edildi!” demiş. Usta, gırtlağı sıkışmış, dudakları titreyerek ve gözleri yerinden fırlayarak “Bunu sana kim söyledi?” diye sormuş. O da “Anan söyledi; ve benden, senin yararına olarak gelip kadı’nın gönderdiği adamlar bir şey alamasınlar diye her şeyi kırıp imha etmemi de istedi!” diye yanıt vermiş. Kuru temizleyici, şaşkınlığın sınırında “Allah belanı versin, namussuz! Benim anam öleli yıllar oldu!” diye yanıt vermiş. Ve sesinin olanca gücüyle haykırarak bağrını dövmeye başlamış: “Yazık! Tüm malımı ve tüm müşterilerimi yitirdim!”. Kendi bakımından eşekçi de ağlamaya ve haykırmaya başlamış: “Yazık! Yitip giden eşeğime!” demiş. Sonra da kuru temizleyiciye “Ey kıçımın kuru temizleyicisi! Bana ananın alıp götürdüğü eşeğimi geri ver!” diye haykırmış. Kuru temizleyici de eşekçinin üzerine saldırıp gırtlağını yakalamış ve yumruk üstüne yumruk indirmiş ve “Nerede o, senin yaşlı orospun?” diye haykırmış. Ama, ta içinden kopan bir sesle eşekçi “Benim eşeğim! Benim eşeğim nerede? Eşeğimi geri ver!” diye haykırmaya başlamış. Ve her ikisi de ısırarak, hakaret ederek, kim kime daha iyi rastlatırsa, birbirinin başına, karnına şiddetli yumruklar indirerek ve dahası parmaklarıyla ezerek, rakibini pes ettirmek için husyelerini sıkarak dövüşmeye girişmişler! Bu sırada gittikçe daha fazla kalabalıklaşarak dükkânın önüne halk toplanmış; ve sonunda birbirlerine daha fazla zarar vermeden onları ayırmakta başarı sağlanmış ve orada bulunanlardan biri “Ya Hacı Muhammed, sizin ikiniz arasında ne ola ki?” diye sormuş. Ama yanıt vermekte eşekçi kıvrak davranmış ve gırtlağının olanca sesiyle öyküsünü anlatarak, sözlerini “Ben, bütün bunları kuru temizleyiciye iyilik olsun diye yaptım!” diyerek sözlerini bitirmiş. O zaman kuru temizleyiciye “Ya Hacı Muhammed, ona dükkâna baksın diye bırakan kocakarıyı sen kuşkusuz tanıyor olmalısın, değil mi?” diye sormuşlar. O da “Daha önce hiç görmemiştim! Ama benim evime oğlu ve kızıyla oturmaya gitti!” diye yanıt vermiş. O vakit orada bulunanlardan biri “Ben, vicdanıma danışarak eşekçinin eşeğinden kuru temizleyicinin sorumlu olduğuna inanıyorum; çünkü, eşekçi, kuru temizleyicinin dükkânına baksın diye yaşlı kadını görevlendirdiğini görmeseydi, bu kadına eşeğini kiralamazdı!” diye fikir yürütmüş. Bir üçüncüsü “Ya Hacı Muhammed, madem ki sen evine bu yaşlı kadını yerleştirdin, ya adamın eşeğini geri vermeli ya da bedelini tazmin etmelisin!” demiş. Sonra hepsi birden, iki hasımla birlikte kuru temizleyicinin evinin yolunu tutmuşlar. Hepsi o kadar...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz otuz sekizinci gece olunca, demiş ki:</i></p>

  <br/>

  <p>Hepsi o kadar!</p>

  <p>Genç kadınla genç tacire gelince, onların durumları da şöyleymiş: Evin giriş bölümünde genç tacir, denetlemek için genç kadının gelmesini beklerken, o da kendi bakımından, yukarıdaki odada, kendisine Hamilelik Babası’nın vekili olan budalanın Baba’ya yapacağı ziyaret için vereceği izni getirecek olan ermiş yaşlı kadını bekliyormuş. Ama yaşlı kadın dönmeyi geciktirince, güzel hatun, sadece ince gömleğine bürünmüş olarak odadan çıkıp merdivenden inmiş. O zaman evin giriş bölümünde, kadının ayağından çıkarmaya vakit bulamadığı halhalların şıngırtısını tanıyarak ona “Acele et! Seni benimle everecek olan annenle birlikte buraya gel!” diye seslenen genci duymuş. Ama genç kadın ona “Benim annem öldü! Ama sen, o sen misin budala? Hamilelik Babası’nın vekili değil misin sen?” diye seslenmiş. Genç tacir “Yok vallahi, gözüm; henüz tam olarak budala değilim! Ama Hamilelik Babası olmaya gelince, böylesine bir ünüm var sayılır!” diye yanıt vermiş. Bu sözleri işiterek kızaran genç kadın, ne yapacağını bilememiş ve boyna Hamilelik Babası’nın vekili olan budala sandığı genç tacirin sızlanmalarına karşın, yaşlı kadının gelmesini merdiven üzerinde beklemeye karar vermiş.</p>

  <p>Onlar bu durumda iken, kuru temizleyici ile eşekçiye eşlik eden kalabalık, eve gelip kapıyı çalmış ve uzun bir süre kapının içerden açılmasını beklemiş. Kimse yanıt vermeyince de kapıyı zorlamışlar ve ilkin tüm olarak çıplak olup açıkta bulunan malını kavrayıp saklamaya çalıştığını gördükleri genç tacirin bulunduğu giriş bölümüne atılmışlar. Kuru temizleyici ona “Ah! Orospu çocuğu! Nerede senin o uğursuz anan?” diye haykırmış. O da “Annem öleli çok oldu. Bu evde bulunan yaşlı kadına gelince, o benim sadece gelecekteki kaynanamdır” diye yanıt vermiş. Ve kuru temizleyiciye, eşekçiye ve tüm kalabalığa öyküsünü bütün ayrıntılarıyla anlatmış. Ve de “Denetleyeceğim kimseye gelince, şurada kapının ardında!” diye eklemiş. Bu sözleri duyunca, kapı kırılmış ve ardında kalçalarının şahane görünüşünü, üzerinde tek giysi olarak bulunan gömleğinin eteğini elinden geldiğince aşağı çekerek saklamaya çalışan çıplak ve şaşkın genç kadını görmüşler. Kuru temizleyici ona “Ah! Ey zina kızı, senin o muhabbet tellalı anan nerede?” diye sormuş. O da çok utanarak “Annem öleli çok yıllar oldu. Beni buraya getiren yaşlı kadın ise, efendim Hamilelik Babası’nın hizmetinde bir ermiş kişidir!” diye yanıt vermiş. Bu sözleri duyunca, orada bulunanların hepsi; yıkılmış dükkânına karşın kuru temizleyici ve eşeğini yitirmiş olmasına karşın eşekçi, kesesini ve giysilerini kaybetmiş olmasına karşın genç tacir öylesine gülmeye başlamışlar ki sırtüstü düşmüşler.</p>

  <p>Bunu izleyerek yaşlı kadının kendilerine oyun oynamış olduğunu anlayan üç aldatılmış kişi, ondan öç almaya karar vermişler; ilkin şaşkın genç kadına giysiler sağlamakla işe başlamışlar; o da giyinip çabucak, bir süre sonra geziden dönecek kocasını karşılamak üzere evine dönmüş.</p>

  <p>Kuru temizleyici Hacı Muhammed’e ve eşekçiye gelince, birbirlerinden karşılıklı özür dileyerek barışmışlar; ve genç tacir yanlarında olarak birlikte kentin valisi Emir Halid’i bulmaya gitmişler; ondan, yaşlı uğursuz kadından intikamlarını almasını istemek üzere tüm serüvenlerini anlatmışlar. Vali de onlara “Ey iyi yürekli kişiler, şu bana anlattığınız öykü ne inanılmaz şey!” demiş. Onlar da “Efendimiz ve Emirü’l-Müminin’in başı üzerine yemin ederiz ki, size anlattığımız her şey gerçektir!” diyerek yanıt vermişler. Vali de onlara “Bağdat’ın bunca yaşlı kadını arasından sizin sözünü ettiğiniz yaşlı kadını nasıl buluruz, ey iyi yürekli kişiler? Bilirsiniz ki, adamlarımızı haremlere sokup kadınların peçelerini kaldırtmak için görevlendiremeyiz!” demiş. Onlar da “Ey felaket! Ah! Dükkânım, ah! Eşeğim! Ah bin dinarlık kesem!” diye çığrışmışlar. Bunun üzerine vali, onların bahtına acıyarak kendilerine “İyi yürekli kişiler, gidin! Tüm kenti dolaşın ve bu kocakarıyı bulmaya çalışın! Ve onu yakalayın! Ben de, siz başarı sağlarsanız, sizin için ona işkence yaparak suçlarını itiraf ettiririm!” demiş. Böylece Fındıkçı Delile’nin aldatmış olduğu üç kişi valinin yanından çıkıp lanetli yaşlı kadını aramak üzere çeşitli doğrultularda birbirlerinden ayrılmışlar. Sonunu beklemek kaydıyla onların durumu böyleymiş!</p>

  <p>Yaşlı Fındıkçı Delile’ye gelince, kızı Zeyneb’e “Kızım, bütün bunlar bir şey değil! Daha büyük bir iş düşünüyorum ben!” demiş. Zeyneb de ona “Anacağım, ben şimdi senin için çok korkuyorum!” demiş. O da “Benim hakkımda hiçbir şeyden korkma, kızım! Ben tıpkı suya ve ateşe dayanıklı kabuğu içindeki bakla gibiyim...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz otuz dokuzuncu gece olunca, demiş ki:</i></p>

  <br/>

  <p>“... Ben tıpkı, ateşe ve suya dayanıklı kabuğu içindeki bakla gibiyim!” diye yanıt vermiş. Ve ayağa kalkarak sırtından sufi giysilerini çıkarmış; büyüklerin hizmetindeki hizmetçiler gibi giyinmiş ve Bağdat’ta işleyeceği yeni kötülükleri düşünerek evden çıkmış.</p>

  <p>Böylece, boydan boya ve enden ene güzel kumaşlar ve çok renkli fenerlerle süslenip donanmış sapa bir sokağa girmiş; yerlere zengin halılar serilmiş bulunuyormuş. İçerden şarkıların sesleri, tef vuruşları ve darbukaların çalınışları ve zillerin çınlayışları işitiliyormuş. Meskenin bayraklarla donanmış kapısında altın ve gümüşle işlenmiş kadifeden giysiler ve üç dizi incilerle süslenmiş bir fes giymiş, boynuna değerli taşlar kakılı bir gerdanlık takmış ve sırtında işlenmiş kumaştan kısa bir giysiyle donanmış genç bir çocuğu omzunda taşıyan bir köle kız varmış. Yöredeki meraklılardan ve içeri girip çıkan çağrılılardan, bu evin Bağdat tacir kâhyalarından birine ait bulunduğunu, bu çocuğun onun olduğunu ve yine tacirin bir kızı olduğunu; bakire ve ergen olan bu kızının tam da o gün nişanının kutlandığını; ve bu süs ve donanımın bu nedenle yapıldığını da öğrenmiş. Ve çocuğun annesi çağrılıları karşılamakla meşgul olup onların eve gelerek onur verdiklerini söylemek için uğraşı verdiğinden; çocuğun, eteklerine yapışıp kendisini rahatsız etmemesi için çağrılılar gidinceye kadar onu oyalamak üzere bu köle kıza emanet etmiş bulunuyormuş.</p>

  <p>Böylece, yaşlı Delile, kölenin sırtındaki bu çocuğu görüp de ana babası hakkında ve yapılan merasimin niteliği üzerinde bilgi sahibi olunca, kendi kendine “Ey Delile, şimdi senin yapacağın iş, bu çocuğu bu köleden ayırarak çalmaktır!” demiş. Ve “Kâhyanın saygın karısına karşı; bu denli geç kalmam çok ayıp oldu!” diye söylenerek ilerlemiş. Sonra da budala biri olan genç köleye, avcuna bir sahte para koyarak “İşte zahmetin için sana bir dinar! Doğru hanımının yanına çık ve ona ‘Yaşlı sütninen Ümmü’l-Hayr, uğrunda yaptığın tüm iyilikler için sana minnettar olarak, senin bu büyük gününde, kızları ile birlikte seni görmeye gelmiş; âdet gereğince bohça taşıyan kadınlarla birlikte cömertçe armağanlar getirmekte kusur da etmemiş!’ de!” demiş. Köle, ona “İyi yürekli anacığım, söylediklerini severek yerine getirirdim; ama benim genç efendim olan şu çocuk, anasını her gördüğünde, ona takılıp giysilerine asılıyor!” demiş. O da “Öyleyse gidip dönünceye kadar onu bana bırak!” diye yanıt vermiş. Köle kız da hemen sahte parayı almış, çocuğu yaşlı kadına bırakmış, çabucak işini görmek üzere yukarı çıkmış.</p>

  <p>Delile’ye gelince çocukla birlikte oradan çabucak uzaklaşmış ve onu karanlık dar bir sokağa sokarak üzerindeki tüm değerli şeyleri soymuş. Kendi kendine “Şimdi, ey Delile, hepsi bu kadar değil! Eğer sen kurnazlar içinde gerçek bir kurnazsan, bu yumurcak sayesinde hatırısayılır bir para koparman işten değil!” demiş. Bu düşünceyle, iki ayağının üzerine sıçramış, çocuğu da yanına alarak cevahirciler çarşısına gitmiş ve orada vitrininin arkasında oturmakta bulunan büyük bir cevahirci dükkânının sahibi bir Yahudi görmüş ve dükkândan içeri girerek, kendi kendine “İşte şimdi istediğim işi yapacağım!” demiş. Yahudi kendi gözleriyle izleyip onun içeri girdiğini görünce, taşıdığı çocuğa bakmış ve tacirler kâhyasının çocuğu olduğunu anlamış. Bu Yahudi, çok zengin olmasına karşın, kendisi bir satış yapmadığı sırada, komşusu kâhyanın iyi bir alış veriş yaptığını görerek onu pek çok kıskanmaktan kendini alamayan biriymiş. Böylece, yaşlı bir kadının içeri girişinden çok sevinerek, ona “Ne arzu edersin, hanımım?” diye sormuş. O da “Sen kuyumcu Ezra Usta değil misin?” diyerek yanıt vermiş. Yahudi de “Evet!” diye yanıt vermiş. Kadın “Bu çocuğun ablası, tacirler başının kızı, bugün nişanlanıyor ve şu anda söz kesme merasimi kutlanıyor. Bu kız için acele olarak şu mücevherler gerekli: İki çift altın halhal, bir çift inci küpe, telkâri bir altın kemer, üzerine yakut kakılmış yeşim kabzalı bir hançer ve bir mühür yüzüğü!” demiş. Yahudi değeri en az bin dinar tutan bu istekleri kendisine vermek için acele etmiş. Delile de “Bütün bu şeyleri koşullu olarak alıyorum! Bunları eve götüreceğim, hanımım da hangisi hoşuna giderse onu alacak! Sonra da dönüp seçtiği ziynetin parasını ödeyeceğim! Ama ben dönünceye kadar senden çocuğu elinde bulundurmanı rica ediyorum!” demiş. Yahudi “İstediğin gibi olsun!” diye yanıt vermiş. Kadın da mücevherleri almış ve doğruca kendi evine gitmiş.</p>

  <p>Genç Fettan Zeyneb annesinin içeri girdiğini görünce, ona “Nasıl bir iş tuttun anne?” diye sormuş. O da “Küçük bir iş bu kez! Tacirler başının küçük oğlunu çalıp soymakla yetindim ve onu bin dinarlık mücevher karşılığı olarak Yahudi İzra’nın yanına bıraktım!” diye yanıt vermiş. Bunu duyan kızı “Kuşkusuz! Bu kez her şey bitti! Artık çıkıp Bağdat’ta dolaşamazsın!” diye haykırmış. O da “Bugüne kadar yaptığım, yapmak istediklerimin binde biri bile değil! Sen benim için meraklanma, kızım!” diye yanıtlamış.</p>

  <p>Saf genç köle kıza gelince, kabul salonuna girmiş ve “Hanımım, sütanan Ümmü’l-Hayr sana selamlarını ve iyi dileklerini yolladı ve senin için pek sevindiğini, buraya kızlarıyla birlikte düğün günü geleceğini ve yenge hanımlar için cömert davranacağını söyledi!” demiş. Hanımı ona “Küçük efendini nereye bıraktın?” diye sorunca “Onu kendisinin yanında bıraktım, gelip eteğine yapışmasın diye! İşte şarkıcılar için bana verdiği bir dinar da burada!” diye yanıt vermiş. Ve parayı “İşte bahşişiniz!” diyerek başşarkıcıya uzatmış. Şarkıcı da parayı almış ve onun bakır olduğunu anlamış. Bunun üzerine evin hanımı hizmetçiye “Ah, orospu, çabuk in, küçük efendini bul!” diye haykırmış. Köle kız da çabucak aşağı inmiş, ama ne çocuğu ne de yaşlı kadını bulabilmiş. O zaman büyük bir haykırış koparmış ve yüzüstü yere düşmüş, bunu duyan evdeki bütün kadınlar yukarıdan koşup gelmişler ve yüreklerindeki sevinç yasa dönüşmüş. Tam bu işler olurken, tacirler kâhyasının kendisi çıkıp gelmiş; ve karısı çabucak, yüzü heyecandan altüst olmuş, neler geçtiğini ona anlatmış. Kâhya da çabucak evden ayrılıp ardında tüm tacirler, çağrılılar onu izlerken çocuğu aramaya çıkmış; her biri çeşitli doğrultularda dağılarak araştırmalar yapmışlar. Ve nihayet, binlerce korku yaşadıktan sonra, kâhya, çocuğu Yahudinin dükkânının eşiğinde soyulmuş, neredeyse çıplak durumda bulmuş. Sevinç ve öfkeyle karışık “Ah! Alçak! Çocuğuma ne yapmak istedin! Ve onu neden soydun giysilerinden?” diye haykırarak Yahudinin üzerine saldırmış. Yahudi titreyerek ve şaşkınlığın sınırında “Vallahi! Efendim, benim böylesine bir rehineye ihtiyacım yok! Ama benden kızın için bin dinarlık mücevher aldıktan sonra yaşlı kadın onu bana bırakmakta ısrar etti!” diye yanıt vermiş. Kâhya, gittikçe daha fazla kızarak “Ne dedin! Kızımın sana başvuracak kadar mücevherden yoksun olduğunu mu sanıyorsun, alçak? Çabuk bana oğlumun giysilerini ve üzerinden soyduğun süslerini geri ver!” diye haykırmış. Bu sözleri duyunca, Yahudi, korkarak “İmdadıma gelin Müslümanlar!” diye haykırmaya başlamış. Ve tam o sırada, çeşitli doğrultulardan daha önce aldatılan üç kişi çıkagelmiş: Eşekçi, genç tacir ve kuru temizleyici! Ve durum hakkında bilgi alarak ve neyin söz konusu olduğunu anlayarak bir an bile bunun yaşlı uğursuz kadının yeni bir marifeti olduğundan kuşku duymamışlar ve “Biz bu yaşlı kadını tanıyoruz! Bu, sizden önce bizi dolandıran bir sahtekârdır!” diyerek haykırmışlar. Öykülerini orada bulunanların şaşkın bakışları arasında anlatmışlar. Onları dinleyen kâhya da ister istemez buna katlanmış ve “Çocuğumu bulmak da ne olsa bir talih eseri! Madem ki onu kurtardım, kurtarmalık saydığım giysi ve süsleri artık beni ilgilendirmiyor! Ama günün birinde o yaşlı kadından bunun acısını çıkarırım!” diye haykırmış. Ve evine daha fazla gecikmek istemeyerek karısıyla çocuklarını bulmanın sevincini paylaşmaya koşmuş.</p>

  <p>Yahudiye gelince, o üç kişiye “Şimdi onun nereye gitmiş olduğunu düşünüyorsunuz?” diye sormuş. Onlar da “Araştırmalarımızı sürdürüyoruz!” diye yanıt vermişler. Yahudi “İzin verin ben de sizinle birlikte geleyim!” demiş. Sonra da “İçinizden herhangi biriniz onu bu marifetlerini işlemeden önce tanıyor muydu?” diye sormuş. Eşekçi “Ben tanıyordum!” diye yanıt vermiş. Yahudi ona “Öyleyse, bizim birlikte görülmemiz doğru olmaz. Araştırmalarımızı onu kuşkulandırmamak için ayrı ayrı yapmalıyız!” demiş. O zaman eşekçi “Çok doğru! Ve birbirimizi görüp danışmak için buluşma yeri olarak berber Magripli Hacı Mesud’un dükkânında öğleyin buluşalım!” diyerek cevap vermiş. Buluşma saati ve yeri kabullenilip her biri ayrı bir yanda araştırmalarını sürdürmüşler. Tanrı, yaşlı hilebazı önce eşekçinin görmesini takdir etmiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz kırk birinci gece olunca, demiş ki:</i></p>

  <br/>

  <p>Tanrı, yaşlı hilebazı, yeni bir girişimde bulunmak üzere kentte dolaşırken, önce eşekçinin görmesini takdir etmiş. Gerçekten, eşekçi onu görür görmez, kılığını değiştirmiş olmasına karşın kendisini tanımış ve üzerine “Allah belanı versin, yaşlı çöküntü, kuru kütük! Sonunda seni buldum!” diye haykırmış. Kadın “Senin neyin var oğlum?” diye sormuş. O da “Eşek! Bana eşeğimi geri ver!” diye bağırmış. Sevecen bir sesle kadın “Yavrum, alçak sesle konuş ve Tanrı’nın örtüsüyle örtmüş bulunduğu şeyle yetin! Söyle bakalım! Ne istiyorsun? Eşeğini mi, yoksa başkalarının malını mı?” diye sormuş. O da “Sadece eşeğimi!” diye yanıt vermiş. Kadın “Oğlum, senin fakir olduğunu biliyorum, seni eşeğinden de yoksun kılmak istemem! Onu dükkânı şuracıkta tam karşıda olan Magripli berber Hacı Mesud’a bıraktım. Gidip hemen onu bulayım ve eşeği bana geri vermesini rica edeyim! Biraz beni bekle!” demiş. Mesud’un dükkânına gitmişler. Kadın ağlayarak içeri girmiş, onun elini öpmüş ve “Nedir bu başıma gelenler!” demiş. Berber ona “İyi yürekli hala, neyin var senin?” diye sormuş. O da “Şurada dükkânın karşısında duran oğlumu görüyor musun? Meslek olarak, eşek sürücüsüdür. Ama bir gün hasta oldu, bedenini soğuk hava çarpmış; bu onun kanını bozdu, aklını aldı ve onu deli etti. O zamandan beri boyuna eşeğini sorup duruyor. Uyanmışsa ‘Eşeğim!’, yatmışsa ‘Eşeğim!’ diye bağırıyor. Yürürken ‘Eşeğim!’ diye haykırıyor. Hekimlerden bir hekim bana, ‘Oğlunun aklı yerinden oynamış; büyük bir zihin bozukluğu içinde! Onu hiçbir şey iyileştiremez ve zıvanasına oturtamaz. Ancak ağzının dibindeki iki iri azı dişi çekilirse ve şakakları kuduz böceği sümüğüyle ovulur ya da ütüyle dağlanırsa geçer!’ dedi. İşte sana zahmetin için bir dinar; onu çağır ve kendisine ‘Eşeğin benim yanımda, gel!’ de!” demiş.</p>

  <p>Bu sözleri işitince, berber “Eğer ona eşeğini geri vermezsem, bir yıl oruç tutayım, hala!” diye haykırmış; ve yanındaki mesleğinin her türlü işini gören iki kalfadan birini çağırarak ona “Git, iki çiviyi ateşte iyice kızart!” demiş. Sonra da eşekçiye “Hey, oğlum, gel buraya! Eşeğin bende!” diye bağırmış. Ve eşekçi dükkâna girdiği sırada, yaşlı kadın dışarı çıkmış ve eşikte durmuş.</p>

  <p>Eşekçiyi bir kez dükkâna sokunca, berber, onu elinden tutup dükkânının art yanındaki odaya götürmüş; orada karnına bir yumruk vurarak ve de çelmeleyerek sırtüstü yere devirmiş; hemen iki kalfa koşup yetişmiş, eşekçinin el ve ayaklarını sıkı sıkıya bağlayıp onu en ufak bir hareketi bile yapamaz hale getirmiş. O zaman berber ustası ayağa kalkmış ve eline demircilerinkine benzer iki kerpeten almış; başkaldıran dişleri yola getirmek için bunları kullanacakmış; ve kolunun bir tek hareketiyle iki azı dişini birden söküvermiş. Bunu izleyerek, eşekçinin uğuldayıp kıpırdanmasına karşın başarılı olmak üzere Tanrı’nın adını anarak eline bir kıskaç almış ve ucundaki kızgın çivilerle adamın iki şakağını da birbiri ardından iyice dağlamış.</p>

  <p>Berber bu iki işlemi de yapıp tamamlayınca, eşekçiye “Vallahi! Anan herhalde benden hoşnut kalacaktır! Onu çağırayım da gelsin, yaptığım işin ve sağladığım şifanın etkisini görsün!” demiş. Ve eşekçi kalfaların yumruğu altında çırpınırken berber dükkânına döndüğünde ve sanki bir rüzgâr esmiş de her şeyi götürmüşçesine dükkânın boşaltılmış olduğunu görmüş. Ortalıkta ne usturalar, ne sedef el aynaları, makaslar, bileyi köselesi, leğenler, ibrikler ne de peçete ve peşkirler, arkalıksız iskemleler kalmış; her şey yitip gitmiş! Hiçbir şey kalmamış! Hatta bütün bu şeylerin gölgesi bile! Kadın da ortalarda görünmüyormuş. Hiç! Kadının kokusu bile! Ve dahası, dükkân sanki o anda yeni kiralanacakmış gibi süpürülmüş ve sulanmış bulunuyormuş.</p>

  <p>Bunu gören berber, öfkesinin sınırında dükkânın arka yanına fırlamış, eşekçinin boğazına sarılmış ve onu bir sırt küfesi gibi sallamış; ve “Nerede senin o aracı anan?” diye haykırmış. Zavallı eşekçi, acıdan ve öfkeden deliye dönmüş olarak ona “Ah! Binlerce erdemsizin oğlu! Anam mı? Çoktan Allah’ın rahmetine kavuştu!” demiş. Ama berber onu hâlâ sarsıyor ve “Nerede anan? Seni buraya getiren ve tüm dükkânı soyduktan sonra çekip giden o yaşlı oruspu!” diye haykırıyormuş. Eşekçi, bedeni titremeler içinde tam yanıt vermeye hazırlanırken, boşu boşuna araştırmalarından dönen üç aldatılmış; kuru temizleyici, genç tacir ve Yahudi ansızın dükkâna girmişler. Ve gözleri yerinden fırlamış berberi, yanakları dağlanmış ve şişmiş ve ağzından kan köpüren ve henüz sinirlerinden ayrılmamış olan ağzının iki yanındaki azı dişleriyle eşekçiyi görmüşler.</p>

  <p>O zaman “Ne oldu Allah aşkına?” diye haykırmışlar. Eşekçi de, gırtlağının olanca sesiyle “Müslümanlar, bu namussuza karşı adalet istiyorum!” diye haykırmış. O zaman berbere “Mesud Usta, eşekçiye neden bunu yaptın?” diye sormuşlar.</p>

  <p>Berber de kendince, dükkânın yaşlı kadın tarafından soyulması dahil, her şeyi anlatmış. O zaman, aynı yaşlı kadının yeni bir marifetiyle karşılaşmış bulunduklarından kuşku duymamışlar; ve “Aman yarabbi! Bütün bunlara neden olan o lanet yaşlı kadın!” diye haykırmışlar. Karşılıklı açıklamalar yapılarak iki yan barıştırılmış.</p>

  <p>O zaman berber çabucak dükkânını kapatmış ve araştırmalarında yardımcı olmak üzere dört aldatılmışa katılmış; zavallı eşekçi de “Ah eşeğim! Vah yiten azı dişlerim!” diye sızlanıp duruyormuş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz kırk ikinci gece olunca, demiş ki:</i></p>

  <br/>

  <p>“Ah eşeğim! Vah azı dişlerim!” diyerek sızlanıp duruyormuş.</p>

  <p>Böylece kentin çeşitli semtlerinde dolanıp durmuşlar; ama ansızın bir sokağa dönüp girerken, karşılarına çıkan Fındıkçı Delile’yi bu kez de ilkin görüp tanıyan eşekçi olmuş; çünkü içlerinde onun adını ya da oturduğu yeri bilen başka kimse yokmuş. Ve onu görür görmez eşekçi “İşte orada! Şimdi artık bize yaptıklarını ödeyecek!” diye bağırarak kadının üzerine atılmış; ve hep birlikte onu kentin valisi Emir Halid’in yanına götürmüşler.</p>

  <p>Valinin konağına ulaştıklarında, yaşlı kadını muhafızlara teslim etmişler ve onlara “Biz valiyi görmek istiyoruz!” demişler. Onlar da “Öğle uykusunda! Biraz bekleyin de uyansın!” demişler. Ve beş şikâyetçi avluda beklemiş; o sırada muhafızlar yaşlı kadını, vali uyanıncaya kadar haremde bir odaya kapatmaları için haremağalarına teslim etmişler.</p>

  <p>Hareme gelen yaşlı hilebaz, valinin eşinin bulunduğu daireye kadar sızmayı başarmış; selam ve el öpmelerden sonra, işlerden hiç haberi olmayan kadına “Hanımım, efendimiz valiyi görmek istiyordum!” demiş. O da “Vali öğle uykusunda! Peki, ondan ne istiyorsun?” diye yanıt vermiş. Kadın “Bir esir taciri olan kocam, geziye çıkmadan önce bana beş memluk bırakıp bunları en yüksek fiyat verene satmamı söyledi. Vali efendimiz bunları benim yanımda gördü ve bunlar için bin iki yüz dinar önerdi; onları bu fiyata kendisine bırakmaya razı oldum ve şimdi teslim etmeye geldim!” demiş. Aslında valinin de köleye ihtiyacı varmış; hatta bir gün önce, karısına da böylesi bir satın alma işi için bin dinar vermiş bulunuyormuş. Bundan dolayı yaşlı kadının sözlerinden kuşkulanmamış; ve ona “Nerede bu beş köle?” diye sormuş. Kadın da “Şurada, konağın bahçesinde pencerenin altında!” diye yanıt vermiş. Hatun da avluya bakarak valiyi bekleyen beş şikâyetçiyi görmüş. Bunun üzerine “Vallahi, oldukça iyi görünüyorlar! Onlardan teki bile başlıbaşına bin dinar eder!” demiş. Sonra gidip çekmecesini açmış; ve kadına “İyi yürekli anacığım, satış bedelini karşılamak için sana daha iki yüz dinar borcum kalıyor! Ama bu para yanımda olmadığı için valinin uyanışını beklemeni rica ediyorum!” diyerek bin dinarı kadına vermiş. Yaşlı kadın “Efendim, bana içirdiğiniz bir testi şurup için yüz dinarı bağışlıyorum, öteki yüz dinarı da bir sonraki ziyaretimde sizden alırım! Şimdi senden, eski kölelerime görünmek istemediğimden beni hareme özgü kapıdan çıkartmanı rica ediyorum!” diyerek yanıt vermiş. Valinin karısı da kendisini gizli kapıdan çıkartmış ve Koruyucu Tanrı da onu korumuş ve hiçbir engele uğramadan evine ulaştırmış.</p>

  <p>Kızı Zeyneb, içeri girdiğini görünce, ona “Anacığım, bugün neler yaptın?” diye sormuş. O da “Kızım, valinin hanımının yanına uğradım; ve ona köle olarak eşekçiyi, kuru temizleyiciyi, Yahudiyi, berberi ve genç taciri bin dinara sattım! Bununla birlikte kızım, içlerinden sadece biri zihnimi kurcalıyor ve kavrayışından çekiniyorum: Eşekçiden! Çünkü, bu orospu çocuğu her defasında beni tanıyor” diye yanıt vermiş. Kızı da “Öyleyse, anacığım, artık ulu orta dışarı çıkma! Evde kal ve ‘Çömleğin her defasında yere çalınıp kırılmayışı, onun hiç kırılmayacağı anlamına gelmez’ atasözünü unutma!” demiş. Ve bir daha dışarı çıkmaması için, onu kandırmaya çalışmış; ama boşuna!</p>

  <p>Beş kişiye gelince, onların durumu da şöyleymiş: Vali öğle uykusundan uyanınca, karısı ona “Uykunun tatlılığı sana yarasın! Beş kölenin almışı dolayısıyla senin adına memnun oldum!” demiş. O da “Hangi köleler?” diye sormuş. Kadın “İşi benden niye gizliyorsun? Yoksa onları ansızın karşıma çıkarıp beni şaşırtmayı mı düşünüyordun?”<a href="../Text/dipnot.xhtml#Footnote0247" id="Feedback0247"><sup>[247]</sup></a> demiş. Vali de “Vallahi, ben köle falan satın almadım! Sana bu bilgiyi kim verdi?” demiş. Kadın “Kendisinden onları bin iki yüz dinara satın aldığın ve onları bana getiren ve avluda beklerlerken gösteren ve de her birinin sırtında başlıbaşına bin dinar eden giysiler bulunan kölelerin sahibi yaşlı kadının ta kendisinden!” diye yanıt vermiş. Vali “Ve sen de ona para verdin, öyle mi?” diye sormuş. Kadın da “Evet vallahi!” demiş. Bunu duyan vali çabucak aşağı inmiş; ve orada eşekçi, berber, Yahudi, genç tacir ve kuru boyacıdan başka kimse görememiş; ve muhafızlarına “Satın alınmaları için hanımınıza getirilen beş köle nerede?” diye sormuş. Onlar da “Efendimizin uyumasından bu yana biz şuradaki beş kişiden başkasını görmedik!” diye yanıt vermişler. Bunun üzerine vali bu beş kişiye dönmüş ve onlara “Sizin sahibiniz olan yaşlı kadın, sizi bin dinara bana satmak üzere buraya getirmiş! Lağım çukurunu boşaltmak üzere hemen işe başlayın!” demiş. Bu sözleri duyan beş şikâyetçi, şaşkınlığın sınırında “Eğer senin adaletin buysa, davranışına karşı halifeye başvurmaktan başka yapacak şey kalmıyor! Biz ne alınıp ne satılacak durumu olan özgür insanlarız. Yallah! Gel bakalım bizimle birlikte halifenin yanına...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz kırk üçüncü gece olunca, demiş ki:</i></p>

  <br/>

  <p>“Yallah! Gel bakalım bizimle birlikte halifenin yanına!” diye haykırmışlar. Bunun üzerine vali “Siz köle değilseniz, dolandırıcı ya da hırsız olmalısınız! Bu yaşlı kadını konağıma siz getirdiyseniz, onunla bu dolandırıcılıkta işbirlikçisiniz demektir! Ben de sizin her birinizi yabancılara yüzer dinara satarım!” demiş.</p>

  <p>Onlar böyle konuşurlarken, konağın avlusuna, genç karısının başına gelenlerden şikâyetçi olmak üzere, saray muhafızlarının komutanı Sokak Döveci girmiş. Gerçekten gezisinden dönünce, komutan, karısını utanç ve heyecandan yatağa düşmüş olarak bulmuş; ve başına gelenleri ondan öğrenmiş ve de kadın “Bütün bunlar, beni, Hamilelik Babası’nın aracılığına başvurduran senin kaba sözlerin yüzünden oldu!” diye eklemiş imiş.</p>

  <p>Emir Döveç valiyi gördüğü anda, ona “Sen yaşlı aracı kadınları haremine sokup emirlerin karılarını dolandırmalarına olanak mı sağlıyorsun? Senin bütün mesleğin bu mu? Vallahi! Ben, bana karşı işlenen dolandırıcılıktan ve karımın uğradığı zararlardan seni sorumlu tutuyorum!” diye haykırmış. Komutan Sokak Döveci’nin bu sözlerini duyan beş şikâyetçi “Ey emir, ey yiğit Komutan Döveç, biz de sorunumuzu sizin ellerinize emanet ediyoruz!” demişler. O da “Sizlerin açıklanacak ne sorununuz var?” diye sormuş. O zaman kendisine tüm öykülerini anlatmışlar; ama onları burada yeniden anlatmak yararsız! Ve Komutan Döveç, onlara “Kuşkusuz siz dolandırılmışsınız! Ve eğer vali sizi hapse atabileceğini sanıyorsa, çok aldanıyor!” demiş.</p>

  <p>Vali bütün bu sözleri işitince, Komutan Döveç’e “Ey emir, senden yana tazminat ödemeyi ve karına ait eşyayı iade etmeyi kabul ederim. Yaşlı dolandırıcıyı yakalama işini de kendi üzerime alıyorum!” demiş. Sonra beş şikâyetçiye dönüp onlara “İçinizden hanginiz yaşlı kadını tanıyor?” diye sormuş. Eşekçi, ötekiler hep bir ağızdan kendisine eşlik ederken “Biz hepimiz onu tanıyoruz!” diye yanıt vermiş. Eşekçi ayrıca “Ben onu kıvılcım saçan mavi gözleriyle bin orospu arasından tanırım! Yalnız bize yardım etmeleri ve onu yakalamaları için muhafızlardan on kişi ver!” diye eklemiş. Ve vali, onlara istedikleri muhafızları verince, konaktan çıkmışlar.</p>

  <p>Böylece başlarında eşekçi olduğu halde, sokakta ancak birkaç adım atmışlarken tam karşılarına yaşlı kadın çıkmış ve onları görünce kaçmaya kalkışmış. Ama onu yakalamak başarısını göstermişler; ve ellerini ardından bağlayarak onu valinin huzuruna çıkarmışlar; o da kendisine “Çalınan o kadar eşyayı ne yaptın?” diye sormuş. Kadın “Ben mi? Ben kimseden hiçbir şey çalmadım! Hiçbir şey de görmedim! Bütün bunları da anlayamıyorum!” diye yanıt vermiş. O zaman vali hapishane muhafızlarının komutanına dönmüş ve ona “Bunu yarına kadar en küflü ve karanlık zindanına at!” demiş. Ama zindancı “Vallahi! Ben üzerime böyle bir sorumluluk almaktan sakınırım! Çünkü kaçmak için nasıl olsa bir yol bulacağından eminim!” diye yanıt vermiş. Bunu duyunca vali “En iyisi, kaçmaması için onu hepiniz göz önünde tutmalı ve bütün gece gözetip durmalısınız! Böylece yarın yargılayabiliriz!” demiş. Ve ata binip peşinden gelenlerle birlikte onu Bağdat’ın duvarları dışına çıkartmış ve saçlarından kırlık yerdeki bir direğe bağlatmış.</p>

  <p>Böylece beş şikâyetçi ve özellikle eşekçi, kendilerine karşı işlediği onur kırıcı ve dolandırıcılıkla ilgili suçların esinlediği adları anarak yağdırdıkları hakaretlerden doyum sağlamaya başlamışlar. Ama, bir eşekçinin hakaret torbasının ve bir berberin kötülük leğeninin ve bir kuru temizleyicinin hamız<a href="../Text/dipnot.xhtml#Footnote0248" id="Feedback0248"><sup>[248]</sup></a> fıçısının dibi olduğu gibi her şeyin de bir sonu olduğundan; ve üç günlük uykusuzluk ve heyecan da onları tükettiğinden, beş şikâyetçi, yeme içmeleri bir kez bitince, düzenbaz Delile’nin saçlarından bağlandığı direğin dibinde uyuyakalmışlar.</p>

  <p>Gecenin epeyce ilerlemiş bir saatinde, beş şikâyetçi direğin dibinde horlarlarken, atlarına binmiş iki Bedevi yüksek sesle aralarında konuşarak oradan geçiyorlar ve Delile’nin bağlanmış bulunduğu yere yaklaşıyorlarmış. Aralarında geçen ve duyarlıklarını ortaya koyan konuşmaları yaşlı kadın işitmiş. Bedevilerden biri, gerçekten, yol arkadaşına “Senin, kardeşim, o harika Bağdat’ta oturduğun sırada tattığın en iyi şey ne oldu?” diye soruyormuş.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz kırk dördüncü gece olunca, demiş ki:</i></p>

  <br/>

  <p>“Senin, kardeşim, o harika Bağdat’ta oturduğun sırada, tattığın en iyi şey ne oldu?” diye soruyormuş. Öteki, kısa bir süre sustuktan sonra “Ben, vallahi, orada yağda kızartılıp arasına bal ve üzerine kaymak konmuş pişi yedim! En çok sevdiğim şey bu oldu! Kuşkusuz Bağdat’ta başıma gelen en tatlı olay bu!” demiş. O zaman öteki, tavada kızartılmış ve üzerine bal dökülmüş ve kaymakla örtülerek tatlılaştırılmış pişinin kokusunu soluyarak “Arapların onuru üzerine yemin ederim ki, ben de Bağdat’a gidince, çölde yaşadığım sürece ömrümde tatmadığım bu tatlıdan yiyeceğim!” diye haykırmış. O zaman, daha önce bu arasına bal ve üstüne kaymak konmuş tatlıyı yiyen Bedevi, tatlı üzerine ilgisini çektiği arkadaşından izin alarak geldiği yoldan geri dönmüş. Öteki ise, Bağdat’a doğru yolunu sürdürmüş. Delile’nin saçlarından asılı bulunduğu direğin yanına gelmiş; yöresinde uyumakta olan beş kişinin de farkına varmış.</p>

  <p>Ve bunu görünce yaşlı kadına yaklaşmış ve ona “Sen kimsin? Ve neden buradasın?” diye sormuş. Kadın da ağlayarak “Ey Arapların Şeyhi, senden beni korumanı diliyorum!” demiş. O da “En büyük sığınılacak kişi Tanrı’dır! Ama bu direğe neden böyle bağlandın?” diye sormuş. Kadın da “Bil ki, ey Arap Şeyhi, ey onurlu kişi, benim düşmanım olan, ballı kaymaklı pişi yapan bir tatlıcı vardır. Bu tatlıları yapmakta kuşkusuz Bağdat’ta üstüne çıkacak yoktur. Ben, önceki gün, bana yaptığı bir hakaretin öcünü almak üzere onun camekânın önüne yaklaştım ve tatlılarının üzerine tükürdüm. Tatlıcı da gidip beni valiye şikâyet etti; o da beni bu direğe bağlanmaya ve bir oturuşta on tabak dolusu ballı kaymaklı pişiden yemedikçe burada bağlı kalmayı sürdürmeye mahkûm etti. Yarın bana on tabak dolusu tatlıyı getirecekler. Benimse, ey Arapların Şeyhi, doğrusu, bütün tatlılara, özellikle de ballı kaymaklı pişiye karşı içimde bir isteksizlik vardır. Ne felaket yarabbi! Burada böyle açlıktan geberip gideceğim!” diye yanıt vermiş. Bedevi “Arapların onuru üzerine yemin ederim ki, ben kabilemden ayrılıp Bağdat’a sırf bu ballı pişiyi yiyip doyum sağlamak için gelmiş bulunuyorum! Eğer sen istersen, benim iyi yürekli halacığım, tabaklardaki tadılan ben yer bitiririm!” diye haykırmış. Kadın “Benim yerime bu direğe bağlanmayı göze almadan bunu yapmana izin vermezler! Ve zaten her vakit yüzüm örtülü olduğundan hiç kimse beni görmemiştir; hiç kimse de değişikliğin farkına varmaz! Bunun için beni kurtardıktan sonra benimle giysi değiştirmen yeter!” diye cevap vermiş. Bundan başka bir şey istemeyen Bedevi, onu çabucak bağlarından kurtarmış; direğe onun yerine kendini bağlatmış; kadın da, o sırada, Bedevinin harmaniyesine bürünerek ve başına kara deve tüyünden alınlığını takarak, atın üzerine atlamış ve Bağdat’a doğru uzaklaşarak gözden kaybolmuş.</p>

  <p>Ertesi sabah gözlerini açtıklarında beş şikâyetçi, yaşlı kadına hayırlı günler dilemek yerine geçecek şekilde geceki sövgülerini tekrarlamışlar. Ama Bedevi onlara “Ballı pişiler nerede? Midem onları korkunç şekilde istiyor!” demiş. Bu sesi duyunca, beş kişi birden “Vallahi! Bu bir erkek! Konuşmasından da Bedevi olduğu anlaşılıyor!” diye haykırmışlar; ve eşekçi ayağa fırlayarak ona yaklaşmış ve kendisine “Ya Bedevi, orada ne yapıyorsun? Ve nasıl cesaret ettin de yaşlı kadını çözdün?” diye sormuş. Bedevi ise “Ballı pişiler nerede? Ben bütün gece hiçbir şey yemedim! Balı da esirgemeye kalkmayın sakın! Zavallı yaşlı kadının tatlıdan nefret eden bir bünyesi var; bense bayılırım tatlılara!” diye yanıt vermiş.</p>

  <p>Bu sözleri işiten beş şikâyetçi, tıpkı kendileri gibi Bedevinin de yaşlı kadın tarafından kandırıldığını anlamışlar. Ve umutsuzluklarından dolayı yüzlerini yumruklarıyla döverek “İnsan, Tanrı’nın yazdığı yazgının dışında kalıp bahtından ve olacaklardan kaçınamıyor!” diye haykırmışlar. Artık ne yapacaklarını bilemeden orada öylece oturmaktalar iken, bulundukları yere, muhafızlarıyla birlikte vali gelmiş; ve direğe yaklaşmış. Onu gören Bedevi, kendisine “Hani ballı pişi tabakları nerede?” diye sormuş. Bu sözleri duyan vali, başını direğe kaldırıp orada yaşlı kadının yerini alan Bedeviyi görmüş; beş kişiye dönerek “Bu da nesi?” diye sormuş. Onlar da “Bahtın cilvesi!” yanıtını vermişler; ve “Yaşlı kadın bu Bedeviyi kandırarak kaçmış; ve onun kaçışından halife önünde biz seni sorumlu tutacağız. Onu gözetmek için bizim yanımızda muhafız bıraksaydın, kaçamazdı. Biz alınıp satılacak köle olmadığımız gibi muhafız da değiliz!” diye eklemişler. Bunun üzerine vali Bedeviye dönmüş ve ona olan biteni sormuş. Ve o da, büyük iştahlı haykırışlarla donatarak öyküsünü anlatmış; sonunda da “Şimdi bana ballı pişileri getirin!” demiş. Bu sözleri duyan vali ve muhafızlar hatırı sayılır bir kahkaha koparmışlar. Ve beş şikâyetçi de kan ve öfkeyle kızarmış gözlerini döndürerek valiye “Senin yakanı efendimiz Emirü’l-Müminin’in huzuruna çıkıncaya kadar bırakmayacağız!” demişler. Bedevi de sonunda aldatılmış bulunduğunu anlayarak aynı şekilde valiye “Ben, atımın ve giysilerimin yitmesinden yalnız seni sorumlu tutmaktayım!” demiş. Bunun üzerine vali, onların hepsini Bağdat’a Emirü’l-Müminin Halife Harun Reşid’in sarayına götürmek zorunda kalmış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz kırk beşinci gece olunca, demiş ki:</i></p>

  <br/>

  <p>... Hepsini birlikte Bağdat’a, Emirü’l-Müminin Halife Harun Reşid’in sarayına götürmek zorunda kalmış.</p>

  <p>Onların dinlenmesi kabul edilmiş ve ilk şikâyetçilerden biri olan Sokak Döveci’nin onlardan önce geldiği Divan’a girmişler. Halife, böylesi işleri kendisi ele almakla, onları birbiri ardından sorgudan geçirerek işe başlamış: İlkin eşekçiyi, en sonra da valiyi... Ve bunların her biri halifeye öyküsünü tüm ayrıntılarıyla anlatmış. Dinlediklerinden büyük hayret duyan halife, orada bulunanların hepsine birden “Atalarım Beni Abbas üzerine yemin ederim ki, sizden çalınan her şey size iade edilecektir. Sen, eşekçi, eşeğinle birlikte tazminat alacaksın! Sen berber, bütün eşyanı ve aletlerini edineceksin! Sen, tacir, keseni ve giysilerini! Sen Yahudi mücevherlerini alacaksın! Sen kuru temizleyici yeni bir dükkâna sahip olacaksın! Ve sen Arap şeyhi, atını, giysilerini alacak ve canının istediği ve midenin aldığı kadar ballı pişi tatlısı yiyeceksin! Tabii ki, ilkin yaşlı kadını bulmak gerek!” demiş. Ve vali ile Komutan Döveç’e dönerek, onlara “Sen, Emir Halid, senin bin dinarın da iade edilecek ve sen Emir Mustafa, karının ziynetleri ve giysileriyle birlikte tazminat alacaksın! Ama ilkin ikinizin yaşlı kadını bulması gerek! Size bu görevi veriyorum!” demiş.</p>

  <p>Bu sözleri işiten Emir Halid, giysilerini silkeleyip ellerini havaya kaldırmış ve “Vallahi! Ey Emirü’l-Müminin, beni bağışla! Bu görevin yerine getirilmesini üstlenmek istemiyorum! Bu yaşlı kadının beni düşürdüğü bunca açmazdan sonra, beni güç duruma düşürüp işin içinden sıyrılmanın yollarını bulamayacağına güvence veremem!” diye haykırmış. Halife de gülmeye başlayarak ona “Öyleyse bir başkasını bu işle görevlendir!” demiş. O da “Bu durumda, ey Emirü’l-Müminin, sen kendin yaşlı kadını araması için Bağdat’ın en marifetli adamı, aynı zamanda güvenlik amiri de olan Sağ Kolun Güve Ahmed’i görevlendir!” demiş. Bunun üzerine halife “Ya Mukaddem Ahmed!” diye seslenmiş. Güve Ahmed hemen ileri çıkıp elleri arasından toprağı öperek halifeye saygı duruşunda bulunmuş; ve ona “Emriniz, ey Emirü’l-Müminin!” demiş. Halife kendisine “Dinle, Ahmed Reis, ortalıkta şu ve şu işleri yapmış olan yaşlı bir kadın var. Seni onu bulup bana getirmekle görevlendiriyorum!” demiş. Güve Ahmed “Onun işi tamamdır, ey Emirü’l-Müminin!” demiş ve beş şikâyetçiyle Bedeviyi halifenin yanında bırakarak huzurdan ayrılmış.</p>

  <p>Güve Ahmed’in okçularının başı, bu tür araştırmaların ustasıymış. Adı da Deve Sırtı Eyüb’müş. Amiri eski hırsız Güve Ahmed ile olanca özgürlüğüyle konuşma âdeti olduğundan ona yaklaşmış ve kendisine “Ahmed Reis, Bağdat’ta bir tek yaşlı kadın yok ki! Sakalım üzerime yemin ederim ki: Onu yakalamak kolay olmayacak!” demiş. Güve Ahmed de ona “Peki, sen bana bu konuda ne söyleyeceksin, ey Deve Sırtı Eyüb?” diye sormuş. O da “Yaşlı kadını ele geçirmek için adamlarımız yeterli değil! Benim görüşüme göre Felaket Hasan Reis’i de kırk okçusuyla bize katılmaya karar verdirmeliyiz! Çünkü bu tür işlerde o, bizden de tecrübelidir!” diye yanıt vermiş.</p>

  <p>Ama Güve Ahmed suçluyu yakalama onurunu onunla paylaşmak istemediğinden, sarayın cümle kapısında durmakta bulunan Felaket Hasan’ın da işitebileceği bir tarzda, yüksek sesle “Vallahi! Ey Deve Sırtı, işlerimizi görmek için ne zamandan beri başkalarına ihtiyaç duyuyoruz?” diyerek yanıt vermiş. Ve kibirli bir şekilde atına kurulmuş olarak kırk okçusuyla birlikte, bu yanıttan ve halifenin Güve Ahmed’e görev vermesinden bozulan Felaket Hasan’ın önünden geçip gitmiş. Ama, Felaket Hasan, kendi kendine “Tıraş edilmiş başımın üzerine yemin ederim ki, bunlar, sonunda bana ihtiyaç duyacaklar!” demiş.</p>

  <p>Güve Ahmed’e gelince, halifenin sarayının önünde uzayıp giden meydana ulaşınca, adamlarını yüreklendirmek için, onlara bir nutuk çekerek “Ey yiğitlerim, Bağdat’ın dört ayrı semtinde arama yapmak üzere dört ayrı grup oluşturacaksınız. Ve yarın, öğleye doğru, araştırmalarınızın sonucunu bildirmek üzere Mustafa Caddesindeki meyhaneye gelip beni bulacaksınız!” demiş. Ve böylece buluşma yeri de saptandıktan sonra, her biri ayrı bir bölgede iş tutmak üzere dört gruba bölünmüşler. Güve Ahmed de kendisince rüzgârdan bile hile sezmeye koyulmuş.</p>

  <p>Delile ile kızı Zeyneb’e gelince, halkın arasına yayılan dedikodudan, halifenin yaptığı işler tüm Bağdat’ta konuşulmakta olan yaşlı bir düzenbaz karının yakalanması maksadıyla Güve Ahmed’i araştırma yapmakla görevlendirdiğini öğrenmekte gecikmemişler. Bu haber üzerine, Delile, kızına “Kızım, Felaket Hasan onlarla işbirliği yapmadıkça bütün bu duyduklarımdan korkmuyorum. Çünkü Hasan, Bağdat’ta zekâsından çekindiği ve de beni ve seni Bağdat’ta tanıyan tek kişidir; ve istediği zaman, hatta bugün bile, ondan kurtulmak için hiçbir çare bulamadan gelip bizi tutuklayabilir. Bundan dolayı bizi koruyan Koruyucu’ya şükredelim!” demiş. Kızı Zeyneb “Anacığım, öyleyse şu Güve Ahmed’e ve kırk budala okçusuna birkaç harika oyun oynamak için elimizde iyi bir fırsat var! Ne hoş olurdu bu, anacığım!” diye yanıt vermiş. Delile “Ey içimden kopan kızım, bugün kendimi biraz keyifsiz hissediyorum. Bu kırk bir haydudu alaya alma işini sana bırakıyorum! İş çok kolay! Senin zekândan hiç kuşkum yok!” diye yanıt vermiş. O zaman tatlı ve aydınlık yüzünde koyu renkli gözleriyle ince ve bükülgen bir kız olan Zeyneb...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz kırk altıncı gece olunca, demiş ki:</i></p>

  <br/>

  <p>O zaman tatlı ve aydınlık yüzünde koyu renkli gözleriyle ince ve bükülgen bir kız olan Zeyneb, hemen ayağa kalkmış ve büyük bir incelikle giyinmiş, yüzünü de gözlerinin parıltısını daha yumuşak ve çekici yapan ipek muslin bir peçeyle örtmüş. Böylece giyindikten sonra gelip anasının elini öpmüş ve ona “Anne, dokunulmadık ve kapalı kilidim üzerine yemin ederim ki, kırkbirlere egemen olacak ve onları oyuncak haline getireceğim!” demiş. Evden çıkıp doğru Mustafa Caddesine gitmiş ve Musullu Hacı Kerim’in işlettiği meyhaneye girmiş. Ve ilkin, meyhaneci Hacı Kerim’e çok kibar bir selam vermiş; o da selamına iki katıyla karşılık vermiş. Bunu izleyerek kız ona “Ya Hacı Kerim, dipteki büyük salonu bana yarına kadar kiralamaya razı olursan, işte sana beş dinar! Sıradan müşterilerin içeri girmemeleri kaydıyla oraya kimi dostlarımı çağıracağım!” demiş. O da “Hanımım, başın için, gözlerin için, o güzelim gözlerin için, büyük salonu sana para almadan kiralarım; yeter ki, çağrılılarına içkiyi sen kendin sağlama!” demiş. Kız gülmüş ve ona “Benim çağıracaklarım, kârhanecinin<a href="../Text/dipnot.xhtml#Footnote0249" id="Feedback0249"><sup>[249]</sup></a> dibini kapatmayı unuttuğu testilerdir. Senin dükkânında içkiden yana ne varsa onların gırtlağından geçecektir! Bu konuda endişen olmasın!” demiş. Ve hemen eve dönüp oradan eşekçinin eşeğini ve Bedevinin atını almış; şilteleri, halıları, arkalıksız iskemleleri, örtüleri, tabakları, tepsileri ve öteki gereçleri bunlara yüklemiş ve çabucak yeniden meyhaneye dönmüş. Bütün bu şeyleri kiraladığı büyük salona sıralamak için eşeğin ve atın yükünü indirmiş. Sonra örtüleri yaymış. İçki sürahilerini ve satın aldığı bardak ve yiyecekleri düzenli biçimde sıralamış; bu iş bitince gidip meyhanenin kapısında beklemeye başlamış.</p>

  <p>Oraya geldikten az sonra, başlarında vahşi görünüşlü Deve Sırtı Eyüp, Güve Ahmed’in on okçusunun belirdiğini görmüş. Adam, diğer dokuz okçuyla doğrudan doğruya dükkâna yönelmiş; o da kendince, güzel genç kızın dalgınlıkla yapar gibi, yüzünü örten yeğni örtüyü kaldırdığını görmüş. Ve Deve Sırtı, onun çok hoş olan taze güzelliğinden hem gözleri kamaşmış hem de büyülenmiş; ve ona “Sen orada ne yapıyorsun, ey genç kız!” diye sormuş. Kız, ona, baygın bir bakış fırlatarak “Hiç! Bahtımı bekliyorum! Sen acaba Ahmed Reis misin?” diyerek yanıt vermiş. O da “Yok vallahi! Ama isteyeceğin bir hizmet söz konusu ise, onun yerine karşılayabilirim! Çünkü onun okçubaşısı, senin kölen Deve Sırtı Eyüb’üm, ceylan bakışlım!” demiş. Kız yeniden gülmüş ve ona “Vallahi! Ey okçubaşı, eğer nezaket ve görgü kendine güvenli bir mekân seçmek isteseydi, kılavuz olarak sizin kırk okçunuzu seçerdi! Buyrun öyleyse, hoş geldiniz! Benim konukseverliğimde bulacağınız dostça kabul sadece değerli konuklara gösterilen bir saygıdır!” demiş. Ve onları hazırlanan salona sokmuş; büyük içki sinisinin yöresine oturtmuş; ve onlara beng uyuşturucusuyla karışık şarap sunmuş. Ve daha ilk bardaklar boşalırken, sarhoş filler ya da başı dönen mandalar gibi okçular sırtüstü düşmüş ve derin bir uykuya dalmışlar.</p>

  <p>O zaman Zeyneb onları, birer, birer, ayaklarından sürükleyerek dükkânın dibindeki bölmeye atarak üst üste yığmış; üzerlerine geniş bir örtü örtmüş. Önlerine de büyük bir perde çekmiş; ve salondaki her şeyi düzenleyerek yeniden kapının önüne çıkıp Güve Ahmed’in kendisinin gelmesini beklemiş.</p>

  <p>Biraz sonra on okçudan oluşan ikinci birlik belirmiş ve güzel Zeyneb’in koyu renkli gözlerinin aynı büyüsüne kapılıp ilkinin uğradığı işleme tabi tutulmuşlar; üçüncü ve dördüncü birlikler de... Ve genç kız bütün okçuları birer birer toplayarak dip odadaki perdenin ardına yığmış; salonu yeniden düzeltmiş ve Güve Ahmed’in gelişini beklemeye başlamış.</p>

  <p>Orada bekleyeli henüz pek fazla bir zaman geçmemişken, atının üzerinde yöresine dehşet saçan şimşek bakışıyla, sakal ve bıyıklarının tüyleri aç bir sırtlanın tüyleri gibi dikilmiş Güve Ahmed görünmüş. Kapının önüne gelince, atından inmiş ve hayvanın yularını meyhanenin duvarına takılmış demir halkalardan birine bağlamış ve “Nerede bütün bu köpoğlular? Beni burada beklemelerini emretmemiş miydim? Sen gördün mü onları demiş?” Bunun üzerine Zeyneb kalçalarını oynatmış, sol yanına baygın bir bakış fırlatmış, sonra da sağ yanına bir başkasını... Dudakları bir gülüşle kıvrılmış ve “Kimleri, efendim?” diye sormuş. Oysa Ahmed, genç kızın kendisine fırlattığı iki bakışla yüreğinin bayıldığını, sermayesi ve faiziyle ona kalan tek miras olan yavrusunun inlediğini duyumsamış! Safça bir duruşla kımıldamadan bekleyen Zeyneb’e “Ey genç kız, benim kırk okçumu soruyorum!” demiş. Bu sözleri duyan Zeyneb, birdenbire büyük bir saygı duygusuna kapılmış gibi, Güve Ahmed’e doğru ilerleyip ona “Ey Ahmed Reis, Halife’nin Sağ Kolu! Kırk okçu, beni, sokağın dibinde aradığınız yaşlı Delile’yi gördüklerini, burada kalmadan onun peşine düştüklerini, ama hemen onunla birlikte geri döneceklerinden emin olmanı; sana ellerimle bizzat hizmet edeceğim meyhanenin büyük salonunda kendilerini beklemeni sana bildirmekle görevlendirdiler!” diyerek elini öpmüş. Bunun üzerine Güve Ahmed, genç kızın kılavuzluğunda dükkâna girmiş ve orada düzenbaz kızın sihrine ve hilelerine boyun eğerek bardak bardak üzerine şarap içmiş ve içkiye karıştırılan uyuşturucu bengin beynine yaptığı etkiyle ölü gibi yere düşmekte gecikmemiş.</p>

  <p>O zaman Zeyneb, vakit yitirmeden, Güve Ahmed’in tüm giysilerini ve üzerinde taşıdığı her şeyi soymuş; sadece iç gömleğini ve geniş iç donunu bırakmış; sonra öbürlerinin yanına gitmiş ve aynı tarzda onları da soymuş. Sonra tüm gereçlerini ve çaldığı tüm eşyayı toplamış; bunları Güve Ahmed’in ve Bedevinin atlarına ve eşekçinin eşeğine yüklemiş; zaferinin bütün bu ganimetleriyle zengin, bir engele rastlamaksızın evinin yolunu tutmuş; ve her şeyi, onu sevinç gözyaşlarıyla öpen anası Delile’ye teslim etmiş. Güve Ahmed’e ve kırk okçusuna gelince...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz kırk yedinci gece olunca, demiş ki:</i></p>

  <br/>

  <p>Güve Ahmed’e ve kırk okçusuna gelince; iki gün, iki gece süresince uyumuşlar; üçüncü günün sabahında olağandışı uykularından uyanınca, ilkin orada bulunmalarının nedenini bilememişler; ve sonunda, kendilerine bir oyun oynanmış olduğundan artık kuşku duymamışlar. O zaman kendilerini çok alçalmış hissetmişler; özellikle Güve Ahmed, Felaket Hasan’a karşı büyük bir kendine güven tavrı takındıktan sonra, şimdi, sokakta, içinde bulunduğu gülünç durumda görünmekten büyük bir utanç duymaktaymış. Bununla birlikte meyhaneden çıkmaya karar vermiş ve sokakta kesinlikle ilk rastladığı kimse de meslektaşı Felaket Hasan olmuş. Hasan, onu, böyle don gömlek ve kendisi gibi gülünç durumdaki kırk okçusuyla birlikte görünce tek bir bakışla hepsinin kurbanı olduğu serüveni kavramış. Bu durumu gören Felaket Hasan sevincin sınırlarını zorlayan aşırı bir sevince kapılmış ve şu dizeleri okumaya başlamış:</p>

  <div class="gir1">
    <p>Saf genç kızlar bütün erkekleri aynı sanırlar! Sadece sarıklarımızın birbirine benzediğini hiç bilmezler!</p>

    <p>İçimizde kimimiz bilgindir; ötekilerse budala! Gökte yıldızların da bazısı parıltısız, bazısı da inciler gibi değil midir?</p>

    <p>Kartallar ve şahinler ölü eti yemezler; ama erdemsiz akbabalar leşler üzerine üşüşürler!</p>
  </div>

  <p>Felaket Hasan, şarkı söylemeyi bitirince, sanki o anda fark etmiş gibi Güve Ahmed’e yaklaşmış; ve ona “Vallahi! Mukaddem Ahmed, Dicle üzerinde sabah saatleri serindir; sen ise, böyle don gömlek dışarı çıkma tedbirsizliğinde bulunmuşsun!” demiş. Güve Ahmed de “Ve sen, ya Hasan, senin duyguların da bu sabah kadar ürpertici ve soğuk mu? Kimse bahtından kaçamaz; bizim bahtımız da bir genç kızın oyuncağı olmakmış. Sen onu tanır mısın?” diye yanıt vermiş. O da “Onu da, anasını da tanırım! Ve eğer sen istersen, onu şimdi gider, tutuklarım!” diye yanıt vermiş. Ahmed “Bu nasıl olur?” deyince de; “Halifenin önüne çıkıp beceriksizliğini vurgularcasına başını olumsuz anlamda sallarsın; ve ondan, kendin yerine beni yakalama işinde görevlendirmesini dilersin!” diye yanıt vermiş. Bunun üzerine Güve Ahmed, giyindikten sonra Felaket Hasan ile birlikte Divan’a gitmiş; halife kendisine “Yaşlı kadın nerede ey Mukaddem Ahmed?” diye sorunca başını silkelemiş ve “Vallahi! Ey Emirü’l-Müminin, ben onu tanımıyorum! Bu işi Mukaddem Hasan daha iyi becerir! Onu tanıyor ve yaşlı kadını bütün bunları, kendisiyle konuşulması ve efendimiz halifemizin dikkatini çekmek için yaptığını söylüyor!” demiş. Bunu duyunca Harun Reşid Hasan’a dönmüş ve ona “Gerçek mi bu, Mukaddem Hasan? Sen yaşlı kadını tanıyor musun?” diye sormuş. O da “Doğrudur, ey Emirü’l-Müminin!” diye yanıt vermiş. O zaman halife “Atalarımın mezarı ve onuru tanığım olsun! Bu yaşlı kadın eline geçirdiği her şeyi verirse, onu bağışlayacağım!” diye haykırmış. Felaket Hasan da “Öyleyse; ey Emirü’l-Müminin, bana onun hakkında bir güvence ver!” demiş. Halife de Felaket Hasan’a, yaşlı kadın için güvence simgesi olarak mendilini fırlatmış.</p>

  <p>Ve Hasan, bu güvence belgesini yerden alarak hemen Divan’dan çıkmış ve doğruca uzun zamandan beri tanıdığı Delile’nin evine gitmiş. Kapıyı çaldığında Zeyneb kapıyı ona açmış. Hasan “Annen nerede?” diye sorunca; kız “Yukarıda!” demiş. Hasan “Git kendisine Sol Kol’un mukaddemi Hasan’ın aşağıda olduğunu, halifeden kendisi için güvenlik mendilini getirdiğini söyle; ancak aldığı her şeyi geri verdiği takdirde bunun geçerli olduğunu da bildir! Ve ona iyilikle aşağı inmesini, yoksa zor kullanacağımı da söyle!” demiş. Bu sözleri işitmiş olan Delile de, içerden “Bana güvence mendilini at! Bütün kaldırdığım şeylerle birlikte halifenin yanına gitmek üzere sana eşlik edeyim!” diye haykırmış. Bunun üzerine Felaket ona mendili fırlatmış; Delile de alıp boynuna dolamış; sonra kızının da yardımıyla eşekçinin eşeğine ve iki ata tüm çalıntı eşyayı yüklemiş. Bu işi bitirince, Hasan, Delile’ye “Ama hâlâ da Güve Ahmed’le kırk adamının eşyası kaldı!” demiş. O da “En Yüce İsim adına! Onları kaldıran ben değilim!” diye yanıt vermiş. Hasan gülmeye başlamış ve “Doğru! Düzeni kuran kızın Zeyneb’di! Öyle olsun! Onları götürmeyebilirsin!” demiş. Ve sonra da hepsini birbirine bağlayan bir iple üç hayvanı art arda sürükleyerek Delile’yi birlikte götürmüş ve Divan’a çıkarmış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz kırk sekizinci gece olunca, demiş ki:</i></p>

  <br/>

  <p>... Delile’yi birlikte götürmüş ve Divan’a halifenin huzuruna çıkarmış. Harun Reşid, bu şeytansı yaşlı kadının içeri girdiğini görünce, onun hemen kan halısının üzerine yıkılıp başının vurulması buyruğunu haykırmaktan kendini alamamış. Felaket Hasan da halifenin elini öperek ona “Onu bağışlayın, ey Emirü’l-Müminin! Ona güvence sağlamıştınız. İşte bakın, boynunda!” demiş. Halife, ona “Doğru! Onu senin hatırın için bağışlıyorum!” diye yanıt vermiş. Sonra da Delile’ye dönüp “Gel buraya ey yaşlı kadın! Senin adın ne?” demiş. O da “Adım Delile’dir: Senin eski güvercincibaşının eşiyim!” diye yanıt vermiş. Halife “Sen aslında kafasında bin bir oyun dolu bir düzenbazsın! Bundan sonra sana Fındıkçı Delile desinler!” demiş. Sonra da kendisine “Hiç değilse, bana, buradaki şu kimselere oynadığın ve yüreklerimizi yorarak bize birçok tedirginlik veren oyunları ne maksatla yaptığını açıklar mısın?” diye sormuş. O zaman Delile, halifenin ayaklarına atılarak, ona “Ben, ey Emirü’l-Müminin, bir tür açgözlülükle böyle davranmış değilim! Sağ Kol ve Sol Kol olarak adlandırdığın Güve Ahmed ile Felaket Hasan’ın daha önceleri yaptıkları kötülüklerden ve düzenbazlıklardan söz edildiğini duyarak, ben de, kendimce, onlar gibi yapmak, hatta bu konuda onları geçmek fikrine kapıldım; böylece efendimiz halifeden zavallı kızlarımın babası rahmetli kocamın görev ve araçlarını elde edebileceğimi düşündüm!” diyerek yanıt vermiş.</p>

  <p>Bu sözleri işitince, eşekçi şiddetle ayağa fırlamış ve “Tanrı, bu yaşlı kadınla benim aramda geçenler için yargıç olsun ve karar versin! Sadece benim eşeğimi çalmakla yetinmedi; şuradaki Magripli berbere iki azı dişimi söktürttü ve ateşte kızartılmış çivilerle şakaklarımı dağlattı!” diye haykırmış. Bedevi de ayağa fırlayıp “Tanrı bu yaşlı kadınla aramızda geçenler için yargıçlık etsin ve karar versin! Beni sadece kendi yerine direğe bağlamakla ve atımı çalmakla yetinmedi; ballı pişi yeme arzularımı doyuma kavuşturmaktan da alıkoyarak zevkimin bozulmasına neden oldu!” diye haykırmış. Kuru temizleyici, berber, genç tacir, Komutan Döveç, Yahudi cevahirci ve vali de, her biri sırayla ayağa kalkıp yaşlı kadının neden olduğu zararların onarımı için Tanrı’dan dilekte bulunmuşlar. Yüce Gönüllü ve cömert olan halife de, bir yandan her birine, kendilerine özgü ve kendilerinden çalınmış olan eşyayı geri vermekle işe başlayıp kendi özel hazinesinden de geniş biçimde zararlarını gidermiş; özellikle, iki azı dişini yitirmesi ve şakaklarının dağlanması nedeniyle eşekçiye bin altın dinar verdirmiş ve onu eşekçiler loncasının başına getirmiş. Ve hepsi, halifenin cömertliği ve adaleti dolayısıyla birbirlerini kutlayarak ve tüm üzüntülerini unutarak Divan’dan ayrılmışlar.</p>

  <p>Delile’ye gelince, halife ona “Şimdi ey Delile, ne istediğini bana söyleyebilirsin!” demiş. Kadın, halifenin önünde yeri öpmüş ve “Ey Emirü’l-Müminin, senin cömertliğinden tek bir şey bekliyorum: O da, güvercin haberciliği yöneticisi rahmetli kocamın görev ve maaşlarının geri verilmesidir! Ben bu görevleri yerine getiririm: Zaten kocamın sağlığında, kızım Zeyneb’in yardımıyla güvercinlere yem veren, güvercinlikleri temizleyen ve boyunlarına mektupları asan bendim! Ve güvercinlerin hizmet görmek üzere barınmaları için yaptırdığın büyük hanı gözetir ve Süleyman’ın ardıllarından olan Afgan hükümdarı üzerine sefer açılıp zafer kazanıldığından ele geçirilen kırk kara, kırk da ak köpeğe gece gündüz ben bakardım!” diye yanıt vermiş. Halife de “Öyle olsun, ey Delile! Seni hemen büyük handaki haberci güvercinlerin yönetimi ve Süleyman’ın ardıllarından olan Afganların hükümdarından alınan kırk kara, kırk ak köpek üzerinde söz sahibi olman için yazılı buyruk vereceğim. Ve böylece sen, benim için, çocuklarımın yaşamından bile değerli olan bu güvercinlerin birinin bile yitmesinin sorumluluğunu başında taşıyacaksın! Ama, senin yeteneklerinden de kuşku duymuyorum!” diye yanıt vermiş. Bunu duyan Delile “Aynı şekilde, ey Emirü’l-Müminin, kızım Zeyneb’in de genel gözetimde bana yardımcı olması için handa kalmasına izin vermenizi dilemekteyim!” diye eklemiş. Halife de ona bu izni vermiş.</p>

  <p>O zaman Delile, halifenin elini öptükten sonra, evine dönmüş ve kızı Zeyneb’in yardımıyla eşya ve mallarını büyük hana taşıtmış ve oturma yeri olarak da hanın hemen girişindeki köşkü seçmiş. Ve aynı gün, kırk zenci kölenin komutanlığını da üstlenmiş ve erkek giysileriyle donanarak ve başına altın bir miğfer geçirerek ata binip emirlerini almak ve taşraya yollanabilecek mektuplar hakkında bilgi edinmek üzere halifenin yanına gitmiş! Ve gece olunca, hanın büyük avlusuna, gözetebilsinler diye Süleyman’ın çoban köpekleri cinsinden olan köpekleri özgür bırakmış.</p>

  <p>Ve her gün, başına üstüne gümüş bir güvercin kakılmış altın miğferini takarak, peşinde kırmızı ipek ve kabartma kumaşlara bürünmüş kırk zenci ile at üzerinde Divan’a gelmeyi sürdürmüş. Ve yeni ikamet yerini süslemek için oraya Güve Ahmed’in, Deve Sırtı Eyüb’ün ve kırk yoldaşının giysilerini asmış.</p>

  <p>İşte Bağdat’ta, Fındıkçı Delile ile kızı Fettan Zeyneb’in zekâ düzenleriyle bu denli saygın olan güvercin bakıcılığını ve kırk zenci ile büyük handa gece görevlisi kırk kara ve kırk ak köpeğin komutanlığını nasıl elde ettiğinin öyküsü böyleymiş! Ama Tanrı daha iyisini bilir!</p>

  <br/>

  <p><i>“Böylece, şimdi, ey bahtıgüzel şah” diye sözünü sürdürmüş Şehrazad “Cıva Ali’nin, Delile ve kızı, Delile’nin kardeşi balık kızartıcısı Zurayk ve büyücü Yahudi Azarya ile serüvenlerini anlatmanın zamanıdır! Çünkü bu serüvenler, bu güne kadar işittiklerinin hepsinden daha şaşırtıcı ve daha olağandışıdır!” Şah Şehriyar da içinden “Vallahi! Cıva Ali’nin serüvenlerini dinlemedikçe onu öldürtmeyeceğim!” demiş. Ve Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz kırk dokuzuncu gece olunca, demiş ki:</i></p>
</body>
</html>