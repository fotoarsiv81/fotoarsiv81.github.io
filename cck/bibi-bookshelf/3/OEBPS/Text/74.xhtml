<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Bilgiye ve Tarihe Açılan Pencereler</p>
  </div>

  <p>Anlatırlar ki, El-İskenderiye kentinde, bir zamanlar, babalarının ölümünden sonra, sonsuz servetlere ve sulanabilir topraklar kadar bina olarak inşa edilmiş emlaktan oluşan taşınmaz mallara sahip bir delikanlı varmış. Bu genç, Tanrı’nın kutsamış olduğu bir saatte doğduğu için, doğru yola dönük bir ruhla donanmış bulunuyormuş. Kutsal Kitap’ın sadaka ve cömertlikle ilgili buyruklarını hiç bilmediğinden, iyilik etmenin en iyi araçlarını da bilmiyormuş. Bu şaşkınlığı içinde, bu konuda gidip babasının dostu saygın bir şeyhe danışmada bulunmaya karar vermiş. Ve gidip ona kaygılarını ve tereddütlerini bildirmiş ve ondan görüş bildirmesini istemiş. Şeyh de bir saatlik bir süre düşündükten sonra, başını kaldırarak ona “Ey Tanrı’nın rahmetinden lütuflarını esirgemeyesi Abdurrahman’ın oğlu, ihtiyacı olanlara eliaçıklıkla altın ve gümüş dağıtmak, hiç kuşkusuz, Yüceler Yücesi’nin gözünde en övgüye değer bir davranıştır. Ama böylesi bir davranış, evladım, her zenginin yapabileceği bir şeydir. Ve elde bulunanın fazlasını vermek için çok büyük bir erdeme sahip olmak gerekli değildir. Ama mahlukatın efendisine kokusu hoş gelen başka bir cömertlik daha vardır; bu da, yavrum, gönül cömertliğidir. Çünkü ruhunun servetini bilgiden yoksun olanlara dağıtmak, en övgüye değer davranıştır. Bu türden bir serveti dağıtmak için yüce bilgilerle ruhu donatmak gereklidir. Bu yolda vurgulanmış bir ruha sahip olmak için elimizde tek bir yol vardır: çok bilgili kişilerin yazılarını okumak ve bu yazılar üzerinde düşünce üretmek! Dolayısıyla, ey dostum Abdurrahman’ın oğlu, ruhunu eğit ve ruh yolunda cömert ol. Benim görüşüm budur, vesselam!” demiş.</p>

  <p>Zengin genç de, şeyhten tamamlayıcı bilgiler vermesini istemiş. Ama şeyhin ona söyleyecek başka şeyi yokmuş. O da, sıkı sıkıya uygulamaya koymak üzere bu nasihati alarak oradan ayrılmış ve kendini esinlemesine terk ederek sahaflar çarşısına yollanmış, Hıristiyan Rumların El-İskenderiye’de Amr İbn el-As’a girişleri sırasında yaktıkları kitap sarrafından arta kalan kitaplara sahip bulunanlar da dahil bütün kitap tacirlerini toplamış. Ve onlara, ellerinde bulunan değerli tüm kitapları evine getirmeleri için talimat vermiş. Hiçbir pazarlık yapmadan ve karamsarlık göstermeden kendilerine dileklerinden fazla ödemede bulunmuş. Ama bu satın almalardan tam anlamıyla doyum sağlamamış. Kahire’ye, Şam’a ve Bağdat’a; İran’a, Magrip’e, Hindistan’a, hatta Rum diyarlarına da, bu ülkelerin en ünlü kitaplarını, asla cimrilik göstermeksizin, satın almak üzere özel görevliler göndermiş. Bu görevliler, belli bir sürenin sonunda, bir biri ardından geri dönmüş ve beraberlerinde değerli elyazmalarıyla dolu denkler getirmişler. Delikanlı bütün bu kitapları bu maksatla yaptırdığı şahane bir kitaplıkta sıraya koymuş ve ana kapısının giriş bölümüne sade sözcükler olarak, mavi ve tezhipli iri harflerle “Kitap Konağı” ibaresini yazdırmış. Bu iş bitince, delikanlı çalışmaya koyulmuş.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz yetmiş ikinci gece olunca, demiş ki:</i></p>

  <br/>

  <p>Bu iş bitince, delikanlı, çalışmaya ve belli bir usul dairesinde ağır ağır ve üzerinde düşüne düşüne harika kitaplığındaki kitapları okumaya başlamış. Ve Tanrı’nın kutsadığı bir günde doğmuş olduğundan ve adımları başarı ve mutlulukla vurgulandığından, tüm okuyup not tuttuğu şeyleri mutlu belleğinde saklamış. Dahası, kısa bir sürede, bilgi ve öğrenimin son sınırına ulaşmış. Kafası, miras yoluyla kendisine düşen tüm mallardan çok daha bollukla bu kitapların verileriyle donanmış. O zaman, bilgelikle, yöresini çeviren herkesi edindiği bilgilerin verilerinden yararlandırmayı düşünmüş. Bu maksatla, Kitap Konağı’nın kubbesi altına tüm dostlarını, tanıdıklarını, uzak yakın akrabalarını, kölelerini, hatta atbakıcılarını, hatta kapısına gelmeyi âdet edinmiş fukaraları ve dilencileri çağırmış. Bunların hepsi yiyip içip Nasip Dağıtıcı’ya şükürler ettikten sonra, zengin delikanlı çağrılılarının özenle oluşturduğu çemberin ortasında ayağa kalkmış ve onlara “Konuklarım! Bu gece hanendeler ve musikişinaslar yerine zekâ, topluluğumuza başkanlık edecek! Çünkü bilgiler ‘Konuş ve ruhunda ne varsa boşalt ki, dinleyenin kulağı bunlarla beslensin! Kim bilgiyi elde etmişse, büyük bir servet edinmiştir. Ve Nasip Dağıtıcı, isteyene bilgi verir ve zekâ da onun buyruğuyla var olur; ama insanoğulları arasında ancak küçük bir miktarı ruhsal verilere sahip olur’ demiştir. Yüceler Yücesi Tanrı da, barış ve dua üzerine olası Peygamber’inin ağızdan ‘Ey iman sahipleri! Edindiğiniz en iyi şeylerin zekâtını verin, çünkü ancak en çok sevdiğiniz şeyin zekâtını verdiğiniz zaman yetkinliğe kavuşursunuz; yoksa üzerinde pek az toprak bulunan kayalıklarla kaplı tepelere benzer kalırsınız; bu tepelere bir sağanak gelirse, artık ortada çıplak bir kayadan başka bir şey kalmaz. Benzeri şekilde insanlar da eserlerinden hiçbir yarar sağlayamaz. Ama ruhlarının pekiştirilmesi yolunda cömertlik gösterenler, göğün gümrah yağmurlarıyla sulanan bir tepecikte yetişmiş ve meyvaları iki misli üreyen bir bahçeye benzer. Oraya yağmur düşmezse, çiy düşer. Ve bunlar cennet bahçesine girerler’ demiştir. Bundan dolayı, ey konuklarım, sizi bu akşam buraya topladım. Çünkü cimriler gibi davranarak bilimin meyvalarını kendime saklamak istemediğimden, zekâ yolunda hep birlikte yürümemiz için, bunlardan benim gibi tatmanızı arzu ediyorum” demiş ve sonra da “Bakışlarımızı bilgiye ve tarihe açılan pencereden dışarı çevirerek yöremizi gözlemleyelim! Ve oradan eski yüzlerin harika geçişini izleyelim; böylece, bu geçiş dolayısıyla ruhumuz aydınlansın ve ışık içinde yetkinliğe doğru yol alsın! Amin!” diyerek eklemiş. Zengin gencin tüm çağrılıları, elleriyle yüzlerini sıvazlayarak “Amin!” diyerek yanıt vermişler.</p>

  <p>O zaman genç adam sessiz çemberin orta yerine oturmuş ve “Dostlarım, bu harika şeylerin dağıtımına başlamak için, putperestlik döneminde yaşayan bizim Arap cetlerimizin, o gerçek çöl Araplarının yaşamlarından alınmış; büyük şairleri okuyup yazma bilmeyen, ama ilhamları müthiş bir veriden kaynaklanan; mürekkep ve kalem kullanmadan ve de engel tanımadan tüm dillerden üstün olan ve Tanrı’nın kendi sözlerini Barış ve duası en seçkin kutsamaları üzerine olası Peygamberine duyurmak üzere aracı kıldığı bizim şu Arap dilimizi kullanarak anlatacağım bazı öykülerden sağduyunuzu yararlandırmaktan daha iyi bir yol bilmiyorum. Amin!” demiş. Ve çağrılılar yeniden “Amin!” diyerek yanıt vermişler. O da “İşte bu soyluluk dönemlerinden kalma binbir öyküden biri size!” demiş:</p>

  <div class="baslik11" id="b74_1">
    <p>Şair Durait</p>
  </div>

  <p>Anlatırlar ki, bir gün, putperestlik döneminde yaşayan Beni Yuşam kabilesinin şeyhi Simma’nın oğlu, tanınmış bir şair olduğu kadar yiğit bir savaşçı da olan ve birçok çadırın ve güzelim çayırların efendisi, Şair Durait, baskında bulunmak üzere, reisleri çölün en gözüpek savaşçısı Rabia olan rakip Beni Firas kabilesine doğru yola çıkmış.</p>

  <p>Durait, kabilenin en iyilerinden seçilmiş bir atlılar topluluğunun başında bulunuyormuş. Ve Beni Firas’a ait düşman bir bölgedeki bir vadiden ayrılırken, uzaktan, vadinin karşıki ucunda, üzerinde bir kadın olan deveyi yürüyerek güden bir adam görmüş. Ve Durait, bu ikiliyi bir an izledikten sonra, atlılardan birine dönmüş ve ona “Atını sür ve şu adamın üzerine çök!” demiş.</p>

  <p>Atlı da yola çıkmış ve ses işitilecek bir mesafeye ulaşınca, adama “O kadını bırak ve kaçıp yaşamını kurtar!” diye haykırmış. Ve bu uyarısını üç kez tekrarlamış. Ama, adam onun yaklaşmasını beklemiş ve sonra, rahat ve sakin ve de adımlarını çabuklaştırmadan, devenin yularını deve üzerindeki kadına atarak dingin bir sesle şu şarkıyı okumuş:</p>

  <div class="gir1">
    <p>Ey hatun, yüreği asla korkuyla çarpmayan, belirgin kalçaları güvenle yuvarlaklaşmış bir kadının mutlu adımlarıyla ilerle.</p>

    <p>Ve bu savaşçının, hiçbir zaman düşmana sırtını çevirmek utancını tanımamış olan şu Firasinin yapacağı karşılamanın tanığı ol!</p>

    <p>Çünkü işte, şimdi, gözlerinle, vuruşumun dehşetinin bir örneğini göreceksin!</p>
  </div>

  <p>Bunu okuduktan sonra, Durait’in atlısına bir kargı savurmuş ve onu vurup öldürerek toprağa bulamış. Sonra sahipsiz kalan atı almış ve hatununa saygılı bir selam verdikten sonra, bir sıçrayışta eyerin üzerine binmiş; ve önceki gibi, telaş ve heyecan duymaksızın yola koyulmuş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz yetmiş üçüncü gece olunca, demiş ki:</i></p>

  <br/>

  <p>... Telaş ve heyecan duymaksızın yola koyulmuş.</p>

  <p>Durait’e gelince, habercisinin yeniden ortaya çıkmadığını görünce, olup biteni anlamak üzere ikinci bir atlı yollamış. Bu da, arkadaşının yolda cansız yatmakta olduğunu görünce, yolcu Araba, ilk saldırganın seslendiği şekilde uzaktan ihtarda bulunmuş. Ama adam sanki hiçbir şey işitmemiş gibi davranmış. Durait’in atlısı mızrağını kaldırarak onun üzerine saldırmış. Ama adam, kıpırdamaksızın, yeniden devenin yularını kadına atmış ve ansızın, şu dizeleri okuyarak atlının üzerine saldırmış:</p>

  <div class="gir1">
    <p>İşte seni, özgür ve saldırılmaz bir kadının yoluna çıkaran demir dişli uğursuz talih karşısında! Ey şerefsizin dölü! Onunla senin aranda, düşman için yasası kargısının demiri olan ve kargısı dileğine boyun eğen ustan Rabia var.</p>
  </div>

  <p>Ve atlı, karaciğeri kargıyla delinmiş, yere düşerek tırnaklarıyla toprağı kazımış; ölümü bir anda içmiş. Yengin kişi de hiç telaş etmeden yolunu sürdürmüş. Sabırsızlıktan çatlayan Durait, iki atlısının sonundan endişe duyarak, aynı talimatla üçüncü bir atlı yollamış. Ne olup bittiğini anlamaya giden atlı, iki arkadaşının cansız olarak yerde yattıklarını görmüş. Ve uzaktan, bir eliyle hatunun devesinin yularını çekerken, ardında kaygısızca kargısını sürükleyen yabancıyı yol alırken görmüş. Ve ona doğru “Ey kabilelerin köpeği, elindekini bırak!” diye haykırmış. Ama adam, saldırganına dönüp bakmaya bile tenezzül etmeden, hatununa “Buradan en yakındaki çadırlarımıza doğru deveyi sür, sevgilim!” demiş. Sonra, ansızın, rakibinin karşısına dikilmiş ve ona şu dizelerle haykırmış:</p>

  <div class="gir1">
    <p>Pıhtılaşmış kanları içinde debelenen kardeşlerini görmedin mi, ey gözleri olmayan kafa? Ve Akbabaların Anası’nın soluğunun yüzünü yaladığını hissetmedin mi?</p>

    <p>Sen asık suratlı savaşçıdan eğer böbreklerini karga siyahı kan dolu bir çanağa dönüştüren şahane bir kargı vuruşunu armağan olarak almayı beklemiyorsan, ne olacağını sanıyorsun?</p>
  </div>

  <p>Ve bunları söyleyerek kargısını Durait’in atlısına doğru savurmuş ve tek vuruşla bağrını bir yandan öbür yana delerek onu yere devirmiş. Ama aynı anda kargı da vuruşun şiddetinden kırılmış. Ve Rabia, çünkü savaşçı vadilerin ve dar boğazların savaşçısının ta kendisiymiş, artık kabilesinin çok yakınında olduğunu bildiğinden, düşmanın kargısını bile almak zahmetine katlanmamış. Tüm silah olarak kargısının kırık sapını elinde tutarak yolunu sürdürmüş.</p>

  <p>Bu sırada Durait, atlılarının hiçbirinin geri dönmemesinden ötürü şaşıp kalmış ve işi anlamak için kendisi yola çıkmış. Ve birdenbire arkadaşlarının kum üzerine serili cansız bedenlerini fark etmiş. Ve ansızın bir kum tepeciğinin üzerinde, düşmanı Rabia’nın ta kendisinin, elinde kırılmış bir kargının sapı bulunduğu halde, belirdiğini görmüş. Kendince Rabia da Durait’i tanımış ve son saldırganının kargısını kendisine mal etmemek tedbirsizliğine hayıflanmış. Yine de Durait’i eyerinin üzerinde ve avcunda kargısının kırık sapını sıkarak beklemiş.</p>

  <p>Durait, bir bakışta, Rabia’nm düşkün durumunu kavramış ve yüce ruhuyla Firasi yiğidine şu sözlerle seslenmiş: “Ey Beni Firas kabilesinin savaşçılarının babası! Kuşkusuz senin gibi bir adam öldürülemez. Bununla birlikte, ülkeleri için çarpışan adamlarım, senden kardeşlerinin öcünü almak isteyecekler; sen ise, böyle silahsız, tek başına ve gepegençsin! Al benim kargımı. Bana gelince, dönüp yoldaşlarımı seni izleme hırsından alıkoyacağım” demiş. Ve Durait atını tırısa kaldırmış ve adamlarına “Savaşçı, karısını savunmak zorundaydı. Bundan dolayı üç adamımızı öldürdü; dahası, benim kargımı da kaptı. Aslında sert bir dövüşçüymüş bu. Ona saldırmayı düşünmemeliyiz!” demiş. Ve atının dizginini geri çevirmiş; hepsi de, hiçbir talanda bulunmaksızın kabilelerine dönmüş.</p>

  <p>Aradan yıllar geçmiş. Ve Rabia, tüm yiğit kişiler gibi, Durait’in kabilesinin yiğitleriyle kanlı bir çarpışma yaptığı sırada ölmüş. Bunun öcünü almak üzere, Firasilerden bir müfreze, Beni Yuşam’a karşı yeni bir talana girişmiş. Beklenmedik şekilde geceleyin çadırlarının bulunduğu yere saldırıp birçok esir almış, kadın ve mal sağlayarak epeyce yağma yapmışlar. Esirlerin arasında Yuşamilerin şeyhi Durait’in kendisi de varmış.</p>

  <p>Galiplerin kabilesine ulaştıklarında, adını ve sıfatını saklamak için özen gösteren Durait, bütün öbür esirlerle birlikte sıkı bir gözetim altına alınmış. Ama Firasi kadınları, onun güzel yüzüne vurularak, önünden, muzaffer ve cilveli tavırlarla tekrar tekrar geçiyorlarmış. Ve birden bire içlerinden biri “Kara ölüm adına! Senin burada ne işin var? Ey Firas delikanlıları, çok iyi bir vurgun vurmuşsunuz! Şu yiğit kimin nesidir, biliyor musunuz?” diye haykırmış. Savaşçıların hepsi koşup gelmiş ve ona bakıp “Bu kişi bizim takımlarımızı seyreltenlerden biridir”<a href="../Text/dipnot.xhtml#Footnote0389" id="Feedback0389"><sup>[389]</sup></a> demişler. Kadın da “Kuşkusuz! Yiğit bir kişidir bu! Vadi önünde Rabia’ya kargısını armağan eden odur” demiş. Ve ona koruyuculuk ettiği anlamında başındaki örtüsünü esirin üzerine atmış. Ve “Firasoğulları, bu esiri ben korumam altına alıyorum” diye eklemiş. O zaman onu biraz daha sıkıştırıp esire adını sormuş. O da “Ben Simma’nın oğlu Durait’im. Ama sen ey hatun, sen kimsin?” diye sormuş. Kadın da “Ben Gizi et-Tian’ın kızı Raite’yim. Rabia’nın deveyle çekip götürmekte olduğu kişi. Rabia benim kocamdı” demiş.</p>

  <p>Sonra kabilenin bütün çadırlarının önünde dolaşarak savaşçılara şöyle hitap etmiş: “Firasoğulları, Simma’nın oğlunun, Rabia’ya uzun ve güzel saplı kargısını verdiği zaman gösterdiği gönül yüceliğini hatırlayın. İyiliğe karşı iyilik yapılmalı ve de herkes kendi ektiğini biçer. Hele Durait bakımından davranışınızı anlatırken, ağzınız aşağılama sözleriyle dolmasın! Bağlarını kesin ve bedelini ödeyerek onu esir eden ellerden kurtarın. Yoksa, sizi ölümünüze kadar izleyerek bir vicdan azabı duyar, sonu gelmez pişmanlık ve kadir bilmezliklere binek taşı olursunuz” demiş. Firasiler de onu duyunca, Durait’i esir alan Muharik’e ödenmek üzere aralarında para toplamışlar. Raite de özgür bırakılan Durait’e rahmetli kocasının silahlarını vermiş. Durait de kabilesine dönmüş ve bir daha Beni Firas kabilesine karşı savaş açmamış.</p>

  <p>Yıllar daha da geçip gitmiş. Durait de yaşlanmış, ama daima güzel şair ruhuyla donanmış, bir gün Beni Suleymi kabilesinin yerleştiği yurdun yakınından geçiyormuş. O sırada, bu yerleşme yerinde, harika şiir yeteneğiyle herkesi büyüleyen ve tüm Arabistan’da El-Hansa lakabıyla tanınmış olan Amr’ın kızı Suleym Tumadir orada yaşamaktaymış.</p>

  <p>Güzel Suleymili, Durait kabilesinin yöresinden geçtiği sırada babasının dişi develerinden birini katranla ovuşturuyormuş. Bu yer soyutlanmış bir mevkide bulunduğundan, sıcak pek çokmuş ve oradan hiç kimse geçmemekteymiş. Tumadir de giysilerini çıkarmış, neredeyse tam anlamıyla soyunuk olarak çalışmaktaymış. Durait de, gizlenip onun kuşkusunu uyandırmadan kızı seyrediyormuş. Güzelliğine hayran kalarak doğaçlamadan şu dizeleri söylemiş:</p>

  <div class="gir1">
    <p>Gidin, dostlarım, güzel Suleymi Tumadir’i selamlayın; selamlayın yine soylu güzel ceylanımı benim! Asla görülmemiştir benim kabilemde, önünden de ardından da, dişi develeri tarazlayan kadar baş döndürücü olan!</p>

    <p>Örtü olmayan yerde hile de olmaz. Saf ırktan anlı şanlı esmer kızdır bu.</p>

    <p>Hayranlık verici parlaklıktaki ışıldayan yüzü, biçim altın heykelciklerimizin yüzü gibi güzeldir: o yüz ki, en soylu küheylanların parlak kuyruklarına benzer zengin bir saçla süslenmiştir.</p>

    <p>Gümrah, zengin saçlar! Kaygısızca kendi başlarına bırakılmış, parlayan uzun zincirler halinde dalgalanır: taranıp düzenlenince, bir çisenin parlattığı üzüm salkımlarına dönüşür.</p>

    <p>Birbirinden ayrı, tatlı kıvrımlı iki kaş, bir bilginin kalemiyle çizilmiş kusursuz iki çizgi, iki iri ahu gözün üstünde görkemli taçlardır.</p>

    <p>Hafif bir pembeliğin tutuşturduğu yanakları, narin bir inci beyazlığındaki tarla üzerinde yükselen şafaktır.</p>

    <p>Madendeki gümüş kadar beyaz bir boyun, bizim fildişi heykelciklerimize benzer şahane göğüsler üzerinde yükselip dalgalanır.</p>

    <p>Tıkız bir etle oluşmuş sağlıklı ve hoş kol, hiç kemik hissedilmeyen damarların sezilmediği ön kollar; dallardaki hurmaları kıskançlıktan kızartan parmaklar.</p>

    <p>İnce kademelerle kıvrılmış bir şenlik kâğıdı gibi, kokular gizleyen göbek deliğinin yöresinde sıralanmış birbirine yaklaşık ve narin kıvrımlı hoş karnı.</p>

    <p>Sırtı! Narin ve yepelek belinde son bulan sırtının o zarif çizgisi, oh evet, öyle kırılgandır ki, tüm kutsal güçler o haşmetli art yuvarlarının üzerinde tutunması için yetmez!</p>

    <p>Ve işte! O harika kız ayağa kalkar, ama ağır kalçaları onu oturmaya zorlar; oturur, bu kez iri kalçaları yayılır, onu ayağa kalkmaya zorlar. Oh! O iki güzel kum tepeciği!</p>

    <p>Ve bütün bunlar, iki harika küçük ayaktan yükselen iki güzel demir mızrak gibi inci uzun, hafiften tüylerle, esmer ayva tüyleriyle donanmış, papirüs sakı gibi dimdik, düzgün, inciden utku sütunu üzerine oturmuştur.</p>

    <p>Ey kutsallığın zaferi! Nasıl oluyor da bu denli narin iki alt yapı, üstündeki bunca ağırlığı kaldırabiliyor?</p>

    <p>Gidin, dostlarım! Güzel Suleymi Tumadir’i selamlayın, selamlayın yine soylu güzel ceylanımı benim!</p>
  </div>

  <p>Ve ertesi günden başlayarak soylu Durait, kabilenin ileri gelenleriyle birlikte, büyük bir şatafatla, Tumadir’in babasını görmeye gelmiş ve ondan kızını evlenmek üzere istemiş. Yaşlı Amr, yanıtını geciktirmeksizin, savaşçı şaire “Sevgili Durait, senin gibi gönlü yüce bir kişinin önerisi reddedilemez; senin gibi onurlu bir kabile başkanının arzuları geri çevrilemez; senin gibi bir küheylanın başı yemlikten uzaklaştırılamaz. Ama sana şunu söylemeliyim ki, kızım Tumadir’in kafasında kendine özgü fikirler, kendine özgü görüşler vardır...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz yetmiş dördüncü gece olunca, demiş ki:</i></p>

  <br/>

  <p>“... Senin gibi bir küheylanın başı yemlikten uzaklaştırılamaz. Ama sana şunu söylemeliyim ki, kızım Tumadir’in kafasında kendine özgü fikirler, kendine özgü görüşler vardır. Bu fikirler ve görüşler başka kadınlarda görülenlere pek benzemez. Ben de onu her zaman istediği gibi davranmakta özgür bıraktım; çünkü benim Hansa’m öbür kadınlar gibi değildir. Bu durumda gidip ona senden söz edeceğim, bunu elimden geldiği kadar seni kollayarak yapacağım, bunu sana vaat ederim; ama onun kendine özgü rızası bakımından sana söz veremem” demiş. Durait de, yapmak istediği şeyler için ona teşekkür etmiş; Amr da kızının yanına gitmiş ve ona “Hansa, yiğit bir savaşçı, soylu bir kişi, Beni Yuşamların başkanı, ileri yaşı ve gönül yüceliğiyle saygın bir adam, adını savaş türküleri ve güzel dizeleriyle de duyurmuş olan Simma’nın oğlu Durait, seninle evlenmek isteğiyle çadırıma geldi. Bu, bize onur verecek bir birleşme olur kızım. Ama, yine de senin kararını etkilemek istemem” demiş. Tumadir de “Babacığım, bana birkaç gün süre tanı, yanıtlamadan önce kendimce düşüneyim!” diye cevap vermiş.</p>

  <p>Tumadir’in babası da, Durait’in yanına gelmiş ve ona “Kızım Hansa, kesin bir yanıt vermeden önce bir parça düşünmek istiyor. Birleşme arzusunun yerini bulacağını umarım. Birkaç gün sonra yine gel!” demiş. Durait de “Anlaşıldı, ey yiğitler babası!” diye yanıt vermiş ve kendisi için hazırlanmış çadıra çekilmiş.</p>

  <p>Oysa güzel Suleymi, Durait uzaklaşır uzaklaşmaz, hiçmetçi kızlardan birini “Git Durait’i gözetle ve ihtiyaçlarını görmek üzere çadırdan uzaklaştığı anı kolla. İdrarının fışkırışına iyi dikkat et ve gücünü ve kumda bıraktığı izi gör. Böylece onun hâlâ erkeklik gücüne sahip olup olmadığını anlarız” demiş.</p>

  <p>Hizmetçisi itaat etmiş. Öylesine gayretli imiş ki, birkaç dakika sonra hanımının yanına dönmüş ve ona basit sözlerle “Bitmiş bu adam!” demiş.</p>

  <p>Tumadir’in istediği süre dolunca, Durait, yanıt olmak üzere Amr’ın çadırına geri dönmüş. Amr da onu çadırın erkeklere özgü bölümünde bekleterek kızının yanına gitmiş ve “Konuğumuz cevabını bekliyor Hansa’m, ne karar verdin bakalım?” demiş. Kız da “Düşündüm ve kabilemden ayrılmamaya karar verdim. Çünkü, Durait gibi, bedeni yıpranmış, bugün yarın baykuş ruhunun son soluğunu verecek biriyle evlenmek uğruna, güzel ve uzun mızraklara benzeyen genç adamlar olan yeğenlerimden yüz çeviremem! Savaşçılarımızın onuru üzerine yemin ederim ki, bir titrek bacaklının karısı olacağıma bakire olarak yaşlanmayı yeğ tutarım!” demiş.</p>

  <p>Çadırın erkekler bölümünde olan Durait de bu aşağılayıcı yanıtı işitmiş ve bundan şiddetle etkilenmiş. Ve gururlu bir kişi olduğundan, duygularının anlaşılmasını istememiş ve güzel Suleymi’nin babasından izin alarak kendi kabilesine dönmüş. Ama bu acımasız kızdan şu dizeleri düzenleyerek öç almış:</p>

  <div class="gir1">
    <p>Durait yaşlıdır, çok yaşlıdır demişsin, ey sevgili! O sana dün doğduğunu söylemedi ki!</p>

    <p>Evlenmek üzere, ey Hansa, geceleyin sürülerin gübrelerine dalan yaba ayaklı iri kıyım birini koca olarak özlemektesin; kuşkusuz hakkın var!</p>

    <p>Evet, kutsal varlıklar seni benim gibi bir kocadan sakınsın! Çünkü ben, ben başka yapıda, başka biriyim!</p>

    <p>Gerçekten, benim kim olduğum ve eğer ellerim güçlüyse, bunun, başka türden ciddi işler görmek için olduğu bilinir.</p>

    <p>Yine her yanda bilinir ki, büyük bunalım dönemlerinde, ne ağırlık beni zincirler ne de çabukluk alıp götürür; çünkü ben, bütünüyle, öngörü ve bilgeliğe sahibim.</p>

    <p>Her yanda bilinir ki, benim kabilemde, bana duyulan saygıdan ötürü, barındırdığım konuğu hiç kimse sorgulamaz ve koruman altında bulunanlar geceleyin tedirginlik duymazlar.</p>

    <p>Yine de bilinir ki kuraklık yıllarının açlıkla geçen aylarında, süt analar süt çocuklarını beslemeyi unuttukları bir sırada, benim çadırlarım besinlerle ağızlarına kadar dolup taşar, benim ocağım kaynar.</p>

    <p>Sen iyisi mi benim gibi kocaya varmaktan ve benim gibi çocuklar üretmekten sakın! Sen ey Hansa, kocan olsun diye, kuşkusuz haklısın da, geceleyin, sürülerin gübrelerine dalan yaba ayaklı, iri kıyım birini özlemektesin!</p>

    <p>Çünkü sevgilim, Durait yaşlı, çok yaşlıdır demişsin! Ama o sana, dün doğduğunu söylemedi ki!</p>
  </div>

  <p>Bu dizeler kabileler arasında yayıldığı zaman, Tumadir’e, eliaçık, coşkusu eşsiz Durait ile evlenmeyi kabul etmesini öğütleyenler olmuş. Ama kız verdiği karardan dönmemiş.</p>

  <p>Olaylar böyle olup giderken, Tumadir’in kardeşi yiğit savaşçı Muaviye, düşman Beni Mürre kabilesiyle dövüşürlerken, Beni Mürre’lerin başkanı ve bu aynı Muaviye tarafından hakarete uğramış olan güzelim Esma’nın babası Haşim’in eliyle can vermiş. İşte kardeşinin bu ölümü üzerine Tumadir, ağır ezgili bir makamda ve yüzük parmağı teline dayanan bir vurgulamayla şu mersiyeyi düzenlemiş:</p>

  <div class="gir1">
    <p>Ağlayın gözlerim, bitip tükenmez yaşlar dökün! Yazık ki, bu gözyaşlarını döken yitirdiği kardeşine ağlayandır.</p>

    <p>Bundan böyle, onunla kardeşi arasında, artık kalkmayacak bir örtü vardır: mezarının yeni toprağı!</p>

    <p>Ey kardeşim, sen, bir gün acılığını herkesin tadacağı o su birikimine kavuşmak için gittin! “Ölsem yeridir! Yaşam bir mızrağın ucunda vızıldayan bir eşek arısından başka bir şey değildir!” diyerek tertemiz gittin.</p>

    <p>Yüreğim hatırlıyor, ey anamın babamın oğlu ve yazın sararan ot gibi soluyor; kendimi büyük bir üzüntü içine gömüyorum.</p>

    <p>Öldü o! O ki, kabilemizin kalkanı, evimizin temeli idi; bir felaket içre gitti.</p>

    <p>Öldü o! Arslan yüreklilerin örneği idi, feneriydi o! Onlar için dağ tepelerinde tutuşturulmuş ateşler gibiydi.</p>

    <p>Öldü o! Giysileri içinde ışık saçarak değerli atlara binen o yiğit!</p>

    <p>Kılıç kayışı uzun, kabilemizin tüyü henüz bitmemiş; yiğitlik, güzellik timsali genç bir adamdı!</p>

    <p>İki eliyle cömertlik saçan, cömertliğin elinin ta kendisi kardeşim!</p>

    <p>Yok artık o! Kayalar ve taşlarla örtülü mezarının altında soğuk, yatıyor.</p>

    <p>Hayranlık veren göğüs kayışlı kısrağı Alva’ya “Ağla, inle, başıboş koşmalarda! Artık sahibin seni bir daha hiç sürmeyecek!” deyin.</p>

    <p>Ey Amr’ın oğlu, savaşın kızıştığı sırada, uzun giysin<a href="../Text/dipnot.xhtml#Footnote0390" id="Feedback0390"><sup>[390]</sup></a> baldırlarına kadar yükselirken, utku senin yanında dört nal koşardı.</p>

    <p>Savaşın alevi, erkekleri beden bedene gelmeye zorlar ve sen kardeşlerinle birlikte, atları atlarla çatıştırırken; düşmanı, şeytanların vampir ve akbabaları dirgeniyle vurması gibi vurur geçerdin!</p>

    <p>Kuşkusuz! Çarpışma günlerinde yaşamı aşağılardın, yaşamı aşağılamanın, anıların en büyüğü ve en değerlisi olduğu bilinir.</p>

    <p>Kaç kez dikenli demirden miğferlerle ve örgülü çift zırhla donanmış çevrintilere atıldın, kasırganın zift renkli dehşet dolu karınlıklarına aldırmadan!</p>

    <p>Bir Rukain gönderine benzercesine güçlü ve tığ gibi, bir altın bileziğin parlaklığıyla boylu boyunca tüm gençliğinle parıldardın!</p>

    <p>Yörende savaşın karmaşıklığı ortasında, ölüm, kan içinde yüzen harmanisini sürüklerken;</p>

    <p>Savaşın kızıl çarkı iki ordugâhın en yiğitleri üzerinde dehşetle dönerken ve sen düşman süvari birlikleri üzerine saldırırken, kaç at çatlattın, ey kardeşim!</p>

    <p>O zamanlar kıvılcımlar saçan örgülü zırh giysinin eteklerini, ciğerleri böğründe hoplayıp guruldayan atının üzerine kaldırırdın!</p>

    <p>Kargıları canlandırır, ucu savaşçıların karnına saplanır ve böbreklerinin dibine kadar işlerken, parıltılarını söndürürdün.</p>

    <p>Sen, fırtınanın ortasında, avının üzerine çift silahları olan dişleri ve pençeleriyle atılan güçlü kaplandın.</p>

    <p>Mahzun ya da mutlu ne çok esireyi sürü halinde, yağmurun ilk damlalarının harekete geçirdiği güzel karaca sürüleri gibi, önünde sürer giderdin!</p>

    <p>Sabahleyin, örtüleri karman çorman, korku ve dehşetten çıldırmış başıboş dolaşırken, ne çok beyaz kadını kurtardın! Bizi, korkunç görünümü ya da sadece anlatılması hamile kadınlara çocuk düşürten ne çok felaketten korudun! Kim bilir ne çok ana, eğer senin kılıcın yetişmeseydi, çocuksuz kalacaktı!</p>

    <p>Sonra, ey kardeşim, kargaşalık içinde, kargının demiri gibi delici ve sonsuza kadar aramızda anılıp duracak olan ne çok savaş türkülerini rahatça söylerdin!</p>

    <p>Ah! Amr’ın yüce gönüllü oğlunun ölümünden sonra, yıldızlar sönsün, güneşin ışınları görünmez olsun! O bizim güneşimizdi, bizim yıldızımızdı.</p>

    <p>Sen artık yok olduğuna göre, kardeşim, şimdi akşamın alaca karanlığında, Kuzeyin hazin rüzgârı yankılarla uğuldarken garipleri kim devşirecek?</p>

    <p>Ne yazık ki! Sizi sürüleriyle besleyen, sizi silahıyla koruyan kişiyi, ey yolcular, çukurunu kazıp toprağa bıraktınız.</p>

    <p>Çit oluşturan kazıkların ortasındaki korkunç konutuna koydunuz siz onu. Ve üzerine selamete ulaşsın diye kederli dallar attınız.</p>

    <p>Üzerlerinden çoktan yıllar ve günler geçmiş olan cetlerimizin mezarları arasında yatsın diye!</p>

    <p>Ey kardeşim, Suleymilerin en güzel çocuğu, senin yitişin benim için dokunaklı bir acıdır! Ve bende karar ve cesaret bırakmamıştır.</p>

    <p>Yeni doğmuş torunundan yoksun bırakılan deve, onun sevecenliğini yanıltmak isteyenlerin gösterdikleri suretlerin yöresinde şikâyet ve umutsuzluk haykırışları kopararak döner;</p>

    <p>Gider, tedirgin, her yerde onu arar ve anısı tazelenince artık otlaklarda otlamaz olur. Böylece o bile iniltiler koparır ve şaşkın sıçrar durur.</p>

    <p>Ama, beni kahreden kederin hafif bir belirtisini bile göstermiş olmaz, kardeşim!</p>

    <p>Oh! senin için döktüğüm gözyaşları hiç kurumayacak! Asla dinmeyecek hıçkırıklarım! Ağlayın, gözlerim; bitip tükenmez gözyaşları dökün!</p>
  </div>

  <p>Ve tam da bu mersiyenin okunması dolayısıyla büyük Ukkaz Panayırı’nda toplanmış olan şair Nabigâ ed-Dubyani ve öteki şairler, Arabistan’ın tüm kabilelerinin önünde her yılki gibi şiirlerini okurlarken, Tumadir el-Hansa’nın erdemi hakkında kendilerine soru sorulunca, ağız birliğiyle “Şairlikten yana âdemoğullarını da, ecinnileri de geçmiştir!” diye yanıt vermişler.</p>

  <p>Ve Tumadir, Arabistan’da kutsanmış İslam’ın zuhurundan sonraki yıllara kadar yaşamıştır. Ve barış ve dua üzerine olası Muhammed’in hicretinin sekizinci yılında, o zamanlar Suleymilerin yüce başkanı olan oğlu Abbas ile birlikte Peygambere biat ettiğini söylemeye gelmiş ve İslam’la onurlanmıştır. Peygamber de onu onurlandırarak karşılamış ve şairlere pek değer vermediği halde, onun şiirlerinin okunmasından haz duymuştur. Ve onu, şiirsel soluğundan ve tanınmış olmasından ötürü övmüştür. Dahası, Tumadir’in şiirlerinden birini kendisi de tekrarlayarak aruz veznine karşı pek duyarlı olmadığını göstermiştir. Çünkü, bir dizenin son iki kelimesinin yerlerini değiştirerek bu şiirin niteliğini bozmuştur. Ve saygın Ebubekir, vezni bozan bu hatalı okuyuşu işitince, yeri değişen iki sözcüğün durumunu düzeltmek istemiş, ama dua ve barış üzerine olası Peygamber, ona “Ne önemi var? Aynı şey değil mi?” demiştir. Ebubekir de “Kuşkusuz, ey Tanrı’nın elçisi, Tanrı’nın Kutsal Kur’an’ında açıkladığı ‘Biz Peygamberimize dize kurma tekniğini öğretmedik; onun buna ihtiyacı yoktur. Kur’an bir öğretidir. Okunması sade ve anlamı açıktır’ şeklindeki sözleri tüm olarak haklı çıkarıyorsun!” diye yanıt vermiştir. Ama en iyisini Tanrı bilir!</p>

  <p>Sonra genç adam dinleyicilerine “İşte size putperestlik dönemlerindeki Arap cetlerimizin yaşamı üzerine hayranlık uyandıran bir öykü daha” demiş. Ve de sözünü şöyle sürdürmüş:</p>

  <div class="baslik11" id="b74_2">
    <p>Şair Fint</p>
  </div>

  <p>Bize kadar gelen bir öyküde, o zamanlar Rabiaların ilk kökenlerinden Büyük Bekriler kabilesinin dallarından biri olan Beni Zimman kolunun yüz yaşındaki başkanı Şair Fint’in iki genç kızı varmış. Büyüğünün adı Ufeyre Güneşler, küçüğünün Huzeyle Aylar imiş. O sıralarda, tüm Bekri kabilesi, kalabalık ve güçlü Talabilerle savaş halinde imiş. Ve Fint, ilerlemiş yaşına karşın, kabilesinin en tanınmış yiğidi sayıldığından, Bekrilerin savaşmakta olan esas birliklerine katılmak üzere yola çıkan yetmiş kişilik bir atlı birliğin başında bulunmaya layık görülmüş. İki genç kızı da bu yetmiş kişilik birliğin içindeymiş. Ve Bekrilerin genel karargâhına, Beni Zimmanların sağladığı katkının ulaşmakta olduğunu bildirmek üzere gönderilen ulak, nezdine gönderdiği kişilere “Bizim kabilemiz, size bin savaşçı ve yetmiş atlıdan oluşan bir katkı sağlıyor” demiş. Bununla Fint’in, kendi başına, bin kişilik bir orduya bedel olduğunu anlatmak istiyormuş.</p>

  <p>Sonra, Bekrilerin bünyesindeki tüm kabilelerin katkıları biraraya gelince, savaş bir kasırga gibi bütün dehşetiyle patlamış. Ancak o zaman, yengin Bekrilerin, onları özgür bırakıp geri çevirmeden önce tutsaklarının tepelerindeki perçemlerini kestiklerinden ötürü, Perçem Kesme Günü<a href="../Text/dipnot.xhtml#Footnote0391" id="Feedback0391"><sup>[391]</sup></a> diye adlandırılarak tüm belleklerde yer alan bir muharebeye girişilmiş. İşte tam da bu unutulmaz savaşta Fint’in kabına sığmaz iki savaşçı olan kızları, günün kahramanları olarak ebedi bir ün kazanmışlar...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz yetmiş beşinci gece olunca, demiş ki:</i></p>

  <br/>

  <p>İşte tam da bu unutulmaz savaşta Fint’in kabına sığmaz iki savaşçı olan kızları, günün kahramanı olarak ebedi bir ün kazanmışlar.</p>

  <p>Çünkü savaşın en kızgın bir anında ve başarının sallantıda olduğu bir sırada, iki genç kız birdenbire bineklerinden yere atlayıp göz açıp kapayasıya kadar geçen bir sürede soyunmuş, üzerlerinden giysilerini ve örgü zırhlarını atarak çırılçıplak, kolları ileride, biri Bekri ordusunun sağ kanadının ortasına, öteki sol kanadına, titreyerek ve soyunuk, üzerlerinde sadece yeşil renkli bezekleri olduğu halde<a href="../Text/dipnot.xhtml#Footnote0392" id="Feedback0392"><sup>[392]</sup></a> saldırmışlar. Ve o kargaşalıkta, her biri seslerinin olanca gücüyle birer doğmaca savaş türküsü söylemiş; o zamandan beri bu türküler, ağırlıklı remel dizemi ve üçüncü telin belirginlik kazandığı bir ton üzerinden ve tef ağır vurgulamalarla eşlik ederken çalınıp söylenmiştir.<a href="../Text/dipnot.xhtml#Footnote0393" id="Feedback0393"><sup>[393]</sup></a></p>

  <br/>

  <p>İşte ilkin Ufeyre Güneşler’in söylediği türkü:</p>

  <div class="gir1">
    <p>Düşmana! Düşmana! Düşmana!</p>

    <p>Kızıştırın savaşı, Bekri’nin ve Zimman’ın evlatları, kavgayı sıkışık düzende yapın!</p>

    <p>Tepeler atların nalları altında ezilsin.</p>

    <p>İlerleyin düşmana doğru, ilerleyin!</p>

    <p>Onur! Onur o kimseye ki, bu şafak vakti, kızıl harmaniyeye bürünür!</p>

    <p>Haydi yiğitlerim! Çökün üzerlerine, biz de sizi dolu kucaklarla saralım!</p>

    <p>Geniş yaralar, kudurganlık halindeki bir deli kadının giysisinin açık yerlerine benzer şekilde ortaya çıksın!</p>

    <p>Biz de size yumuşacık bir yatak hazırlarız!</p>

    <p>Ama irkilirseniz, biz de sizden, aşka layık olmayan bir adamdan kaçar gibi kaçarız!</p>

    <p>Öyleyse, ilerleyin, ilerleyin düşmana doğru! İleri, Bekri ve Zimman’ın evlatlarına onur kazandırın!</p>

    <p>Kızıştırın savaşı, kavgayı sıkışık düzende yapın!</p>

    <p>Öldürün ve yaşayın ırkımın evlatları! İleri!</p>
  </div>

  <p>Ve işte, bir adım bile gerilememek üzere güven sağlamak için devesinin bacaklarını kesen babası Fint’in yanıbaşında Beni Zimman sancağını çevreleyenlerin ateşini körüklemek için Huzeyle Aylar’ın öfkeyle haykırdığı savaş türküsü de şöyle:</p>

  <div class="gir1">
    <p>Cesaret Zimman evlatları, cesaret soylu Bekriler,</p>

    <p>Vurun, vurun keskin kılıçlarınızla!</p>

    <p>Düşmanın başına kızıl ölümün binlerce yıldırımını yağdırın!</p>

    <p>Hepsini, hepsini boğazlayalım!</p>

    <p>Cesaret, analarınızın, karılarınızın savunucuları!</p>

    <p>Bir sabah yıldızının güzel kızlarıyız;</p>

    <p>Misk saçlarımızı kokulandırır, inciler boynumuzu süsler.</p>

    <p>Boğazlayın, boğazlayın hepsini! Biz de sizi kollarımızla saralım!</p>

    <p>Cesaret, cesaret Rabia’nın yiğit savaşçıları!</p>

    <p>İçinizde en yiğit olana bekâretimin çiçeğini feda edeceğim.</p>

    <p>Çökün düşmanın üstüne! En yiğit olana Huzeyle Aylar feda olsun!</p>

    <p>Boğazlayın, boğazlayın hepsini!</p>

    <p>Ama geri çekilen korkakları lanetleriz biz!</p>

    <p>Aşağısamaya eşlik eden dudakların ve yüreğin lanetiyle!</p>

    <p>Öyleyse vurun keskin kılıçlarınızla! Kanları ayaklarınız için halı oluştursun!</p>

    <p>Boğazlayın hepsini, keskin kılıçlarınızla vurun! Boğazlayın hepsini!</p>
  </div>

  <p>Ve bu iki ölüm türküsü duyulunca, yeni bir heyecan Bekrilerin kanını kaynatmış; hırslı saldırı iki kat hız kazanmış ve utku onlar için keskin ve mutlak olmuş.</p>

  <p>Eski putperestlik çağındaki atalarımız işte böyle dövüşüyorlardı. Ve işte kızları böyle davranıyorlardı! Cehennemin ateşi onlar için çok kıyıcı olmasın!</p>

  <p>Sonra coşan dinleyicilerine genç adam “Şimdi her ikisi de putperestlik çağında yaşamış olan Sultan Fatıma ile Şair Murakiş’in Serüveni’ni dinleyin!” demiş ve şöyle konuşmuş:</p>

  <div class="baslik11" id="b74_3">
    <p>Şair Murakiş</p>
  </div>

  <p>Anlatırlar ki, Irak’ta Hire Şahı Neman’ın adı Fatıma olan bir kızı varmış. Bu kız ateşli olduğu denli güzelmiş. Genç sultanın pek güvenilmeyen mizacını bilen Şah Neman da, ırkına bir onursuzluk ya da uğursuzluk gelmesin diye onu uzaklarda bir saraya kapatmış. Ve aynı şekilde yine kızının onuru ve de ihtiyatlı olmak için bu sarayın yöresini gece gündüz silahlı muhafızlarla korumaya gayret gösteriyormuş. Sultan kızının hizmetinde bulunan bir nedimeden başka hiç kimse Fatıma’nın erdeminin koruyucusu olan bu sığınağın içine giremezmiş. ayrıca, bilgelik ve güvenmezlik gereği olarak, bu koruyucular, her akşam sultanın kızına hizmet eden genç kızın küçük ayaklarının izlerini silmek ve böylece ertesi gün, serüven arayan serseriler olursa, bunların bırakacağı ayak izlerini görmek üzere, sarayın yöresinde kumlu toprakları yatıştırıp düz hale getirmek için yerde sürünen büyük yün harmanilerle dolaşırlarmış.</p>

  <p>Böylece, güzel tutsak, her gün, birçok kez, zoraki manastırının taraçasına çıkar ve orada iç çekerek gelip geçene bakarmış. Günün birinde, adı İbnat-İclan olan genç hizmetçisinin görünümü güzel bir gençle görüştüğünü görmüş. Ve sonradan genç kızdan, kızın âşık olduğu gencin ünlü Şair Murakiş olduğunu ve kendisinden birçok kez aşkın zevklerini tattığını öğrenmiş. Gerçekten güzel ve şen şakrak nedimesi, hanımına şairin güzelliğini ve hayran olunacak saçlarını öylesine hoş sözlerle övmüş ki, ateşli Fatıma, kendi bakımından onu tutkuyla görmek ve ondan zevk almak istemiş. Ama ilkin, bir sultan kızı olmanın ince nezaketiyle soylu bir ailesi bulunup bulunmadığından güven duymak istemiş. Bu da, o günlerde Arap görgü kurallarına onun gibi yüce soy sopa sahip olanların ne denli dikkat ettiğinin bir kanıtıymış. Böylece kendinden daha düşük soylu, dolayısıyla daha az kusur bulucu ve daha az güç beğenisi olan nedimesinden ayırt ediliyormuş.</p>

  <p>Dolayısıyla, bu maksadın sağlanması için, sürgün sultanın kesin bir kanıta ihtiyacı varmış. Ve genç kızla şairin kasra sokulması ihtimali hakkında görüşürken “Dinle! Yarın genç adam seninle birlikte olunca, ona kokulu ağaçtan yapılma bir misvak<a href="../Text/dipnot.xhtml#Footnote0394" id="Feedback0394"><sup>[394]</sup></a> ve yine içine biraz koku serpeceğin bir buhurdan ver. Bunları verdikten sonra, koku kendisine bulaşsın diye buhurdanı giysisinin altında tutarak ayakta durmasını söyle. Misvakın ucunu ağzıyla koparır ya da koparmaksızın emmeye başlarsa ya da misvağı almayı reddederse bu, inceliği olmayan sıradan bir adamdır. Ya da buhurdanı giysisinin altına sokar ya da onu almayı reddederse, yine boş bir adam olduğu anlaşılır. Ve o zaman, ne kadar büyük bir şair olursa olsun, inceliği bilmeyen bir erkek, sultan kızlarına layık değildir” diyerek sözünü tamamlamış.</p>

  <p>Böylece, ertesi sabah, genç kız, âşığını bulmaya gidince bu deneyi yapmaktan geri kalmamış. Odanın ortasına yanmış bir buhurdan bırakmış ve içine koku attıktan sonra, genç adama “Gel de kendini kokulandır!” demiş. Ama şair yerinden kıpırdamamış ve “Onu, sen benim yakınıma getir!” diyerek yanıt vermiş. Genç kız da öyle yapmış; ama şair buhurdanı asla giysilerinin altına sokmamış ve sadece saçlarıyla sakalını kokulandırmakla yetinmiş. Bunu izleyerek sevgilisinin kendisine uzattığı misvağın ucundan bir parça kesip attıktan sonra, ucunu eğilir bükülür bir fırça haline getirmiş ve bununla dişlerini ovmuş ve diş etlerini kokulandırmış. Bunu yaptıktan sonra, genç kızla aralarında olacaklar olmuş. Kız, muhafaza altında bulunan saraya dönünce, küçük kız, kabına sığmaz hanımına deneyinin sonucunu anlatmış. Fatıma da hemen “bu soylu Arabı bana getir! Ve de çabuk ol!” demiş.</p>

  <p>Ama muhafızlar silahlı sert adamlarmış ve de kulakları kirişteymiş. Her sabah, sultanın babası olan Şah Neman’ın kâhinleri, oraya gelip kum üzerinde iz bulunup bulunmadığını araştırırlarmış. Ve de dönüp şaha “Ey zamanın şahı, bu sabah, genç İbnat-İclan’ın ayak izlerinden başka iz bulamadık!” derlermiş.</p>

  <p>Bu durumda sultan kızın kurnaz hizmetçisi, geçerken iz bırakmaksızın şairi hanımının yanına nasıl sokmuş biliyor musunuz? Şöyle: Hanımının saptadığı gece, genç adamla buluşmuş ve kararsızlık göstermeksizin onu sırtına almış ve onu olduğu yerde tutmak için uçlarını önünde düğümlediği bir örtüyle sarmış. Böylece kadın avcısını tehlikeye sokmaksızın ve kendini ele vermeksizin sultanın yanına getirmiş. Ve şair şah kızının yanında beyaz, tatlı ve sıcacık, kutlanası bir gece geçirmiş. Şafak vakti, içeri girdiği tarzda, yani genç kızın sırtında dışarı çıkmış.</p>

  <p>Peki, sabahleyin ne olmuş? Şahın kâhinleri, her sabah olduğu gibi, kum üzerindeki izleri incelemek üzere gelmişler. Sonra da sultan kızın babası olan şahın yanına gidip ona “Efendimiz, bu sabah İbnat-İclan’ın küçük ayaklarının izlerinden başka bir şey görmedik. Ama bu genç kız, sarayda hatırı sayılır derecede şişmanlamış; çünkü kumdaki ayak izleri daha derinleşmiş görünüyor” demişler.</p>

  <p>Her şey bir süre böyle sürüp gitmiş. İki genç âşık, nedimenin şairi sırtında taşıyarak saraya sokmasıyla, birbirleriyle sevişerek, ertesi gün de kâhinler genç kızın şişmanlığından söz ederek. Bizzat şair, mutluluğunu kendi elleriyle yok etmeseymiş, işlerin böylece sürüp gitmesini enlgelleyecek hiçbir şey yokmuş.</p>

  <p>Yakışıklı Murakiş’in çok sevdiği ve kendisinden asla hiçbir şey esirgemediği bir dostu varmış. Ona bu garip serüvenini anlatınca, bu genç dostu, boyu ve davranışlarıyla Murakiş’e benzerliği sayesinde, gecenin karanlığında, Murakiş’in kendisiymiş gibi yutturularak, aynı tarzda Sultan Fatıma’nın nezdine sokulması dileğinde bulunmuş. Murakiş de gencin ısrarına dayanamayarak, yeminle vaat edip bu arzuya boyun eğdiğini bildirmiş. Ve geceleyin genç dostu genç kızın sırtında onun yerini almış ve sultan kızın yanına sokulmuş.</p>

  <p>Karanlıkta, başlaması gereken işe girişilmiş. Ama, birdenbire, karanlıklara karşın, Fatıma, ustaca, sertliğin yerine yumuşaklık, yakıcı bir ateş yerine ılıklık ve cömertlik gösterilecek yerde cimrilik olduğunu hissederek değişikliğin farkına varmış. Ve o saat ve o anda, öfke dolu bir tekmeyle davetsiz misafiri geri iterek yataktan fırlamış ve nedimesini çağırarak bilinen tarzda onu dışarı götürmesini istemiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz yetmiş altıncı gece olunca, demiş ki:</i></p>

  <br/>

  <p>... Nedimesini çağırarak bilinen tarzda onu dışarı götürmesini istemiş.</p>

  <p>Ve bu olayı izleyerek, şahın kızı şairi reddetmiş ve ihanetini asla bağışlamamış. O da acısını ve pişmanlığını anlatabilmek için şu kasideyi düzenlemiş:</p>

  <div class="gir1">
    <p>Elveda güzel Bekri kızı! Ben ayrılsam da mutluluk seninle olsun, yanıbaşında!</p>

    <p>Ne yazık ki, Fatıma’n, nabka<a href="../Text/dipnot.xhtml#Footnote0395" id="Feedback0395"><sup>[395]</sup></a> dalları gibi zarif bedeniyle, bir devekuşu gibi uyumlu yürüyüşüyle senin olmayacak artık bir daha, ey mutsuz Murakiş!</p>

    <p>Bedeniyle, yürüyüşüyle ve de küçük bir gölün suları kadar duru güzelliğiyle!</p>

    <p>Güzelliğiyle ve taze bir tükürüğün ıslattığı güzel parlak dişleriyle!</p>

    <p>O ki, saf bir şebneme benzerdi! Bir gümüş paranın yüzüne benzer düz ve parlak yanakları, güzel elleri ve bilezikleriyle; ve saçlarının siyah dalgalarıyla!</p>

    <p>O ki, senin gecelerini büyüler ve yüreğini hançerlerdi. Artık elveda! Her şey yitip gitti.</p>

    <p>Bir dost hevesi uğruna, ey gönlü yüce Murakiş, her şeyi yitirdin.</p>

    <p>Umutsuzlukla kendini de ye, bitir; dişlerinle on parmağını ısırarak kopar; güzel bir dostun hevesi yüzünden!</p>

    <p>Ne yazık! Her şey yitip gitti, senin gördüğün her şey bir düşten başka bir şey değildi; düşler de uykunun güzel yanılsamalarıdır ve sana ömrün boyunca yasak!</p>
  </div>

  <p>Şair Murakiş aşk yüzünden ölenlerden biri olmuş.</p>

  <p>Sonra genç adam dinleyicilerine “İslam’ın bize henüz ulaşmadığı zamanlarda geçen Kindilerin şahı ile karısı Hind’in şu öyküsünü de dinleyin!” demiş.</p>

  <div class="baslik11" id="b74_4">
    <p>Şah Hucr’un İntikamı</p>
  </div>

  <p>Eski cetlerimizin anlatılarına dair bize kadar gelen öykülerden birinde, Kindi kabilelerinin başı ve yiğitlemeler düzenlemekte usta şair İmre’ül-Kays’ın babası olan Şah Hucr’un, yırtıcılığı ve gözüpekliğiyle Araplar arasında çok korkulan bir kişi olduğu bilinir. Hatta bu kişi, kendi aile üyelerine karşı bile o denli acımasız imiş ki, oğlu Sultan İmre’ül-Kays, şairane dehasına özgür bir açılım sağlamak için, babasının çadırlarından uzaklara kaçarmış. Çünkü Şah Hucr, halkın arasında şair sıfatıyla görünmenin, onun soyluluğuna ve unvanının yüceliğine aykırı olduğunu düşünürmüş.</p>

  <p>Böylece, Şah Hucr’un başkaldıran Beni Essat kabilesine karşı savaşmak üzere sefere çıkıp topraklarından uzaklaştığı bir sırada, eski düşmanları Hudailer, Zeyyad’ın komutası altında, ansızın ülkesini işgal etmiş; ve çapul olarak, pek çok kuru hurma birikimini; at, deve ve sürü hayvanı ve de Kindi kadın ve genç kızlarını alıp götürmüşler. Zeyyad’ın esirleri arasında Şah Hucr’un çok sevdiği bir kadın olan kabilenin incisi Hind de varmış.</p>

  <p>Bu olayın haberi ulaşır ulaşmaz, Hucr tüm savaşçıları ile birlikte geriye dönmüş ve Hind’i kaçıran düşmanı Zeyyad’a rastlayabileceğini düşündüğü mahale gelmiş. Ve gerçekten Hudailerin konaklama yerinin oldukça yakınında bir yere ulaşmış. Ve oradan Salih ve Sadi adlı tecrübeli iki casus göndererek onlardan yöreyi tanımalarını ve Zeyyad’ın birlikleri hakkında istihbarat edinmelerini istemiş.</p>

  <p>Bu iki casus tanınmaksızın konaklama yerine gizlice girmeyi başarmışlar. Ve düşmanın sayısı ve konaklama yerinin durumu üzerine değerli gözlemlerde bulunmuşlar. Her şeyi incelemek üzere birkaç saat geçirdikten sonra, casus Salih, arkadaşı Sadi’ye “Zeyyad’ın maksadı ve konaklama yerinin durumu hakkında edindiğimiz bunca bilgi yeter sanırım. Tanığı olduğumuz konularda Şah Hucr’a bilgi vermek üzere ben ayrılıyorum” demiş. Ama Sadi “Ben, daha önemli ve daha ayrıntılı bilgiler edinmeksizin ayrılmak istemem!” diye yanıt vermiş. Ve Hudailerin konaklama yerinde tek başına kalmış.</p>

  <p>Gece olunca, Zeyyad’ın adamları, reislerinin çadırının yanına nöbet tutmaya gelmişler ve şu veya bu mevkide yer almışlar. Hucr’un casusu olan Sadi de varlığının sezilmesinden korka korka, ötekiler gibi bulunduğu yerde bağdaş kurmuş olan muhafızlardan birinin yanına yaklaşarak omzuna dokunma cesaretini göstermiş ve buyruk verir gibi bir edayla, ona “Sen kim oluyorsun?” diye haykırmış. Muhafız “Ben <i>falan</i> oğlu <i>filanım</i>!” diye yanıt vermiş. Sadi de açık ve kesin bir sesle “Pekâlâ!” demiş. Sonra da gidip kimse ondan gocunmaksızın reisleri Zeyyad’ın çadırının karşısına oturmuş.</p>

  <p>Ve böylece çadırın içinde konuşulmakta olanları duymuş. Konuşan Zeyyad’ın kendisiymiş. Yanında da kucaklayıp oynaştığı güzel esire Hind varmış. Birçok şeyin yanı sıra, aralarında şu konuşmanın geçtiğine tanık olmuş: Zeyyad’ın sesi “Sence ey Hind, kocan şu anda seninle böyle başbaşa tatlı saatler geçirdiğimi bilse, ne yapardı, söyle bakayım!” diyormuş. Hind de “Ölümüne, bulunduğun yere koşup bir kurt gibi dalar, kızıl çadırlarının önüne gelip acı otlar yiyip kudurmuş bir deve gibi ağzından köpükler saçarak öç almadan durup dinlenmek bilmezdi” diye yanıt vermiş. Zeyyad da Hind’in bu sözlerini duyunca, kıskançlığa kapılmış ve esirine “Ah, seni anlıyorum; Hucr denen yabani hayvan, senin hoşuna gidiyor, onu seviyorsun ve beni aşağılamak istiyorsun!” diyerek bir tokat aşketmiş. Ama Hind olanca sesiyle haykırarak “Sana tanrılarımız Lat ve Uzza üzerine yemin ederim ki, hiçbir erkekten kocam Hucr kadar nefret etmedim. Ama madem ki soruyorsun, neden senden fikrimi gizleyeyim? Gerçekte, ister uyusun, ister uyanık olsun, Hucr kadar uyanık ve ihtiyatlı adam görmedim hayatımda!” demiş. Zeyyad da ona “Bu nasıl oluyor? Açıklasana bana!” diye sormuş. O zaman Hind “Dinle bak! Hucr, uykunun etkisi altındayken, bir gözünü kapalı tutarken, öbürünü açık tutar. Bu öylesine doğrudur ki, gecelerden bir gece, benim yanımda uyumakta iken, örtünün altından birdenbire bir kara yılan çıktı ve doğrudan doğruya onun suratına doğru ilerledi. Hucr da, tam anlamıyla uyurken, içgüdüyle başını çevirdi. Yılan da eline, açık olan avuç içine doğru kaydı. Hucr da hemen avcunu kapadı. O zaman, tedirgin olan yılan uzanan ayaklarına doğru yöneldi. Ama Hucr, hep uyur halde, bacağını büktü ve ayağını oynattı. Yılan da sarsılarak, ne yana yöneleceğini bilemedi ve Hucr’un yatağının başucunda dolu olarak bulunmasını benden istediği çanaktaki süte doğru kaymaya karar verdi. Ve bir kez çanağın üzerine eğilince, sütü oburca içti, sonra da kâseye kustu. Ben de, bunu görünce, içimden sevinerek kendi kendime ‘Ne umulmaz talih! Hucr uyanınca, şimdi zehirlenmiş olan bu sütü içecek ve hemen geberecek. Ah! O zaman bu kurttan kurtulmuş olacağım’ dedim. Hucr bir süre sonra uyandı. Susamış olduğundan süt istedi. Ve kâseyi ellerimden aldı; ama ilkin içindekini koklamaya özen gösterdi; ellerinin titrediğini gördüm; kâse düştü ve devrildi. Kurtulmuştu. Hangi koşullarda olursa olsun, o hep böyledir. Her şeyi düşünür, her şeyi önceden sezinler ve hazırlıksız yakalanmaz” demiş.</p>

  <p>Casus Sadi, bu sözleri işittikten sonra Zeyyad ile Hind arasında, buse ve inilti seslerinden başka bir konuşma duymamış. O zaman yavaşça yerinden kalkıp gizlice uzaklaşmış. Ve bir kez konaklama yerinin dışına çıkınca, büyük adımlar atarak yürümüş ve şafaktan önce efendisi Hucr’un yanına ulaşıp ona tüm görüp işittiklerini anlatmış. Anlattıklarını da “Onları terk ettiğimde, Zeyyad başını Hind’in dizlerine koymuştu; ve zevkine yanıt veren kölesiyle oynaşıyordu” diyerek bitirmiş. Hucr, bu sözleri duyunca, içinden hırıldayan bir soluğun koptuğunu duyarak ayağa kalkmış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz yetmiş yedinci gece olunca, demiş ki:</i></p>

  <br/>

  <p>... Ve Hucr, bu sözleri duyunca, içinden hırıldayan bir soluğun koptuğunu duyarak ayağa kalkmış ve yola çıkıp Hudailerin konaklama yerine saldırılmasını buyurmuş.</p>

  <p>Ve Kindilerin tüm atlı birlikleri yola koyulmuş. Ve Zeyyad’ın konaklama yerine ansızın saldırmışlar; ve kudurmuşçasına atılıma girişmişler. Ve Zeyyad’ın Hudaileri çok geçmeden bozguna uğrayıp kaçmaya başlamış. Ve konaklama yerleri yağmaya uğrayıp yakılmış. Öldürülen öldürülmüş, geri kalan da öfke rüzgârında uçup gitmiş.</p>

  <p>Zeyyad’a gelince, kalabalık arasında, Hucr’un intikamından kaçanları toparlayıp yeniden cenge sürüklemek isterken fark edilmiş. Ve Hucr, homurdanıp böğürerek bir alıcı kuş gibi onun üzerine atılmış ve onun atının üzerinden belini kavrayarak yakalamış ve havaya kaldırarak bilek gücüyle bir an öyle tutmuş; sonra yere çarpıp kemiklerini ezmiş. Ve başını keserek atının kuyruğuna asmış.</p>

  <p>Böylece Zeyyad’dan yana intikamını alınca bu kez Hind’e yönelip onu ele geçirmiş. Kolları ve bacaklarından iki ayrı ata bağlayarak atları kamçılamış ve her birini ayrı doğrultulara şevketmiş. Böylece kadın, gövdesi kopup parçalanırken, ona “Geber, ey dili alabildiğine tatlıyken gizli düşünceleri o denli acı olan kadın!” diye haykırmış.</p>

  <p>Bu yabancı intikam öyküsünü anlattıktan sonra, genç adam, dinleyicilerine “Madem ki, Kutsal İslam’dan önceki dönemden söz ediyoruz, bize, dua ve barış üzerine olası Peygamberimizin sevgili eşi Ayşe Anamızın o zamanın kadınlarının görenekleri üzerine anlattığı şu öyküyü de dinleyin!” demiş. Ve Ayşe’nin şu öyküsünü anlatmış:</p>

  <div class="baslik11" id="b74_5">
    <p>Eşleri Tarafından Değerlendirilen Kocalar</p>
  </div>

  <p>Günlerden bir gün, Yemenli birkaç soylu kadın, evimde toplanmış bulunuyorlardı. Kendi aralarında yemin ederek, tüm gerçekliğiyle ve hiçbir şey gizlemeden, iyi ve kötü yanlarıyla kocalarının ne gibi kimseler olduğunu açıklamayı kararlaştırdılar.</p>

  <p>İlki söz alarak “Benim kocamı mı soruyorsunuz? Çirkin, ulaşılması güç bir dağ tepesinde bulunan kokuşmuş bir deve etine benzercesine yanına yaklaşılmaz biridir. Böyle olduğu halde o denli zayıf ve kurudur ki, kemiklerinde iliğin zerresi bulunmaz. Sanki yıpranmış bir hasırdır!” dedi.</p>

  <p>İkinci Yemenli kadın “Benimki! Aslında onun hakkında tek bir söz bile etmemem gerek! Çünkü ondan sadece söz etmek bile bana tiksinti verir. Yola getirilemez bir hayvandır; çünkü ağzımdan ona yanıt veren bir söz çıksa, beni boşamaya kalkar; eğer susarsam; beni, sanki demir bir mızrağın çıplak ucu önünde oynatırcasına itip kakıştırır” dedi.</p>

  <p>Üçüncüsü “Benim için, benim şirin kocam işte şöyledir: Yemeğini yiyip bitirince tabağı dibine kadar yalar; içince suyu son damlasını bitirinceye kadar höpürdetir; çömelip bir paket gibi kendi üzerine kapanır ve kendi içine sokulur; ve eğer sizi beslemek üzere bir hayvan vurursa, en cılızını, en etten yoksun olanını öldürür. Gerisine gelince, hemen hiçbir şey göremezsiniz. Elini bana nasıl olduğumu anlamak için bile sürmez” dedi.</p>

  <p>Dördüncüsü de “Amcamın oğlu, benden ırak olsun! Gece gündüz gözlerim ve yüreğim için ağır bir yüktür! Kusurların, çılgınca ve budalaca davranışların bir hazinesidir. Hiç yoktan size kafa vurur ya da karnınızı deler ve yırtar; ya size saldırır ya da aynı zamanda vurur, yaralar; Allah belasını veresice tehlikeli bir kurttur o!” dedi.</p>

  <p>Beşincisi ise “Oh, benim kocam! Tihame’nin<a href="../Text/dipnot.xhtml#Footnote0396" id="Feedback0396"><sup>[396]</sup></a> güzel gecelerinden biri gibi güzel ve yakışıklıdır; koca bir bulutun yağmuru gibi cömert, onurludur ve tam savaşçılarımızın kendisinden çekindiği bir yiğittir. Ortaya çıktığında görkemli ve amansızdır. Yücedir ve cömertliği, herkese açık olan ocağının külünü her zaman bol kılar. Adı sanı alt alta yazılsa yüce ve onurlu bir sütun oluşturur. Açlığını şölen gecesinde bile tutacak kadar yetingendir; tehlikeli gecesinde uyumayacak kadar uyanıktır; konutunu, yolcuları ağırlamak için ortalık yere yaptırmış olacak kadar konukseverdir. Oh, bilseniz ne kadar yüce ve yakışıklıdır o! Ve ne kadar sevimlidir! Cildi yumuşak ve hoştur; sizi tatlı tatlı gıdıklayan ipek tüylü bir tavşan yumuşaklığında! Soluğunun tatlı kokusu zambağın güzel kokusu gibidir. Ve tüm gücü ve kudretinden yararlanarak istediğimce onunla keyfimi çatarım” dedi.</p>

  <p>Ve sonunda altıncı Yemenli kadın hoş bir edayla güldü ve sırası gelince “Oh! Bana gelince, benim kocam Malik Ebu Zar’dır, tüm kabilemizde tanınmış olan o harika Ebu Zar! O beni, sıkıntı ve darlık içinde olan fakir bir ailenin çocuğu olarak buldu ve güzel renklerle donanmış çadırına götürdü, kulaklarımı zengin küpelerle, gerdanımı güzel ziynetlerle, ellerimi ve topuklarımı da güzel bileziklerle süsledi; ve cılız kollarımı tombullaştırdı. Eşi olarak beni, içinde durmaksızın utla söylenen şarkılar duyulan, sapları üzerine dikilmiş güzel sahra kargılarının kıvılcımlar saçtığı, her zaman at kişnemelerinin işitildiği, geniş ağaçlıklarında toplanan dişi develerin homurtuları, buğday çiğneyip döven kimselerin gürültüleri ve birbirine karışan yirmi sürünün bağırtıları işitilen konutuna götürdü. Onun nezdinde, keyfimce konuşurum, beni ne azarlar ne de ayıplar. Yatarsam eğer bana kaba davranmaz, uyursam sabah keyfi yapmama izin verir. Rahmimi dölledi ve bana bir oğlan evladı sağladı, hem de ne oğlan! Öylesine narin ki, beşiği, ancak hasırın örgüsünden alınmış bir hasırtopu sapı kadar geniş; o kadar terbiyelidir ki, yeni doğmuş bir oğlak gibi az bir yiyecekle karnı doyar; ve öylesine güzeldir ki, yün örgüden giysisi içinde yürüyüp salınırken ona bakanların akıllarını başlarından alır! Bana Ebu Zar’ın verdiği kıza gelince, ne tatlı şeydir o! Evet, Ebu Zar’ın kızı çok zariftir! Bir saç örgüsü gibi sıkı sıkıya bedenini saran üstlüğüyle, giysisini zorlayan hayranlık verici tombulluğuyla, biçimli ve çıkıntısız karnıyla, giysisinin altındaki narin ve dalgalı beliyle, zengin ve kabarık art yuvarlarıyla, tombul kollarıyla, iri ve canlı gözleriyle, koyu siyah gözbebekleriyle, ince ve kibar yay biçimli kaşlarıyla, zengin bir kılıcın ucuna benzer, hafifçe kemerli burnuyla, güzel ve özdenlikli ağzıyla, nermin ve cömert elleriyle, içtenlikli ve şakrak neşesiyle, gölge gibi ferahlık veren konuşmasıyla, ruhu alıp götüren misk gibi kokulu ve ipek kadar yumuşak nefesinin soluğuyla kabilenin incisidir o! Ah! Gökler Ebu Zar’ımı korusun benim! Ve de Ebu Zar’ımın oğlunu ve de kızını Ebu Zar’ın! Onları benim sevecenliğime ve sevincime bağışlasın!” dedi.</p>

  <p>Yemenli altıncı kadın da böyle konuşunca, bana onları dinlemek zevki bağışlamış bulunduklarından dolayı kendilerine teşekkür ettim; ve ben de, sıram gelmiş olmakla, onlara “Kardeşlerim, Yüceler Yücesi Tanrı, kutsanmış Peygamberi bize bağışlasın! O bana, anamın babamın kanından da değerlidir...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz yetmiş sekizinci gece olunca, demiş ki:</i></p>

  <br/>

  <p>“Kardeşlerim, Yüceler Yücesi Tanrı, kutsanmış Peygamberi bize bağışlasın! O anamın, babamın kanından da değerlidir. Ama kuşkusuz, onu gereğince övmek için ağzım yeterince temiz değildir. Bundan dolayı, bir zamanlar, kadınlar konusunda, sadece onun bana söylediğini tekrarlamakla yetineceğim. Biz kadınlar, cehennemde, ateşin yuttuğu pek çok yakacak maddelerinden biriyiz. Günün birinde, ahret yolunda bana ışık tutacak bazı öğüt ve görüşler bildirmesini kendisinden rica etmiştim. Bana ‘Ey Ayşe, benim sevgili Ayşem, Müslüman kadınları kendilerini iyi gözleyip gözetsinler, acılarına katlansınlar, ellerinde bulunana şükretsinler, kocalarına bol bol çocuk doğursunlar; ve onları hoş tutup kendilerine özen göstersinler; ve girişimleri dolayısıyla Tanrı’nın sağladığı hayırları asla bilmezlikten gelmesinler. Çünkü, ey benim sevgili Ayşem, Nasip Dağıtıcı, iyilikleri görmezlikten gelen kadınları bağışlamasından uzak tutar. Ve kocasına saygısızca bakanlar, yüzlerine karşı ya da artlarından, onlara “Yüzün ne kadar çirkin! Sen ne iğrenç ve kötü bir kişisin!” diyenler olursa, Tanrı gözünün birini burup şaşı eder ve bedenini uzatıp biçimsizleştirir; onu hantal, iğrenç, nefret verici bir pörsük et yığınına dönüştürür; buruşuk, çökük, sarkık art yuvarlarının üstünde pislik içinde oturur hale sokar. Ve kadın, eğer evlilik yatağında ya da başka yerde kocasına düşmanca davranırsa ya da tatsız sözlerle onu kızdırırsa ya da keyfini kaçırırsa, Nasip Dağıtıcı, Kıyamet Günü’nde bunların dilini etten yapılma kirli bir kayışa döndürecek ve yetmiş karış uzatarak ve bu müthiş ve soluk renkli dili suçlunun boynuna saracak. Ama, ey Ayşe, kocasının sakin yaşamını asla tedirgin etmeyen kadın, kocasından izin almaksızın geceyi asla konutunun dışında geçirmeyen, pahalı elbiseler ve değerli örtüler almak gülünçlüğüne kapılmayan, ellerine ve ayaklarına değerli bilezikler geçirmeyen, inananların bakışlarını çekmeyi asla düşünmeyen ve Tanrı’nın kendisine sağladığı güzellikten hoşnut olan, sözleri tatlı, hayır işlemede zengin, kocasına karşı gönül okşayıcı ve saygılı, çocuklarına karşı sevecen ve ilgili, komşuları hakkında iyi düşünen ve Tanrı’nın tüm yaratıkları hakkında iyilik dileyen kadın, oh! Bu kimse, sevgili Ayşe, peygamberlerle ve Tanrı’nın diğer seçkin kullarıyla birlikte cennete girecektir!” dedi.</p>

  <p>Ben de, heyecanlar içinde “Ey Tanrı’nın Elçisi, sen benim için anamın, babamın kanından daha değerlisin!” diye haykırdım.</p>

  <p>“Ve şimdi, İslam’ın kutsanmış zamanlarına ulaşmış bulunduğumuza göre” diye sözünü sürdürmüş genç adam “Bu temiz ve katı zamanların Emirü’l-Mümininleri içinde en temiz ve en katı kişi olan Halife Ömer ibnü’l-Hattab’ın yaşamından bazı alıntılar dinleyin benden!” demiş ve şu öyküyü anlatmış:</p>

  <div class="baslik11" id="b74_6">
    <p>Doğruyu Eğriden Ayırt Edici Ömer</p>
  </div>

  <p>Anlatırlar ki, İslam’ın en dürüst ve en çıkar gütmeyen halifesi Emirü’l-Müminin Ömer ibnü’l-Hattab, dua ve barış üzerine olası Peygamber’in kendi hakkında verdiği bir hükme itaat etmeyi reddedeni kılıcının bir vuruşuyla ikiye böldüğü için El-Faruk ya da Doğruyu Eğriden Ayırt Edici diye adlandırılmıştı.</p>

  <p>Onun sadeliği ve çıkar gütmezliği o haldeymiş ki, günün birinde Yemen padişahlarının hazinelerinin sahibi olduğu sırada, tüm ganimetleri Müslümanlar arasında fark gözetmeksizin dağıtmış. Ve herkes kendi payı olarak, öteki şeyler arasında Yemen’in çizgili bezlerini de eşit biçimde edinmiş. Ömer de, herhangi sıradan bir savaşçı gibi, kendi payını almış; ve kendi payına düşen bu Yemen bezinden yeni bir mintan yaptırmış; ve bunu giyerek Medine’de kürsüye çıkmış ve Müslümanları kâfirlere karşı yeni bir sefere hazırlamak üzere bir söylev vermeye başlamış. Ama orada bulunanlardan biri ayağa kalkarak ona “Biz sana itaat etmiyoruz!” diye sözünü kesmiş. Ömer de “Bunun nedeni nedir?” diye sorunca adam “Çünkü Yemen’in çizgili bezlerini dağıtırken ve her bir Müslüman bundan bir parça edinirken, sen de aynı şekilde pay aldın. Oysa, bu parça, senin, bugün üzerinde gördüğümüz gibi bir elbise yaptırman için yeterli olamazdı. Eğer sen, bizim haberimiz olmadan, bize verdiğinden daha büyük bir parça almamışsan, böylesine iri kıyım olduğuna göre, sana yaraşacak elbiseyi yaptıramazdın” diye yanıt vermiş. O zaman Ömer, oğlu Abdullah’a dönerek ona “Ey Abdullah, bu adama sen yanıt ver. Çünkü açıklaması doğru görünüyor” demiş. Abdullah da ayağa kalkarak “Ey Müslümanlar, bilin ki, Emirü’l-Müminin Ömer, kendine düşen paydan bir mintan yaptırmayı düşününce, kumaşı eksik geldi. Sonuç olarak, bugüne uygun düşecek bir eşyası da bulunmadığından, elbisesini tamamlasın diye ben kendi payıma düşen kumaşın bir parçasını kendisine verdim” demiş. Sonra da yerine oturmuş. O zaman Ömer’i sorguya çeken adam “Tanrı’ya övgüler olsun! Şimdi, artık sana itaat ederiz, ya Ömer!” demiş.</p>

  <p>Ve Ömer, bir başka zaman, Suriye’yi, Mezopotamya’yı, Mısır’ı, İran’ı, tüm Diyar-ı Rum’u<a href="../Text/dipnot.xhtml#Footnote0397" id="Feedback0397"><sup>[397]</sup></a> zaptedip Irak’ta Basra ve Kûfe’yi kurduktan sonra, Medine’ye döndüğünde, on iki parçaya bölünmüş olan çok eski bir urbayı sırtında taşıyarak camiye ulaştıran merdivenler üzerinde bütün gün oturur, uyruklarının en düşkününün bile şikâyetlerini dinler, bir emirden bir deveciye kadar herkese aynı adaleti gösterirmiş.</p>

  <p>Aynı dönemde, Rumların elinde bulunan Kostantiniyye’de hükmetmekte bulunan Kayzer Heraklius, Arapların emirinin ne gibi yollar, güç kullanmalar ve hareketlerle hükmetmekte olduğunu kendi gözleriyle görmesi için bir elçi göndermiş. Elçi Medine’ye ulaştığında, orada yaşayanlara “Sizin Şahınız nerede?” diye sormuş. Onlar da “Bizim şahımız yoktur, sadece bir emirimiz vardır. Bu da, Tanrı’nın halifesi Emirü’l-Müminin Ömer ibnü’l-Hattab’dır” diye yanıt vermişler. O da “Kendisi nerededir? Beni onun yanına götürün!” deyince “Ya adalet dağıtmakta ya da istirahat etmektedir” diye yanıt vermişler. Ve ona caminin yolunu göstermişler.</p>

  <p>Kayzer’in elçisi camiye ulaşmış ve Ömer’i, başı doğrudan doğruya mermere dayalı, caminin kızgın basamaklarında, öğle sonrası güneşinin altında uyurken görmüş. Alnından akmakta olan terler, başının yöresinde geniş bir su birikintisi oluşturmuş bulunuyormuş. Bunu görünce, Kayzer’in elçisinin yüreğini bir korku bürümüş ve “İşte bu dilenci konumundaki kişinin önünde tüm yeryüzünün kralları boyun eğiyor ve bu kişi, zamanın ve geniş imparatorluğunun sahibi bulunuyor” demekten kendini alamamış. Ve korku içinde öylece ayakta kalmış ve kendi kendine “Bir halk böylesi bir kimse tarafından yönetilirse, öteki halklar matem giysisine bürünmelidir” demiş.</p>

  <p>Ve İran’ın zaptı sırasında, İstahar kentindeki Yezdicerd’in sarayından aldığı harika eşya arasında eni boyu altmış arışlık altın bir sak üzerinde yükselen, desen olarak değerli taşlardan çiçeklerle donanmış bir çiçek tarhının temsil edildiği bir halı da varmış. Ve Müslüman ordusunun komutanı Sa’d bin ebu Vakkas, değerli eşyanın tecimsel değerini biçecek kadar bilgi sahibi olmamasına karşın, böylesi bir harikanın ne değerli olabileceğini aşağı yukarı kestirmiş; ve bunu, Ömer’e bir armağan olarak sunmak üzere, Keyhüsrev’in sarayının yağmasından kurtarmış. Ama Tanrı onu lütuflarıyla donatası dürüst halife, Yemen’in fethi sırasında, zaptolunan ülkedeki ganimetler dağıtılırken, kendine bir urba yapımını sağlayacak kadar bile pay almak istemediği gibi, şimdi de böylesine bir armağanı kabul edip etkilerinin halk üzerinde kuşkular uyandıracağı bir şatafatı kabullenmeyi göze alamamış. Ve oracıkta, değerli halıyı Medine’de o zaman maiyetinde bulunan Müslüman reislerinin adedi kadar parçalara ayırtmış. Ve bunlardan hiçbirini kendi üzerine almamış. Oysa, parçalanmış bile olsa böylesi değerli bir halının da fiyatı, Tanrı’nın o seçkin lütufları üzerine olası Ali, kendisine düşen parçayı sonradan Suriyeli tacirlere yirmi bin gümüş dirhem karşılığı satmış olduğuna göre, epeyce yüksekmiş.</p>

  <p>Yine İran’ın işgali sırasında, Müslüman savaşçılara karşı büyük bir cesaretle karşı koymuş olan satrap Harmuzan, kendi bahtı üzerine bizzat halifenin karar vereceğine inandıktan sonra teslim olmaya razı olmuş. Oysa, Ömer Medine’de bulunuyormuş; Harmuzan da inananlar arasında en yiğitlerinden iki emirin komuta ettiği bir muhafız takımı eşliğinde bu kente götürülmüş. Medine’ye ulaşılınca, bu iki emir İranlı esirlerinin önemi ve rütbesini Ömer’in gözlerinde canlandırmak için, Keyhüsrev’in sarayında satrapların giyindiği altın işlemeli ve ışık saçan tacını giymesini sağlamışlar. Ve böylece soyluluğuna yaraşır alametlerle donanmış olarak İranlı komutan, halifenin eski bir hasır üzerinde, bir kemerin gölgesinde oturmakta olduğu caminin merdivenleri önüne getirilmiş. Ömer de, yanına bir kişinin getirilmekte olduğunu koparılan gürültüden anlayarak gözlerini kaldırmış ve satrabı önünde, baştan aşağı İran şahlarının sarayında giyilen cafcaflı urbalara bürünmüş olarak görmüş. Kendi bakımından da Harmuzan, Ömer’i görmüş, ama yamalı giysilere bürünmüş ve bir caminin avlusunda tek başına eski bir hasırda oturmakta olan bu Arapta, yeni imparatorluğun efendisi olan halifeyi tanımak istememiş. Ama Ömer hemen bu esirin kişiliğinde, kaşlarını çatarak bakmasından Arabistan’ın en mağrur kabilelerini uzun zamandan beri titreten kibirli satraplardan birinin bulunduğunu anlamış ve “Kutsanmış İslam’ı, seni ve senin gibileri mahçup etmek için yücelten Tanrı’ya övgüler olsun!” diye haykırmış. Ve İranlıyı süslü giysilerinden soyundurmuş ve sırtına kaba bir çöl giysisi verdirmiş; sonra da ona “Şimdi layık olduğun şekilde giyinmiş olduğuna göre, tüm görkemliliğin kendisine ait bulunduğu Tanrı’nın elini tanıyacak mısın?” diye sormuş. Harmuzan da “Kuşkusuz, zahmetsizce onu tanıyacağım. Çünkü, eğer Tanrı tarafsız davransaydı, geçmişteki tüm utkularımızı ve bütün onurlu yaşamımızı gözönünde tutarak, diyorum ki, bizim sizi yenmemiz gerekirdi. Bu durumda senin sözünü ettiğin Tanrı, bu kez bizi yendiğinize göre, sizin yanınızda bulunmuş olmalı!” diye yanıt vermiş. Ömer de, onun boyun eğişini alayla karışık olarak belirttiği bu sözleri işiterek kaşlarını öylesine bir şiddetle çatmış ki, İranlı konuşmalarının bir ölüm hükmüyle noktalanmasından korkmuş. Ve de şiddetli bir susuzluk hissetmiş gibi davranarak su istemiş; ve kendisine sunulan toprak çanağı alarak bakışlarını halifeye dikmiş; ve onu dudaklarına götürmekte kararlı davranır gibi bir tavır takınmış. Ömer de ona “Neden çekiniyorsun!” diye sormuş. İranlı komutan “Korkarım ki...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz yetmiş dokuzuncu gece olunca, demiş ki:</i></p>

  <br/>

  <p>İranlı komutan “Korkarım ki, ölüme şu suyu içecek kadar zaman bulamadan kavuşacağım!” diye yanıt vermiş. Ama Ömer ona “Tanrı bizi böyle kuşkulara layık olmaktan sakınsın! Sen bu su dudaklarına ulaşıncaya ve susuzluğunu gideresiye kadar güvenlik içindesin!” demiş. Halifenin bu sözlerini duyan kurnaz İranlı, çanağı yere fırlatmış ve kırmış. Ömer de, kendi sözüyle bağlandığı için, onu gönlü yücelikle tedirginlikten kurtarmış. Harmuzan da, bu ruh yüceliğinden etkilenerek İslam ile onurlanmış. Ve Ömer ona iki bin dirhemlik bir aylık bağlamış.</p>

  <p>Meryem’in oğlu ve Tanrı’nın duası ve barışı üzerine olası efendimiz Muhammed gelmeden önce en büyük peygamber olan İsa’nın kutsal kenti ve ilk inanç sahiplerinin ibadet için kıble olarak mabedine doğru yöneldikleri Kudüs’ün alınışı sırasında, halkın başında bulunan Patrik Sofronyos, kutsal kenti gelip bizzat halifenin teslim alması koşuluyla teslim olmayı kabul etmişti. Anlaşmadan ve koşullardan haberli olan Ömer, yola koyulmuş. Ve yeryüzünde Allah’ın halifesi olan ve İslam’ın sancağı önünde kudretli hükümdarlara boyun eğdiren zat, ardında hiçbir koruyucusu ve hiçbir maiyeti olmaksızın; birinde hayvan için arpa, ötekinde hurma bulunan iki torba ve ardında su dolu bir güğüm taşıyan bir deveye binerek Medine’yi terk etmiş.</p>

  <p>Ve sadece ibadet etmek ya da geçerken rastladığı bir kabilede adalet dağıtmak üzere durarak gece gündüz yol almış; ve böylece Kudüs’e ulaşmış. Ve anlaşmayı imzalamış. Kentin kapıları da açılmış, Ömer, Hıristiyanların kilisesi önüne gelince, namaz saatinin yakın olduğunun farkına varmış; ve Patrik Sophronius’a inananların bu görevini nerede yerine getirebileceğini sormuş. Hıristiyan da ona kiliseyi önermiş. Ama Ömer “Bu kiliseye asla ibaret için girmem. Bu, siz Hıristiyanların kârınadır. Çünkü halife bir yerde ibadet ederse, Müslümanlar hemen orayı ele geçirmek isterler. Bundan da siz zarar görürsünüz” diyerek haykırmış. Ve kutsal Kabe’ye dönerek ibadetini yerine getirdikten sonra, piskoposa “Şimdi bana bir yer göster ki, orada bir cami yaptırayım ve bundan böyle Müslümanlar, sizinkilerin tapınması için yapılmış yerleri taciz etmeden ibadet için orada bir araya gelsinler” demiş. Sofronyos da onu Süleyman bin Davud’un madebinin bulunduğu açıklığa getirmiş. Burası İbrahim’in oğlu Yakub’un da bir zamanlar uyumuş bulunduğu bir mahalmiş. Ve burada işaret olsun diye konulan taşın yöresi şimdi kentin çöplüğü olarak kullanılıyormuş. Yakub’un taşı bu çöplerle kaplı bulunduğundan, Ömer işçilere örnek oluşturmak üzere, urbasının eteğini süprüntüyle doldurmuş ve onu oradan uzaklara fırlatmak üzere taşımış. Böylece hâlâ adını taşıyan ve yeryüzünün en güzel camisi olan mabedin dikileceği yeri hale yola koymuş.</p>

  <p>Tanrı’nın en seçkin verileriyle donanası Ömer elinde bir bastonla ve birçok yeri delik ya da yamanmış bir urbayla donanarak Mekke ve Medine’nin çarşı ve sokaklarında dolaşarak alıcıları aldatan ya da mallarını yüksek fiyatla satan tacirleri azarlamak ya da bastonuyla cezalandırmak âdetindeymiş.</p>

  <p>Bir gün, taze süt ve yoğurt satılan çarşıdan geçerken, satmak üzere önünde birçok süt çanağı bulunan yaşlı bir kadın görmüş. Epeyce bir zaman onu inceledikten sonra yanına yaklaşmış ve ona “Ey hatun, bundan böyle benim gözlemlediğim gibi Müslümanları aldatmaktan kendini sakın ve de sütüne su katmamaya bak!” demiş. Yaşlı kadın da “İşittim ve itaat ediyorum, ey Emirü’l-Müminin!” diye yanıt vermiş. Ömer de yürüyüp gitmiş. Ama ertesi sabah yeniden sütçüler çarşısına uğramış ve yaşlı sütçüye yaklaşarak, ona “Ey kahrolası hatun, ben sana sütüne su katmamanı söyleyip seni ikaz etmemiş miydim?” demiş. Yaşlı kadın da “Ey Emirü’l-Müminin, seni temin ederim ki, artık o işi yapmıyorum” diye cevap vermiş. Ama, daha bu sözler ağzından çıkmadan, bir genç kızın nefret dolu sesle “Nasıl, anacığım! Hileye bir yalanı, yalana da halifeye saygısızlığı katarak Emirü’l-Müminin’in karşısında yalan söylemeye nasıl cesaret ediyorsun? Tanrı seni affeylesin!” diyen sesi duyulmuş.</p>

  <p>Ömer bu sesi duyarak heyecanla irkilmiş. Ve yaşlı kadına hiçbir sitemde bulunmamış. Ama kendisine eşlik eden Abdullah ve Hacim adlı oğullarına doğru dönerek onlara “İçinizden hanginiz bu erdemli genç kızla evlenmek istiyor? Öyle umulur ki, Tanrı, bu çocuktan kendisi gibi erdemli ardıllar sağlanması için lütuflarının kokulu soluğunu esirgemeyecektir” demiş. O zaman Ömer’in büyük oğlu Hacim “Babacığım, ben evlenirim” diye yanıt vermiş. Ve sütçü kadının kızıyla Emirü’l-Müminin’in oğlu evlenmişler. Ve bu kutsanmış bir evlilik olmuş. Çünkü bu evlenmeden doğan bir kız, sonradan Abdülaziz bin Mervan ile evlenmiş. Ve işte bu sonuncu evlenmeden Emevilerin tahtı üzerine çıkan ve saltanat sırası bakımından sekizinci halife olan Ömer bin Abdülaziz doğmuştur. Hoşuna gideni yücelten Tanrı’ya övgüler olsun!</p>

  <p>Ömer her zaman “Bir Müslümanın öldürülmesini hiçbir vakit cezasız bırakmam!” demeyi âdet edinmiş imiş. Günün birinde, caminin merdivenlerinde adalet dağıtırken, önüne henüz buluğa ermemiş, güzel ve bir genç kızınki gibi parlak yanaklı bir gencin cesedini getirmişler. Bu gencin bilinmeyen birinin eliyle öldürüldüğünü, cesedini de yol üstüne atılmış olarak bulduklarını söylemişler.</p>

  <p>Ömer bilgi edinmiş ve cinayetin ayrıntılarını toparlamak için gayret göstermiş; ama sonuca ulaşamamış ve caninin izini bulamamış. Ve araştırmalarının sonuçsuz kalmasından çarpan yüreği üzülmüş. O zaman Yüce Tanrı’ya dönerek “Ya Allah! Ey efendim, bana imkân ver de caniyi bulayım!” diye dua etmiş. Ve bu duayı tekrarlayarak söylediği çok kez duyulmuş.</p>

  <p>Ertesi yılın başında, ona, öldürülen gencin bulunduğu yerde rastlanmış, henüz yaşamakta olan yeni doğmuş bir bebek getirmişler. Ömer hemen “Tanrı’ya övgüler olsun! Şimdi kurbanın kanına sahip çıkabilirim. Ve Tanrı dilerse cinayet çözülecektir!” diye haykırmış. Ve ayağa kalkıp çocuğu emanet edebileceği bir kadın bularak, ona “Bu küçük yetimle sen ilgilen; onun ihtiyaçları için kaygılanma da! Ama yörene kulak vererek bu çocuk hakkında söyleneceklere dikkat et ve onu alıp götürmemeleri için çocuğu gözünün önünden ayırmamaya gayret et! Eğer onu öpüp bağrına basan bir kadına rastlarsan, belli etmeden oturduğu yeri öğren ve bana hemen haber ver!” diyerek bebeği ona teslim etmiş. Sütana da, Emirü’l-Müminin’in sözlerini belleğine kazımış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz sekseninci gece olunca, demiş ki:</i></p>

  <br/>

  <p>Sütana da, Emirü’l-Müminin’in sözlerini belleğine kazımış.</p>

  <p>O tarihten sonra çocuk gelişerek büyümüş. İki yaşını doldurduğu zaman, genç bir esire gelerek sütanaya yaklaşmış ve ona “Hanımım benden, sendeki bebeği evine götürmemi rica etti. Çünkü hamiledir ve Tanrı’nın sakınıp kem gözlerden koruyası bu çocuğun çok güzel olması dolayısıyla, karnında yatan çocuğun ona benzemesi için, birkaç dakika ona bakmak istiyor” demiş. Sütana da “Pekâlâ. Çocuğu al, götür; ama ben de birlikte geleceğim” diye yanıt vermiş.</p>

  <p>Ve öyle de olmuş. Genç esire de çocukla birlikte hanımının yanına girmiş. Kadın çocuğu görür görmez, ağlayarak üzerine atılmış ve onu kollarına alarak öpücüklere boğmuş; ve heyecanın sınırında bağrına basmış. Sütanaya gelince hemen halifenin yanına çıkarak olup biteni anlatmış. Sonra da “Ve bu kadın, dua ve barış üzerine olası Peygamberimizi görüp izleyen Ensarilerden Salih’in kızı ak yürekli Saliha’dan başkası değil!” diye eklemiş.</p>

  <p>Ömer düşünmüş, sonra ayağa kalkıp kılıcını giysisinin altında saklayarak belirtilen eve gitmiş. Orada Ensariyi evinin kapısında otururken bulmuş. Ve selam verdikten sonra, ona “Ey saygın şeyh, kızın Saliha ne yapıyor?” demiş. Şeyh de “Ey Emirü’l-Müminin, kızım Saliha mı dedin? Tanrı onu ettiği hayırlardan ötürü ödüllendirsin! Kızım olanca sofuluğu ve örnek davranışıyla Tanrı’ya ve babasına karşı görevlerini gayretle yapması ve dinimizin emrettiği her türlü görevi ve zorunlu kıldığı ibadeti yerine getirmede çaba göstermesi ve imanının temizliğiyle herkesçe tanınır” demiş. Ömer de “Çok âlâ. Ama ben onunla hayır işlemedeki aşkını çoğaltmak ve övülesi çabalarını uygulamada gayret vermek için bir görüşme yapmayı çok isterdim” demiş. Şeyh “Tanrı, kızım hakkında yapmak istediklerin için seni lütuflarıyla donatsın, ey Emirü’l-Müminin! Şurada biraz eğlen! Senin niyetini kızıma bildireceğim” demiş. Ve kızı Saliha’nın yanına gidip halifeyi kabul etmesini istemiş. Ve Ömer içeri sokulmuş.</p>

  <p>Genç kadının yanına girince, Ömer, orada bulunanların çekilmesini istemiş. Onlar da hemen çıkıp halifeyi Saliha ile yalnız, yapayalnız bırakmışlar. O zaman Ömer, kılıcını gizlediği yerden çekip çıkararak genç kadına “Senden bir zamanlar yolda bulunan genç adamın öldürülmesi hakkında kesin bilgiler istiyorum. Bu bilgiler sende var. Benden gerçeği saklamaya çalışırsan, seninle gerçek arasında bu kılıç yer alacak, ey Saliha!” demiş. Kadın da, hiç sıkıntı çekmeden “Ey Emirü’l-Müminin, sen tam da soruşturduğun olayın ortasına düştün! Ve ben, Yüceler Yücesi Tanrı’nın büyüklüğü ve dua ve barış üzerine olası Peygamber üzerine yemin ederim ki, tümüyle sana gerçeği anlatacağım!” diye yanıt vermiş ve sesini alçaltarak demiş ki:</p>

  <p>“Bil ki, ey Emirü’l-Müminin, her zaman benim yanımda bulunan tanıdığım yaşlı bir kadın vardı; ve sokağa çıktığım her vakit bana eşlik ederdi. Ve ben onu bir kızın anasını sevdiği gibi severdim. O da, kendince, bana değgin olan ve beni ilgilendiren her şeye büyük bir ilgi ve özen gösterirdi. Uzun zaman da böyle oldu. Ben de onu saygı ve sevgiyle dinleyip üstüne titredim. Günün birinde, yanıma gelip bana ‘Kızım, gidip yakınlarıma bir ziyarette bulunmak istiyorum. Ama, bir kızım var. Ve onun bulunduğu yerde çaresiz bir felakete uğramasından korkuyorum. Bundan dolayı bana, onu sana getirmeme ve dönüşüme kadar senin yanında kalmasına izin vermeni diliyorum’ dedi. Kendisine hemen olumlu yanıt verdim. Çıkıp gitti. Ertesi gün de kızı eve geldi. Bu, hoş görünüşlü, tavrı güzel, uzun boylu ve alımlı bir genç kızdı. Ona büyük bir sevgi duydum. Ve onu kendi yattığım odada yatırdım. Bir öğle sonrası, ben uyurken birdenbire uykumda, üzerime bütün ağırlığıyla abanan ve beni iki koluyla sararak kımıltısız bırakan bir erkek tarafından saldırıya uğradığımı ve berbat edildiğimi anladım. Ve onursuzluğa uğrayarak kirletildikten sonra onun baskısından kurtuldum. Alt üst olarak, bir bıçak buldum ve şerefsiz saldırganımın karnına sapladım. Onun aslında bana eşlik eden genç kızdan başkası olmadığını gördüm. Ben, sakalı bıyığı olmayan bir gencin kolaylıkla kendisini bir genç kız olarak yutturmasına kanmıştım. Ve onu öldürünce, cesedini kaldırtıp bulunduğu yere atılması için evden çıkarttım. Tanrı, bu genç adamla yasadışı ilişkim sonunda benim ana olmamı istemiş. Çocuğu vakti gelip de doğurunca babası olan delikanlının bulunduğu yolun üzerine koydurdum. Ve işte, ey Emirü’l-Müminin, bu iki varlık hakkındaki gerçek öykü budur. Ben de onu olanca doğruluğuyla anlattım. Tanrı tanığımdır!”</p>

  <p>Ömer “Kuşkusuz, sen bana gerçeği söyledin. Tanrı lütuflarını üzerine yaysın!” demiş. Ve kızın erdemliliğine ve cesaretine hayran olmuş; ve hayır işlemede daim olmasını önermiş ve onun için Tanrı’dan iyilik dilemiş. Sonra da çıkıp gitmiş. Ayrılırken, kızın babasına “Tanrı kutsamalarını evinin üzerinden eksik etmesin! Kızın erdemli bir kişi! Tanrı onu kutsasın! Onu yüreklendirdim ve kendisine öğütlerde bulundum” demiş. Saygın Ensari şeyh de “Allah senden razı olsun, ey Emirü’l-Müminin! Gönlünün dilediği arzuları yerine getirsin ve seni lütuflara boğsun!” diye yanıt vermiş.</p>

  <p>Bunu izleyerek zengin genç adam, biraz dinlendikten sonra “Şimdi size konuyu değiştirmek için, Şarkıcı Mavili Sallame’nin öyküsünü anlatacağım!” diyerek sözünü sürdürmüş ve demiş ki:</p>

  <div class="baslik11" id="b74_7">
    <p>Şarkıcı Mavili Sallame</p>
  </div>

  <p>Usta şair, musikişinas ve şarkıcı Muhammed el-Kûfevi anlatmıştır: Ben, asla, musiki ve şarkı söyleme dersi verdiğim genç kızlar ve esireler arasında, Mavili Sallame’den daha güzel, daha canlı, daha baştan çıkarıcı, daha nükteli ve daha tatlısını görmedim. Ona, bu esmer kıza, Mavili adını takmamızın nedeni, dudağının üzerinde sanki marifetli bir kâtibin ya da bir tezhipçinin kuş teleğinden kalemini dolaştırarak zarafetle küçük bir misk izi bırakırmışçasına çiziktirmesinden oluşmuş, maviye kaçar tatlı bir bıyık izi bulunmasındandı. Ben ona ders verirken, henüz çok gençti, belirmeye başlayan kabarmış ve yeğni giysisini itmeye çabalayan ve bağrından uzaklaştıran göğüsleriyle yeni çiçek açmış genç kızdı. Ona bir kez bakmak insanı kendinden geçiriyor; ruhu karmakarışık ediyor, gözleri kamaştırıyor ve akla ziyan veriyordu. Ve bir topluluk içinde bulunduğu zaman, bu topluluk Kûfe’nin en namlı güzellerinden oluşmuş olsa da, bakışlar hep Sallame’nin üzerinde oluyordu; ve sadece görünüvermesi bile “Ah, işte Mavili!” diye haykırılması için yeterdi. Ve onu tanıyan herkes ve de benim tarafımdan, hiçbir sonuç alınmaksızın çılgınca seviliyordu. Benim öğrencim olmasına karşın, ben, onun için basit bir nesne, itaatkâr bir hizmetkâr, emirlerine bağlı bir köleydim ve eğer o bir parça insan beyni ve iliği bulmamı isteseydi, onun için gider, tüm asılmışların beyninden ve evrenin yosun tutmuş kemiklerinden bile bunları çıkarır ona getirirdim...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz seksen birinci gece olunca, demiş ki:</i></p>

  <br/>

  <p>... Onun için gider tüm asılmışların beyninden ve evrenin yosun tutmuş kemiklerinden bile bunları çıkarır ona getirirdim.</p>

  <p>Ve ben kesin olarak onun anısına, efendisi İbni Ganem onu da öteki esireleriyle birlikte hacca götürdüğü zaman, musikisi ve sözleri bana ait olan şu şarkıyı besteledim:</p>

  <div class="gir1">
    <p>Ey İbni Ganem! Hâlâ yaşasa da, ölmüş gibi ardında bıraktığın bir bahtsız âşığın durumu ne acıdır!</p>

    <p>Sen ona içsin diye korkunç acılıkta iki ilaç bıraktın: Acı hıyar suyu ve acı pelin!</p>

    <p>Ey kervanı sevkeden Yemenli deveci, kırıp döktün beni, uğursuz herif!</p>

    <p>Hiç görülmedik biçimde yürekleri ayırdın, vahşi manda görünümünle onları korkulara gömdün!</p>
  </div>

  <p>Ama benim aşk kederim ne olursa olsun, bahtım yine de Mavili’nin başka bir âşığınınki, sarraf Yezid bin Avf’ınki kadar kararmış değildi.</p>

  <p>Gerçekten bir gün, Sallame’nin efendisi onu çağırıp “Ey Mavili, seni tüm umutsuzca sevenlerin içinde, senden gizlice başbaşa kalmak ya da bir buse almak imkânı sağlamış olan var mıdır? Gerçeği gizlemeden bana söyle!” deyivermiş. Bu beklenmedik soruya, Sallame, efendisinin son günlerde kendisinin münasebetsiz tanıkların yanında hoşgörülü bir kaçamağa izin verdiğine dair bir haber almış olmasından korkarak “Hayır, sarraf Yezid bin Avf dışında, kesinlikle hiç kimse benden böylesi bir şeyi asla elde edememiştir. O da ancak beni şöyle bir kez öptü. Kaldı ki, o buseyi de ona, karşılığında sonradan seksen bin dirheme sattığım bir çift şahane inciyi ağzımın içine sokmasaydı vermezdim” diye yanıt vermiş.</p>

  <p>Bunu işiten Sallame’nin efendisi, sadece “Çok âlâ” demiş. Ve başka hiçbir sözcük eklemeden, ruhunda tutuşan kıskançlık öfkesiyle Yezid bin Avf’un peşine düşmüş ve uygun bir fırsat bulup eline geçirince, onu kamçılatarak öldürtmüş.</p>

  <p>Mavili’nin Yezid’e bu tek ve uğursuz buseyi vermiş olması sırasındaki koşullara gelince, şöyleydi: Bir gün âdet edindiğim üzere, Sallame’ye musiki dersi vermek için İbni Ganem’in evine gidiyordum. Yolda, Yezid bin Avf’a rastladım. Selamlaşmalardan sonra, ona “Böyle harika giyinmiş nereye gidiyorsun, ya Yezid?” diye sordum. Bana “Senin gittiği yere!” diye yanıt verdi. Ona “Çok güzel! Buyur öyleyse!” dedim.</p>

  <p>İbni Ganem’in evine varınca, toplantı salonunda oturduk. Biraz sonra, Sallame, turuncu bir üstlük ve gül kırmızısı harika bir kaftan giyinmiş olarak göründü.</p>

  <p>Göz kamaştıran şarkıcının başı ve ayaklarından yakıp tutuşturan bir güneşin doğduğunu sandık. Ardından da ut taşıyan küçük bir köle kız geliyordu.</p>

  <p>Mavili, benim yönetimim altında, kendisine öğrettiğim yeni bir makamda şarkı söyledi. Sesi, zengin, ağır, derin ve duygulu idi. Efendisi, belli bir anda, bizden izin isteyerek salondan ayrıldı ve bizi yalnız bırakarak yemek hazırlanması için buyruk vermeye gitti. Yezid de, şarkıcı için ruhunda duyduğu aşkla ona yalvaran gözlerle yaklaştı. Kız etkilenmiş gibi göründü ve şarkısını kesmeksizin ona beklediği yanıt dolu gözlerle baktı. Yezid de, bu bakıştan esrikleşmiş, elini koynuna soktu ve cebinden eşi görülmedik bir çift şahane inci çıkardı ve bir an şarkısını kesen Sallame’ye “Bak, ey Sallame! Bu iki inciyi altmış bin dirheme bugün satın aldım. Eğer istersen, senin olacaklar!” dedi. O da “Peki karşılığında seni memnun edecek ne yapmamı istemektesin?” diye sordu. Yezid “Benim için şarkı söylemeni!” yanıtını verdi.</p>

  <p>O zaman Sallame, rızasını bildirmek anlamında, elini alnına götürdükten sonra, uduna düzen verdi, ağır aksak usulde ve yüzük parmağı telindeki ses perdesinden, söz ve musikisi kendisine ait olan şu şarkıyı okudu:</p>

  <div class="gir1">
    <p>Mavili Sallame yüreğimi, ömrüm boyunca işleyecek bir yarayla yaraladı.</p>

    <p>Dünyanın en usta hekimleri bu yarayı kapatamaz. Çünkü yüreğin içindeki aşk yarası onulmaz.</p>

    <p>Mavili Sallame yüreğimi yaraladı. Ey Müslümanlar, imdadıma koşun!</p>
  </div>

  <p>Ve Yezid’e bakarak bu hayran olunası tatlılıktaki şarkıyı okuduktan sonra “Pekâlâ, şimdi de bana vereceğin şeyi ver bakalım!” diye ekledi. O da “Kuşkusuz, senin istediğini ben de istiyorum. Ama dinle bak, ey Mavili! Ben vicdanımı zorlayan bir yemin ederek –bilirsin, her yemin kutsaldır– bu incileri kendi dudaklarımdan senin dudaklarına bırakmaya ant içtim” dedi. Yezid’in bu sözlerini duyan Sallame’nin esiresi, öfkelenerek hırsla ayağa kalktı ve âşığa vurmak üzere elini kaldırdı. Ama ben onun kollarını tuttum. Bu işe karışmaktan onu engellemek üzere “Sakin ol küçük şey! Bırak onları kendi hallerine! Gördüğün gibi onlar pazarlık etmedeler; ve her biri mümkün olduğu kadar az zararla kâr sağlamak istiyor. Sen karışma!” dedim.</p>

  <p>Sallame’ye gelince, Yezid’in ileri sürdüğü dileği işiterek güldü. Ve ansızın karar vererek ona “Peki, öyle olsun! Ver şu incileri bana kendi uygun gördüğün tarzda!” dedi. Yezid de, bir köpek gibi dizleri ve elleri üzerinde sürünerek, o harika inciler dudaklarında, ona doğru yürümeye başladı. Sallame küçük korku çığlıklan atarak, eteklerini toplayarak kendince irkiliyor ve Yezid’in dokunuşundan korunmaya çalışıyordu. Ve başını sağa sola çevirerek, koşup uzaklaşıp yeniden soluk soluğa geriye dönerek ve böylece Yezid’in çeşitli girişimlerine karşı o da pek çok cilveler yaparak bu işi epeyce uzattı. Ama yine de incileri kabul edilen koşullarda elde etmesi gerektiğinden, esiresi bir işaret yaptı, o da hemen Yezid’in üzerine atıldı ve onu iki omzundan yakaladı ve olduğu yere yıkıp kıpırtısız bıraktı. Sallame de, böylece asla yenilgiye uğramamış ve yengi sağlamış bir tavrı vurguladıktan sonra, biraz kafası karışık ve alnında terlerle, kendiliğinden geldi ve Yezid’in dudaklarında hapsolunmuş bulunan harika incileri, dudaklarıyla değiş tokuş ederek oradan aldı. Ve onları kendisine mal eder etmez, Sallame, hemen kendini toparlayıp gülerek Yezid’e “Vallahi, kılıç bağrına saplanmış, her bakımdan yenik durumdasın!” dedi. Yezid de çelebi ruhuyla “Vallahi, ey Mavili, sana yenik düşmekten hiç kaygılanmam. Dudaklarından toparladığım nefis koku yaşadığım sürece ebedi bir ıtır gibi yüreğimde kalacaktır” diye yanıt verdi. Tanrı Yezid bin Avf’tan merhametini esirgemesin! Aşk kurbanı olarak öldü!</p>

  <p>Sonra zengin genç adam “Şimdi de bir Tufeyli öyküsü dinleyin! Bilirsiniz ki bizim Arap cetlerimiz, kökenini Obur Tufeyli’den alan bu sözcüğü, kendilerini kendiliklerinden bir şölene davet ederek, kimseden istemeksizin, yemek ve içkileri yutan kişiler için kullanmaktaydılar. Bunu bilerek dinleyin şimdi!” demiş ve anlatmış:</p>

  <div class="baslik11" id="b74_8">
    <p>Tufeyli</p>
  </div>

  <p>Anlatırlar ki, Emevilerden Emirü’l-Müminin Yezid’in oğlu Velid, güzel yemekler ve hoş kokulu şeylere bayılan, adı da Şenlikçi Tufeyl olan ünlü bir oburun birlikteliğinden son derece hoşlanırmış. Bu zatın adı da, o zamandan bu yana, kendilerini kendi başlarına düğün ve şölenlere davet eden tüm asalakları nitelemiştir. Kaldı ki, bu Tufeyl, ağzının tadını çok iyi bilen birisi olduğu kadar nükte yapan, bilgili, kurnaz, alaycı; ve yerli yerinde söz eden, hazırcevap biriymiş. Bundan başka, anasının da zina yaptığına inanılır. O da kesinlikle, asalakların yaşam kurallarına, kısa olduğu kadar uygulanabilir de olan birkaç temel kurala dayandırırmış. Bunlar şu verilerle özetlenebilirmiş:</p>

  <div class="gir1">
    <p>Kendini güzel bir düğün yemeğine davet eden kişi, kararsız bir tavırla şuraya buraya takılıp kalmamalıdır.</p>

    <p>Bu kişi, sağlam bir adımla içeri girip kimseye gözünü dikmeden en iyi yeri seçmelidir; böylece çağrılılar ve davete katılanlar onun birincil önemde birisi olduğunu düşünürler.</p>

    <p>Eğer evin kapıcısı sert ve zor biriyse, hiçbir gözlemde bulunmasına izin vermeksizin, onu azarlayıp haddini bildirmelidir.</p>

    <p>Bir kez sofraya oturunca, yemeye ve içmeye başlanmalıdır; ve şişin kendisine değil, kebaba yapışılmalıdır.</p>

    <p>Çelikten de keskin parmaklarla, içi doldurulmuş piliç ve ete saldırılmalıdır.</p>
  </div>

  <p>Ve işte, Kûfe kentinden Tufeyl tarafından konulmuş yetkin bir yalayıp yutma ustasının yasası buymuş. Gerçekte, Tufeyl, yalayıp yutucuların babası ve asalakların başlarının tacı olmuş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz seksen ikinci gece olunca, demiş ki:</i></p>

  <br/>

  <p>Ve işte, Kûfe kentinden Tufeyl tarafından konulmuş yetkin bir yalayıp yutma ustasının yasası buymuş. Ve gerçekte, Tufeyl, yalayıp yutucuların babası ve asalakların başlarının tacı olmuş. Onun yaklaşım tarzı hakkında örnek oluşturacak binlerce olaydan işte birisi:</p>

  <p>Kentin ileri gelen ünlülerinden biri, birkaç dostunu davet ederek onlara harika tarzda hazırlanmış bir balık ziyafeti veriyormuş. O sırada kapıda Tufeyl’in, kapıcı köleyle bilinen sesiyle konuştuğu duyulmuş. Çağrılılardan biri “Tanrı bizi bu pisboğazdan korusun! Siz hepiniz Tufeyl’in inanılmaz yeteneğini bilirsiniz. Onun dişlerinden bu güzel balıkları korumakta acele edelim ve bunları odanın bir köşesinde güvenceye alalım ve sofrada sadece şu ufak balıkları bırakalım. Küçükleri yiyip yutunca, artık yutacak şey kalmayacağından çekip gider; biz de iri balıklarla kendimize şölen veririz” demiş. Ve çabucak, iri balıklar bir köşeye kaldırılmış.</p>

  <p>O sırada Tufeyl gülerek ve keyifle dolu olarak içeri girmiş. Herkese selam savurmuş. Ve “Bismillah” dedikten sonra, elini tabağa uzatmış. Ama tabakta kötü görünümlü küçük ve değersiz balıklardan başka şey olmadığını görmüş. Çağrılılar kıvırdıkları oyundan keyifli, ona “Hey, Tufeyl Usta, bu balıklar hakkında ne düşünüyorsun? Galiba yemeği pek zevkine uygun bulmadın!” demişler. O da “Benim, epey zaman var ki, balık ailesiyle başım pek hoş değil; ve onlardan çok çekiniyorum. Çünkü zavallı babam, denizde boğularak öldü ve onu balıklar yedi” diye yanıt vermiş. Çağrılar da ona “Çok âlâ, işte şimdi, senin de bu küçük balıkları yiyerek onlardan babanın intikamını almak için eline güzel bir fırsat geçti” demişler. Tufeyl de “Hakkınız var. Ama bekleyin!” diye yanıt vermiş ve asalak gözleri köşeye taşınmış olan iri balıkları içeren tabağı görmüş. Ve sanki kızartılmış küçük balıklarla ilgili söylenenleri dinliyormuş gibi yaparak ansızın “Hey ahbaplar! Biliyor musunuz bu küçük balıklar bana ne söylüyor?” diye haykırmış. Çağrılılar da “Yo, vallahi! Nasıl bilebiliriz?” diye yanıt vermişler. Tufeyl de “Pekâlâ! Öyleyse dinleyin bakın: ‘Biz, Tanrı rahmet eyleyesi babanın ölümü sırasında orada değildik. Zaten o zaman yaşamış olacak kadar da yaşlı değiliz!’ diyorlar. Sonra da kulağıma şu sözleri de söylüyorlar: ‘Sen git de köşeye gizlenen şu iri balıkları ye ve intikamını al! Çünkü o zaman rahmetli babanın üzerine atılıp onu yiyenler bunlardır” demiş.</p>

  <p>Onun bu konuşmasını duyarak çağrılılar ve ev sahibi, Tufeyl’in burnunun hilelerinin kokusunu aldığını anlamışlar. Bundan dolayı, gülmekten sırtüstü devrilerek çabucak güzel balıkları Tufeyl’e sunarak “Ye öyleyse onları! İnşallah boğazında kalır!” demişler.</p>

  <p>Sonra genç adam dinleyicilerine “Şimdi de Esire Kader’in Öyküsünü dinleyin!” demiş ve şu öyküyü anlatmış:</p>

  <div class="baslik11" id="b74_9">
    <p>Esire Kader’in Öyküsü</p>
  </div>

  <p>Vakanüvisler ve salname düzenleyiciler anlatırlar ki, üçüncü Abbasi halifesi Emirü’l-Müminin El-Mehdi ölürken tahtını sevmediği, hatta büyük bir nefret duyduğu büyük oğlu El-Hadi’ye bırakmış. Bununla birlikte, Hadi’nin ölümü halinde ondan hemen sonra gelen ardılın, Hadi’nin oğlu değil, üstün tuttuğu küçük oğlu Harun Reşid olması gerektiğini özellikle belirtmiş.</p>

  <p>Ama El-Hadi, Emirü’l-Müminin ilan edilince, kardeşi Harun Reşid’i gittikçe artan bir kıskançlık ve kuşkuyla gözetlemiş; ve onu tahta geçme hakkından yoksun kılmak için elinden geleni yapmış. Ama Harun’un annesi öngörülü ve özverili Hayzaran, oğluna karşı düzenlenen tüm entrikaları bozmaktan geri durmamış. Böylece El-Hadi ona da kardeşi kadar nefret duymaya başlamış; ve ikisini de aynı şekilde reddetmiş; ve onları yok etmek için bir fırsat beklemeye koyulmuş.</p>

  <p>İşler böylece sürüp giderken, El-Hadi, bir gün bahçelerinde, sekiz sütunlu ve dört kapısından her biri göğün belli başlı bir noktasına bakan zengin bir köşkte bulunuyor ve ayaklarının dibinde ancak kırk günden beri sahip olmuş bulunduğu gözde esiresi güzel Kader oturuyormuş. Ve orada musikişinas Musullu İshak bin İbrahim de varmış. Gözde, o anda, bizzat İshak’ın çaldığı uta eşlik ederek şarkı söylüyormuş. Halife zevkten coşmuş, sürüklendiği heyecanın sınırında, ayakları titriyormuş. Dışarıda da ortalık kararıyor ve ay, ağaçların arasından yükseliyormuş. Birbirini kesen gölgeler arasında su, rüzgâr ona tatlı tatlı yanıt verirken fısıldayarak akıyormuş.</p>

  <p>Birdenbire, yüzü değişerek kararmış olan halife, kaşlarını çatmış. Ve tüm neşesi yok olmuş; ruhundaki duygular, bir mürekkep hokkasının dibindeki kıtık gibi kararmış. Uzun bir sessizlikten sonra, duyulur duyulmaz bir sesle “Herkesin nasibi saptanmıştır. Sadece ebedi olarak yaşayan sağ kalır” demiş. Sonra yeniden uğursuz bir sessizliğe gömülmüş ve birdenbire, bu sessizliği “Acele bana Cellat Mesrur’u çağırın!” diye haykırarak bozmuş. Halifelerin öfke ve öçlerinin icracısı olan bu Mesrur, tam da Harun Reşid’e çocukken lalalık eden ve onu kollarında ve omuzlarında taşıyan kişiymiş. Hemen El-Hadi’nin huzuruna ulaşmış; o da, kendisine “Şimdi hemen kardeşim Harun Reşid’in yanına git ve bana onun kellesini getir” demiş.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz seksen üçüncü gece olunca, demiş ki:</i></p>

  <br/>

  <p>Hemen El-Hadi’nin huzuruna ulaşmış; o da, kendisine “Şimdi hemen kardeşim Harun Reşid’in yanına git ve bana onun kellesini getir!” demiş.</p>

  <p>Yetiştirdiği kişinin ölüm hükmü anlamına gelen bu sözleri işiten Mesrur şaşıp kalmış; sanki yıldırımla vurulmuşa dönmüş. Kendi kendine “Tanrı’ya bağlıyız bizler ve ona döneriz” diye mırıldanmış. Ve sanki esrik biriymiş gibi dışarı çıkmış. Ve heyecanın sınırında, El-Hadi ile Harun Reşid’in anneleri Sultan Hayzaran’ı bulmaya gitmiş. Sultan onu çılgına dönmüş ve perişan görünce “Ne var, ey Mesrur? Ne oldu da gecenin böyle geç bir saatinde buraya geldin? Söyle neyin var?” diye sormuş. Mesrur da “Sultanım, Güçlüler Güçlüsü Tanrı’dan başka başvuru yeri ve güçlü varlık yoktur! Efendimiz halife El-Hadi oğlun, bana ‘Hemen kardeşim Harun Reşid’in yanına git ve bana kellesini getir!’ diye emir verdi” diye yanıtlamış.</p>

  <p>Hayzaran celladın bu sözünü duyunca dehşete kapılmış; ve ruhuna korku sinmiş; heyecan kalbini sıkıştırmış ve kırmış. Başını eğip bir an derin düşüncelere dalmış; Mesrur’a “Git, hemen oğlum Harun Reşid’i bul ve buraya getir!” demiş. Mesrur da işitip itaat ettiği yanıtını verip ve oradan ayrılmış.</p>

  <p>Ve Harun’un dairesine girmiş. Harun o anda soyunuk halde yatakta, bacakları da örtü altındaymış. Mesrur, ona, heyecanla “Tanrı adına ayağa kalk, efendim; hemen benimle birlikte seni çağıran annen sultanımın yanına gel!” demiş. Harun Reşid de ayağa kalkmış ve çabucak giyinerek Mesrur ile birlikte Sitti Hayzaran’ın dairesine geçmiş. Ana Sultan, yeğlediği oğlunu görünce, ayağa kalkıp ona doğru koşmuş, kendisine hiçbir şey söylemeksizin onu kucaklamış ve gizli küçük bir odaya itmiş ve kapısını üzerine kapatmış; o da karşı çıkmayı ve herhangi bir soru sormayı düşünmemiş.</p>

  <p>Bunu yapınca Sitti Hayzaran, evlerinde uyumakta olan emirleri ve halife sarayının başlıca kişilerini çağırtmış. Ve hepsini kendi nezdinde toplamış. Haremin ipek perdesi ardından onlara şu sade sözlerle hitap ederek “Güçlüler Güçlüsü, Yüceler Yücesi Tanrı adına ve de onun kutsanmış peygamberi adına, sizler, oğlum Harun Reşid’in halifeliğin düşmanlarıyla, herhangi bir gizli ya da sapkın mezhepli Zındık ile anlaşma yaptığını, ilişki ya da bağlantı kurduğunu ya da oğlum ve efendiniz olan El-Hadi’ye karşı herhangi bir itaatsizlik ve isyanda bulunduğunu hiç işittiniz mi?” diye sormuş. Hepsi ağız birliğiyle “Hayır, asla!” diyerek yanıt vermişler. Hayzaran da, hemen yeniden söz almış ve “Öyleyse, bilin ki, şu saatte, oğlum El-Hadi kardeşi Harun Reşid’in kellesini istemiş bulunuyor. Acaba bana nedenini açıklayabilir misiniz?” demiş. Orada bulunanlar öylesine yıldırımla vurulmuşa dönmüşler ve ürkmüşler ki, içlerinden hiçbiri tek bir söz söyleyememiş. Ama Vezir Rabia, ayağa kalkıp cellat Mesrur’a “Hemen şu saat ve şu anda halifenin huzuruna çık. Seni gördüğü zaman ‘İşi bitirdin mi?’ diye sorarsa; sen ona ‘Annen, rahmetli babanın eşi Hayzaran, Harun Reşid’in üzerine yürüdüğümü görünce beni tutup itti. Ben de, buyruğunu yerine getirmeksizin huzuruna geldim’ diye yanıt verirsin” demiş. Mesrur da oradan çıkıp halifenin yanına gitmiş.</p>

  <p>El-Hadi onu görür görmez, kendisine “Pekâlâ! Senden istediğim kelle nerede?” demiş. Mesrur da “Efendim, Sultan Hayzaran efendimiz, kardeşin Harun Reşid’in üzerine atılırken beni gördü ve durdurdu; beni itip görevimi yapmamı engelledi” diye yanıt vermiş. Halife de, öfkenin sınırında, ayağa kalkmış ve İshak ile şarkıcı Kader’e “Ben dönünceye kadar bulunduğunuz yerde kalın” demiş.</p>

  <p>Annesi Hayzaran’ın yanına gitmiş ve bütün emirlerin ve ulu kişilerin toplanmış bulunduğunu görmüş. Ana sultan da, onu görerek ayağa kalkmış; onun nezdinde bulunan kişiler de ayağa kalkmışlar. Halife, annesine doğru dönerek öfkenin boğduğu bir sesle “Ben bir şeyi isteyip buyurduğumda, sen neden irademe karşı durmaktasın?” demiş. Hayzaran da “Tanrı beni senin iradelerinin herhangi birine karşı durmaktan korusun! Ama ben sadece senin ne gibi bir nedenle oğlum Harun Reşid’in ölümünü istediğini bana bildirmeni istemekteyim! O senin kardeşin ve kendi kanından olan biridir. O da senin gibi babanın sulbünden ruh ve yaşam sağlamıştır” diye haykırmış. El-Hadi de “Madem ki bilmek istiyorsun, söyleyeyim. Dün gece gördüğüm ve beni korkuya salan bir rüya yüzünden Harun Reşid’den kurtulmak istiyorum. Bu rüyada, gerçekten, Harun Reşid’in benim yerime tahta oturduğunu gördüm. Ve gözde esirem Kader, onun yanındaydı; o da kızla içip eğleniyordu. Ben, kardeşim bile olsa artık onun yanımda, bir uğursuzluk, tehlikeli bir rakip gibi yaşayıp durmasını görmek istemiyorum” diye yanıt vermiş. Hayzaran da ona “Ey Emirü’l-Müminin, bunlar rüyanın getirdiği hayaller ve saçmalıklardır; peklik yapıcı yemeklerin neden olduğu kötü düşlerdir. Bir rüya pek nadir olarak gerçekle ilgilidir” diye yanıt vermiş. Ve orada bulunanların doğruladığı bir tarzda bu konuşmayı sürdürmüş ve böylece El-Hadi’yi yatıştırmayı ve korkularını dağıtmayı başarmış. O zaman Harun Reşid’i ortaya çıkarmış ve ona ayaklanmak için hiçbir tasarısı olmadığına ve hiçbir hırsı bulunmadığına dair yemin ettirmiş.</p>

  <p>Bu açıklamalardan sonra El-Hadi’nin öfkesi yatışmış. Gözdesini İshak ile birlikte bıraktığı köşke dönmüş. Musikişinasa yol vermiş ve neşelenmek, keyif sürmek ve gecenin ve aşkın tatlı karışımına dalmak üzere güzel Kader ile yalnız kalmış. O sırada birdenbire ayak tabanlarında keskin bir acı duymuş. Ve elini kaşımak üzere sızlayan yere götürüp kaşımış ve birkaç saniyede orada küçük bir şişlik belirmiş ve fındık kadar büyümüş; ve dayanılmaz kaşıntılarla birlikte tahriş olmuş. Yeniden ovuşturmuş; şişlik bu kez ceviz kadar büyümüş; ve sonunda patlamış. Ve El-Hadi birdenbire sırtüstü düşerek ölmüş.</p>

  <p>Bunun nedeni, halifenin anlaşmadan sonra kendi yanında kaldığı kısa sürede Hayzaran’ın ona içmek için verdiği ve içinde bahtın hükmü bulunan demirhindi şerbeti imiş. Halifenin ölümünü ilk olarak işiten kesinlikle Cellat Mesrur olmuş. Ve hemen Ana Sultan Hayzaran’ın yanına koşmuş ve ona “Ey halifenin annesi, Tanrı ömrünü uzatsın! Efendim El-Hadi öldü” demiş. Hayzaran da, ona “Pekâlâ. Ama ey Mesrur, bu haberi gizli tut; olay ansızın yayılmasın! Şimdi hemen oğlum Harun Reşid’in yanına git ve onu buraya getir!” demiş. Mesrur, Harun Reşid’in yanına gitmiş ve onu yatarken bulmuş; onu uyandırarak kendisine “Efendim, hanımım hemen seni çağırıyor” demiş. Harun da, çok şaşırarak “Vallahi! Kardeşim El-Hadi ona yine benden söz etmiş ve de aklımın köşesinden geçmediği halde benim düzenlediğim bir tuzaktan dem vurmuş olacak!” diye haykırmış. Ama Mesrur onun sözünü keserek kendisine “Ey Harun, ayağa kalk ve beni izle! Yüreğini ferah tut, çünkü her şey iyiye gitmektedir ve sen başarı ve sevinçten başka bir şey görmeyeceksin!” demiş.</p>

  <p>Bunun üzerine Harun ayağa kalkıp giyinmiş. Mesrur da hemen onun önünde secdeye varmış ve elleri arasında yeri öperek “Barış üzerine olsun, ey Emirü’l-Müminin, iman hizmetlilerinin imamı, yeryüzünde Allah’ın elçisi peygamberin halifesi, Şeriat’ın ve onun zorunlu kıldıklarının savunucusu!” diye haykırmış. Harun şaşkınlık ve kararsızlık içinde “Bu sözler ne anlama geliyor, ey Mesrur? Daha biraz önce bana adımla seslendin. Şimdi de Emirü’l-Müminin unvanıyla hitap ediyorsun. Bu birbirine zıt sözleri ve ansızın dil değiştirmeni neye yormalıyım?” diye sormuş. Mesrur da “Efendim, her ömrün ulaşacağı bir yer ve her varlığın son bulacağı bir zaman vardır! Tanrı ömrünü uzatsın, kardeşin öldü...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz seksen dördüncü gece olunca, demiş ki:</i></p>

  <br/>

  <p>“Efendim, her ömrün ulaşacağı bir yer ve her varlığın son bulacağı bir zaman vardır! Tanrı ömrünü uzatsın, kardeşin öldü” demiş. Harun Reşid, artık hiçbir korku ve kaygısı kalmadığı için annesinin yanına gitmek için acele etmiş ve onun yanına ulaşıp da kadın onu görünce “Neşe ve mutluluk! Emirü’l-Müminin’e neşe ve mutluluk dilerim!” diye haykırmış. Ayağa kalkarak ona halifelik hil’atini giydirmiş; ve eline saltanat asasını, yüce mührü ve egemenlik alametlerini teslim etmiş. Ve aynı anda, harem haremağalarının başı içeri girmiş ve Harun Reşid’e “Efendimiz, bir mutlu haberim var. Esiren Marahil sana bir oğlan doğurdu” demiş. Harun çifte mutluluğun sevincini ortaya koymuş ve oğluna El-Memun lakabıyla birlikte Abdullah adını vermiş.</p>

  <p>El-Hadi’nin ölümünü ve Harun Reşid’in tahtına çıkışını Bağdat halkı gün doğmadan önce öğrenmiş. Harun da egemenlik hazırlıkları sırasında, emirlerin, ünlü kişilerin ve halk topluluğunun sadakat yeminlerini kabul etmiş. Aynı gün, ikisi de Yahya Bermeki’nin oğulları olan El-Fazl ile Cafer’i vezirliğe atamış. Ve imparatorluğun tüm eyalet ve ülkeleri ve Arap olsun olmasın, tüm İslam topluluklar, Türkler ve Deylemiler yeni halifenin egemenliğini tanıyıp sadakat yemini etmişler. O da, saltanatına refah ve görkem içinde başlamış ve yeni şaşaası ve kudretinin parlaklığı içinde tahtına oturmuş.</p>

  <p>El-Hadi’nin kolları arasında can verdiği gözde Kader’e gelince, onun durumu da şöyleymiş: Tahta çıktığı günün gecesinden başlayarak kadının güzelliğini bilen Harun Reşid onu görmek istemiş ve ilk bakışlarını onun üzerine çevirmiş. Ve ona “Ey Kader, seninle birlikte Tanrı rahmet eyleyesi kardeşim Hadi’nin oturduğu, eğlendiği ve dinlendiği köşkü ve bahçeyi ziyaret etmek istiyorum” demiş. Henüz matem giysileri sırtında olan Kader de başını eğmiş ve “Ben, Emirü’l-Müminin’in itaatkâr kölesiyim” diye yanıt vermiş. Ve sırtından matem giysilerini çıkarmak üzere bir an için oradan ayrılmış; ve bunları çıkarıp duruma uygun giysiler ve süslerle donanmış. Sonra köşke girmiş; orada Harun kendisini yanıbaşında oturtmuş. Ve gözleri bu çok güzel kadın üzerinde, kendisini onun zarafetine hayran olmaktan alıkoymayarak orada kalmış; ve duyduğu sevinçten, göğsü alabildiğine ferahlamış ve yüreği genişlemiş. Sonra, Harun’un sevdiği şaraplar getirilmiş; ama Kader halifenin kendisine uzattığı bardaktan içmeyi reddetmiş. O da şaşırarak kendisine “Neden reddediyorsun?” diye sormuş. Kadın “Musiki olmadan şarap erdeminin yarısını yitirir. Bundan dolayı, yanımızda İbrahim’in oğlu hayranlık veren İshak bulunsa ve bize uyumlu bir birliktelik sağlasa pek hoşnut olurdum” diye yanıt vermiş. Harun Reşid de “Bunda bir uygunsuzluk yok” diye yanıt vermiş. Hemen Mesrur’u gönderip musikişinası çağırtmış; o da gelmekte gecikmemiş. Ve halifenin önünde yeri öperek saygılarını sunmuş. Ve Harun Reşid’in bir işareti üzerine gözdenin karşısına oturmuş.</p>

  <p>O andan başlayarak bardak elden ele dolaşmış; ağzına kadar dolu birçok bardak devirmişler. Ve şarap beyinlerde coşku yaratınca, İshak, birdenbire “Keyfince olayları dönüşüme uğratan ve değişkenlik ve süreklilik sağlayan Ebedi Varlık’a övgüler olsun!” diye haykırmış. Harun Reşid de ona “Sen böyle söylemekle neyi düşünmektesin, ey İbrahim’in oğlu?” diye sormuş. İshak da “Ne yazık ki, ey efendim, dün, aynı saatte, kardeşin bu köşkün penceresinden eğilmiş, gelin gibi bir ayın saçtığı ışık altında, şarkıcıların tatlı ve hafif seslerini duyup akıp giden suya bakıyordu. Ve apaçık bir mutluluğu vurgulayan bir görünüm karşısında bahtından ürkmeye başlamış ve sana alçalmanın acı şerbetini içirmek istemişti” diye yanıt vermiş. Harun Reşid de “Ey İbrahim’in oğlu, yaratılanların ömrü Talih Kitabı’nda kayıtlıdır. Süresi gelip bitmese bu yaşam hoşa mı giderdi?” demiş. Sonra da güzel Kader’e dönmüş ve ona “Ey genç hanım, sen ne dersin?” demiş. Kader de udunu eline almış; doğaçlamadan bir taksim geçmiş; sonra da derinden derine duygulu bir sesle, şu dizeleri okumuş:</p>

  <div class="gir1">
    <p>İnsanın yaşamında iki yan vardır: biri saydam, biri bulanık. Zamanın iki tür günü vardır: güvenli günler ve tehlikeli günler.</p>

    <p>Ne zamana gücen ne de yaşama; çünkü en saydam günleri karanlık ve bulanık günler izler.</p>
  </div>

  <p>Bu dizeleri söyleyip tamamlayınca, El-Hadi’nin gözdesi ansızın gücünü tüketmiş ve bilinçsiz ve hareketsiz, baş aşağı yere düşmüş.</p>

  <p>Yardımına koşmuşlar ve silkelemişler onu. Ama, Yüceler Yücesi’nin bağrına gömülerek çoktan can vermiş bulunuyormuş. İshak da “Efendim, bu kız rahmetliyi severdi. Ve mezar kazılana kadar süren bir sevda, sevdadan sayılmaz. Tanrı merhametini El-Hadi’den, gözdesinden ve tüm Müslümanlardan esirgemesin!” demiş.</p>

  <p>Harun Reşid’in gözlerinden bir damla yaş akmış. Ve ölünün bedenini yıkamalarını ve El-Hadi ile aynı mezara koymalarını buyurmuş. Ve de “Evet! Tanrı merhametini El-Hadi’nin, gözdesinin ve tüm Müslümanların üzerine yaysın!” demiş.</p>

  <p>Ve bahtsız genç kadının öyküsünü böylece anlattıktan sonra, genç zengin adam, duygulanan dinleyicilerine “Şimdi de, talihin acımasız oyunlarının bir başka belirtisi olan Uğursuz Gerdanlık öyküsünü dinleyin!” demiş.</p>

  <div class="baslik11" id="b74_10">
    <p>Uğursuz Gerdanlık</p>
  </div>

  <p>Günün birinde halife Harun Reşid, musikişinas şarkıcı Haşim bin Süleyman’ın yeteneğinin övüldüğünü duymuş ve onu çağırtmış. Şarkıcı huzura sokulunca, Harun onu karşısına oturtmuş ve ondan bestelerinden bazılarını kendisine dinletmesini rica etmiş. Haşim de, üç kıtalık ağır ve dokunaklı bir ezgiyi öylesine sanatla ve güzel bir sesle okumuş ki, hayranlık ve coşkunun sınırına ulaşan Halife “Harikaydın, ey Süleyman’ın oğlu! Tanrı babanın ruhunu kutsasın!” diye haykırmış. Ve minnet dolu, boynundan, misk armudu iriliğinde zümrüt salkımlarıyla donanmış şahane bir gerdanlık çıkartmış ve şarkıcının boynuna geçirmiş.</p>

  <p>Bu mücevheri görünce, memnunluk ve sevinç gösterecek yerde, Haşim’in gözleri yaşlarla dolmuş; ve hüzün yüreğine inerek yüzünü sarartmış.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz seksen beşinci gece olunca, demiş ki:</i></p>

  <br/>

  <p>Bu mücevheri görünce, memnunluk ve sevinç gösterecek yerde, Haşim’in gözleri yaşlarla dolmuş; ve hüzün yüreğine inerek yüzünü sarartmış. Böylesine bir görünümü beklemeyen Harun çok şaşırmış ve mücevherin musikişinasın hoşuna gitmediğine inanmış; ve ona “Bu gözyaşları ve bu hüzün nedendir, ey Haşim? Ve eğer bu gerdanlık hoşuna gitmediyse, bana ve kendine karşı can sıkıcı bir sessizliği neden sürdürüyorsun?” diye sormuş. Musikişinas da “Tanrı hükümdarların en cömertinin başı üzerinden lütuflarını eksik etmesin! Ama, gözyaşlarımı akıtan ve yüreğimi kedere boğan şey senin düşündüğün değil, efendim! Ve eğer bana izin verirsen, ben sana bu gerdanlığın öyküsünü ve ortaya çıkışının neden beni gördüğün hale soktuğunu anlatırım!” diye yanıt vermiş. Harun da “Kuşkusuz, bu izni sana veriyorum. Çünkü atalarımdan bana kalan bir gerdanlığın öyküsü son kertede şaşırtıcı olmalıdır; ve bu konuda benim bilmeyip senin bildiğin şeyi öğrenmek için can atıyorum” diye yanıt vermiş. O zaman şarkıcı musikişinas, anılarını toparlayarak şöyle anlatmış:</p>

  <p>Bil ki, ey Emirü’l-Müminin, bu gerdanlıkla ilgili olay, benim ilk gençlik zamanlarıma rastlar. O tarihlerde ben, kökenimin vatanı ve de doğduğum yer olan Şam kentinde yaşıyordum.</p>

  <p>Bir akşam, gurup zamanı, bir gölün kenarında dolaşıyordum; ve Şam çöllerinin Araplarının, yüzü göz hizasına kadar örten giysilerine bürünmüştüm. İşte tam o sırada, her zaman görülmedik şekilde, taşıdıkları musiki gereçlerine bakılınca, kuşku duyulmaksızın şarkıcı oldukları anlaşılan nadir zarafette, üstün nitelikli iki genç kızın eşlik ettiği genç bir adama rastladım. Birdenbire bu gezgin kişide, bizim yörelerde, şu Taberiye gölü kıyısında ceylan avlamaya gelmiş bulunan, bu isimdeki ikinci kişi olan Halife El-Velid’i tanıdım.</p>

  <p>Kendi bakımından, halife beni görünce, yoldaşlarına döndü ve onlara, sadece onların duyduğunu sandığı bir sesle “İşte çölden gelmiş, tüm kabalığı ve yabaniliği içinde bir Arap! Vallahi! Onu çağırıp bize katılmasını isteyeceğim; onun sırtından bir parça eğleniriz!” dedi. Ve eliyle bana işaret etti. Yanlarına yaklaşınca, beni çimende, iki şarkıcı kızın karşısında, yanına oturttu. İşte o zaman, beni tanımaktan uzak olan ve daha önce hiç görmemiş bulunan halifenin arzusu üzerine, kızlardan biri uduna düzen verdi ve dokunaklı bir sesle benim bestelediğim tek düze bir ezgi okudu. Ama, tüm yeteneğine karşın, okurken birkaç küçük hata yaptı ve ezginin birçok kısmını atladı. Ben de halifenin patlamaya hazır alaylarını üzerime çekmemek için kendimi kesinlikle sakınmakla birlikte, şarkıcıya seslenerek “Hata yapıyorsun, hanımım, hata yapıyorsun!” diye haykırmaktan kendimi alamadım. Genç kız da, benim seslenişimi duyunca, alaylı bir gülüşle güldü; halifeye dönerek “Şu deve sürücüsü Bedevi Arabın söylediğini işittin mi, ey Emirü’l-Müminin? Bizi hata işlemiş olmakla itham etmekten çekinmiyor, utanmaz!” dedi. El-Velid de bana, aynı zamanda hem alaycı hem de söylediğimi onaylamamış gibi bakarak “Senin kabilende, ey Bedevi, şarkı söylemeyi ve musiki gereçlerinin çalınışını incelikle öğretirler mi?” dedi. Ben de önünde saygıyla eğilerek ona “Başım üzerine yemin ederim ki hayır, ey Emirü’l-Müminin. Ama eğer izin verirsen, bu harika şarkıcıya, tüm sanatına karşın, icrada bir iki hata yaptığını kanıtlarım” diye yanıt verdim. El-Velid, sonucu görmek üzere bana izin verince, genç kıza “İkinci telde bir çeyrek koma daha aşağı bas; dördüncü tele de gevşek bas! Sonra da havanın ağır bölümüne geç! Göreceksin ki, şarkının vurgulanması daha çok anlam kazanacak ve senin hafifçe atladığın bazı kısımlar kendiliğinden yerine oturacak” dedim.</p>

  <p>Genç kız da, bir Bedevi’nin bu tarzda konuştuğunu görmekten şaşırarak uduna kendisine gösterdiğim şekilde düzen verdi; ve şarkısını yeniden söyledi. Bu kez öylesine güzel ve mükemmel okudu ki, kendisi de heyecanlandığı kadar şaşırdı da. Ve ansızın ayağa kalkarak “Kabe’nin Sahibi üzerine yemin ederim ki, sen Haşim bin Süleyman’sın!” diye haykırarak ayaklarıma atıldı. Ben de genç kızdan daha az heyecanlanmış değildim ve bu yüzden yanıt veremedim. Halife “Sen gerçekten onun sözünü ettiği kişi misin?” diye sordu. Ben de, yüzümü açarak “Evet, ey Emirü’l-Müminin, ben senin kölen Haşim Taberi’yim!” diye yanıt verdim. Halife beni tanıdığından ötürü çok memnun oldu; ve bana “Ey Süleyman’ın oğlu, seni yoluma çıkaran Tanrı’ya övgüler olsun! Bu genç kız, sana, zamanımızın tüm musikişinaslarından fazla hayrandır; ve bana senin şarkıların ve bestelerinden başka şey çalıp söylemez!” dedi. Ve de “İsterim ki bundan böyle benim dostum ve arkadaşım olasın!” diye ekledi. Ben de ona teşekkür edip elini öptüm.</p>

  <p>Sonra, şarkıyı söyleyen genç kız, halifeye doğru dönüp ona “Ey Emirü’l-Müminin, bu mutlu an dolayısıyla sana bir şey sormak istiyorum!” dedi. Halife de “Sorabilirsin!” dedi. Kız “Senden, üstadıma, saygımı göstermek üzere, minnettarlığımın bir kanıtını sunmama izin vermeni rica ediyorum” dedi. O da “Kuşkusuz, gerekir doğrusu!” diye yanıt verdi. O zaman sevimli şarkıcı, boynunda taşıdığı ve kendisine halifenin armağan etmiş bulunduğu görkemli gerdanlığı çıkardı ve “Bunu minnettarlığımın bir verisi olarak kabul et ve beni bu denli az şey verdiğim için bağışla!” diyerek boynuma taktı. O gerdanlık, kesinlikle bugün yeniden gönül yüceliğinle edindiğim bu gerdanlıktı, ey Emirü’l-Müminin. Ve de bugün yeniden elime geçmek üzere, o zaman, bu gerdanlık elimden şu yolda çıkmıştı...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz seksen altıncı gece olunca, demiş ki:</i></p>

  <br/>

  <p>Ve de bugün yeniden elime geçmek üzere, şimdi görünce benim neden ağladığımı da belirleyecek olan bu gerdanlık, o zaman elimden şu yolda çıkmıştı.</p>

  <p>Gerçekten, göl üzerinde, meltem, serinlik vererek eserken, şarkı söyleyerek belirli bir süre geçirdikten sonra, El-Velid ayağa kalkıp bize “Su üzerinde bir gezinti yapmak üzere kayığa binelim!” dedi. Hemen uzakta bulunan hizmetkârlar koşuşup bir kayık getirdiler. Kayığa ilkin halife bindi, sonra da ben. Sıra bana gerdanlığı armağan eden genç kıza gelince, kayığa binmek üzere ayağını uzattı. Ama kürekçilerden yüzünü sakınmak üzere örtüsüne bürünürken şaşkınlık gösterdi; ve ayağı kaydı, göle düştü; ve kendisine yardım ulaşmadan önce, suyun dibini boyladı. Ve yaptığımız tüm araştırmalara karşın, onu yeniden bulmayı başaramadık. Tanrı ondan merhametini esirgemesin!</p>

  <p>El-Velid’in acısı ve üzüntüsü çok derin oldu, gözyaşları yüzünü ıslattı. Ben de bu bahtsız genç kız uğruna acı gözyaşları döktüm. Bu olaydan sonra epeyce bir zaman sesini çıkarmayan halife, bana “Ey Haşim, acı duymama hafif bir teselli olmak üzere, kısa yaşamında benim için yaptıklarının bir anısını oluşturmak üzere onun gerdanlığının elimde bulunmasını isterdim. Ama Tanrı, sana armağan ettiğimiz şeyi geri almaktan bizi korusun. Dolayısıyla senden bu gerdanlığı bana satmaya razı olmanı rica ediyorum” dedi. Ben de, hemen gerdanlığı halifeye verdim, o da kente döndüğümüzde bana otuz bin gümüş dirhem ödedi ve beni değerli armağanlara boğdu.</p>

  <p>Ve işte, ey Emirü’l-Müminin, beni bugün ağlatan neden budur. Ve hükümranlık gücünü Emevi halifelerinden alarak senin de muzaffer ardılı olduğun Abbasilere geçiren Yüceler Yücesi Tanrı, bu gerdanlığı, dolaylı yoldan, soylu atalarından, miras yoluyla sana aktardı.</p>

  <p>Ve Harun Reşid, Haşim bin Süleyman’ın bu öyküsünden çok duygulanmış ve “Tanrı, layık olanlardan rahmetini esirgemesin!” demiş. Ve bu genelleştirilmiş cümleye yenik düşmüş rakip bir sülalenin üyelerinin adını anmaktan kaçınmış.</p>

  <p>Sonra genç adam “Madem ki, musikişinasların ve şarkıcıların kapısını aşındırıyoruz, şimdi de size, binlercesi arasından tüm zamanların musikişinasları arasında en ünlüsü olan Musullu İshak bin İbrahim’in öyküsünü anlatmak istiyorum” demiş ve şu öyküyü anlatmış:</p>

  <div class="baslik11" id="b74_11">
    <p>Musullu İshak ve Yitirilmiş Şarkı<a href="../Text/dipnot.xhtml#Footnote0398" id="Feedback0398"><sup>[398]</sup></a></p>
  </div>

  <p>Musikişinas ve şarkıcı Musullu İshak bin İbrahim aracılığıyla bize kadar ulaşan çeşitli anılardan birinde İshak şunu anlatır:</p>

  <p>Bir gün, âdetim gereği Emirü’l-Müminin’in yanında bulunuyordum. Onu, veziri El-Fazl ve yüzünden nur saçan ve dış görünümünden soyluluk ve ağırbaşlılık akan Hicazlı bir şeyhle otururken buldum. Ve iki tarafın selamlaşmasından sonra sezdirmeden Vezir El-Fazl’a doğru eğilip ona hoşlandığım ve daha önce hiç görmediğim bu Hicazlı şeyhin adını sordum. Bana “Bu şeyh, ününü duymuş olduğun Hicazlı şarkıcı, yaşlı şair ve musikişinas Maâbad’ın torunudur” diye yanıt verdi. Gençliğimde çok hayran olduğum bu yaşlı Maâbad’ın torununu tanımakla memnun olduğundan El-Fazl, kulağıma “Ey İshak, gördüğün Hicazlı şeyh, senden hoşlanırsa, sana büyükbabasının tüm bestelerini tanıtır, hatta şarkıları da söyler. Güleç yüzlüdür ve güzel bir sesi vardır” dedi.</p>

  <p>O zaman ben, adamın tarzını öğrenmek ve gençlik yıllarımda beni büyülemiş olan şarkıları belleğime nakşetmek için Hicazlıya elimden geldiğince hoş görünmeye çalıştım; ve çeşitli şeylerden söz ettikten sonra, ona “Ey pek soylu şeyh, senden rica etsem, büyükbaban Hicaz’ın onuru, ünlü Maâbad’ın kaç adet şarkı bestelediğini bana söyleyebilir misin?” dedim. Bana “Altmış tane. Ne bir eksik, ne bir fazla!” diye yanıt verdi. Ben de kendisine “Bu altmış şarkıdan, gerek ölçüsü, gerek öğeleri bakımından senin en çok sevdiğinin hangisi olduğunu söylemeni rica edersem, sabrını çok mu zorlamış olurum?” diye sordum. Bana “Her bakımdan ‘Muleyha’nın boynunun eşsiz güzelliği! Güzel göğüslü Muleyha’nın!’ dizesiyle başlayan kırk üçüncü şarkı, kuşkusuz!” diye yanıt verdi.</p>

  <p>Ve sanki, bu dizenin sadece okunuşu bile ona esin vermişçesine, elimden ansızın udu kaptı ve çabucak ufak bir düzen sağladıktan sonra, harika bir sesle sözü edilen ağır ve dokunaklı ezgiyi okudu. Ve çok eski olduğu halde yine de yepyeni olan bu şarkıya bambaşka bir sanat, bir büyü, bir zarafet ve anlatılamaz bir duyarlık kattı. Onu işitmekle zevkten ürperdim; heyecanın sınırında, kendimden geçmiş gözüm kamaşmıştı. Yeni duyduğum parçaları, ne kadar karmaşık olurlarsa olsun, aklımda tutmak gibi bir yeteneğim olduğu halde, Hicazlı şeyhin önünde, bana söylediği ve benim için yepyeni olan o hoş şarkıyı hemen tekrarlamak istemedim; ona teşekkür etmekle yetindim. Ben saraydan bu musikiyle esrikleşmiş olarak çıkarken şeyh de ülkesi Medine’ye dönmek üzere oradan ayrıldı.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz seksen yedinci gece olunca, demiş ki:</i></p>

  <br/>

  <p>Ben saraydan bu musikiyle esrikleşmiş olarak dışarı çıkarken, şeyh de ülkesi Medine’ye dönmek üzere oradan ayrıldı.</p>

  <p>Evime dönünce, duvarda asılı olan udumu aldım, anahtarları bularak tellerinde düzen tutturdum; ve inceden inceye son düzenlemeleri yaptım. Ama, hayret değil mi, beni o denli etkileyen Hicazlının musikisini tekrarlamak isteyince ne tek bir notasını ne de hangi makamdan söylendiğini hatırlayabildim. Ben ki, olağan koşullarda pek önemsemeyen bir kulakla dinlemiş olsam da, yüz kıtalık bir şarkıyı aklımda tutardım. Ama bu kez belleğimle bu şarkının arasına içinden geçilemez bir pamuk tabakası girmiş gibiydi; ve tüm hatırlama çabalarıma karşın, yüreğimde o denli yer etmiş bulunan şarkıyı tekrarlayamadım.</p>

  <p>O andan başlayarak, gece gündüz, bu musikiyi hatırlamak için çırpındım, durdum; ama hiçbir sonuç alamadım. Umutsuzluk içinde udumu ve derslerimi terk ettim; ve Bağdat’ı, sonra Musul’u ve Basra’yı; sonra da tüm Irak’ı, bu musikiyi ve bu şarkıyı kadın erkek bütün eski şarkıcılara sorarak baştan aşağı dolaştım, ama hiç kimse ne o havayı bildi ne de bana onu yeniden nasıl bulacağımın yolunu gösterecek herhangi bir bilgi verebildi.</p>

  <p>O zaman, bütün araştırmalarımın boş olduğunu anlayarak kendimi bu tutkudan kurtarmaya karar verdim; ve çölü aşarak Hicaz’a yolculuk yapıp Medine’ye giderek Hicazlı şeyhi bulmaya ve bana bir kez daha büyükbabasının bu şarkısını söylemesini rica etmeye karar verdim. Bu kararı aldığım sırada Basra’da bulunuyor ve nehir kenarında dolaşıyordum. Tam o sırada kapalı ve zengin giysilere bürünmüş ve yüksek ailelerden gelme oldukları izlenimini veren iki genç hanım yanıma yaklaştı ve dizginini tutup eşeğimi durdurarak beni selamladı.</p>

  <p>Ben de, çok canım sıkılarak ve Hicaz şarkısını düşünmekten başka bir şey yapmaksızın kesin bir tavırla “Bırakın! Bırakın!” dedim. Ve eşeğimin dizginini yeniden ele geçirmek istedim. Ama o sırada, içlerinden biri yüzündeki peçeyi kaldırmaksızın, ardından bana gülümsedi ve “Pekâlâ, ey İshak, ama senin Hicazlı Maâbad’ın ‘Muleyha’nın boynunun eşsiz güzelliği’ dizesiyle başlayan güzel şarkısına olan tutkun nerede kaldı, şimdi? Yoksa onu aramak için dünyayı dolaşmaktan vaz mı geçtin?” dedi. Ve şaşkınlığımı yenmeme fırsat vermeden “Ey İshak, haremin pencere parmaklıklarının gerisinden halifenin ve El-Fazl’ın huzurunda Hicazlı şeyh şarkı söylerken ve o eski musikinin seni sıçrattığı ve yörendeki cansız eşyayı raksettirdiği sırada seni gördüm. Bir hayranlık içinde idin, ey İshak! Ellerinde düzen tutuyor, başını oynatıyor ve tatlı tatlı sallanıyordun. Sarhoş gibiydin, deli gibiydin” diye ekledi.</p>

  <p>Ben de, bu sözleri işitince “Ah! Babam İbrahim’in anısına ant içerim ki, bu zengin ve güzel şarkı yüzünden şimdi daha da deli gibiyim. Ya Allah! Onu yeniden, hatalı da olsa, eksik de olsa yeniden duymak için neler vermezdim! Bu şarkının bir notası için ömrümün on yılını verirdim! İşte şimdi sen ondan söz ederek, ey tatlı varlık, pişmanlıklarımın ateşini canlandırdın ve umutsuzluğumun küllenmiş korunu körükledin!” diye haykırdım. Ve de “Bırakın, bırakın beni de gideyim! Çabucak hazırlanmam, Hicaz’a gitmek üzere acele yola koyulmam gerek!” diye ekledim.</p>

  <p>Genç kız bu sözleri duyunca, eşeğimin dizginini bırakmaksızın kahkahalarla güldü ve bana “Ya ben sana ‘Muleyha’nın boynunun eşsiz güzelliği’ dizeleriyle başlayan Hicaz şarkısını söylesem, yine de Hicaz’a gitmekte ısrar eder miydin?” dedi. Ben de “Babanın ve ananın başı için, ey iyi aile kızı, zaten çılgına dönmüş birine daha fazla işkence etme!” diye yanıt verdim.</p>

  <p>Bunun üzerine genç hanım, eşeğimin dizginini boyuna elinde tutarak harika bir sesle ve daha önce Hicazlının ağzından işitmiş olduğumdan bin kez daha güzel bir usulle ansızın şarkıyı okumaya başladı. Bununla birlikte şarkıyı kısık bir sesle okuyordu! Ve ben, coşku ve mutluluğun sınırında, büyük bir tatlılığın işkence çekmekte olan ruhumu yatıştırdığını hissettim. Ve hemen eşeğimden atlayarak genç kadının ayaklarına kapanıp ellerini ve giysisinin eteğini öptüm. Ve ona “Hanımım, ben senin yüce gönüllülükle satın alınmış kölenim. Benim konukseverliğimi kabul etmek ister misin? Sen bana Muleyha’nın şarkısını söylersin, ben de sana bütün gün ve bütün gece şarkı okurum. Evet, bütün gün ve bütün gece!” dedim. Ama kadın bana “Ey İshak, senin ne denli huysuz olduğunu ve bestelerin hakkında nasıl cimri davrandığını biliriz. Evet, biliriz ki, öğrencilerinin hiçbiri senden kabul görüp asla tek bir şarkını bile öğrenememişlerdir. Onların bestelerden öğrendikleri de, senin Aleviye, Vecd el-Kara ve Muharek gibi yabancılar aracılığıyla onlara intikal ettirdiğin şeylerdir. Ama doğrudan doğruya senden, ey çok kıskanç İshak, hiç kimse bir şeyler öğrenememiştir. Madem ki Muleyha’nın bestesini öğrenmek istemektesin, öyleyse bunca uzatmaya ne hacet var? Sen iyice belleyesiye kadar onu sana söylerim” diye ekledi. O zaman “Karşılığında, ben de, ey göklerden inmiş kız, senin için kanımı akıtırım. Ama kimsin sen ve de adın nedir?” diye haykırdım...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p>A<i>ma dokuz yüz seksen sekizinci gece olunca, demiş ki:</i></p>

  <br/>

  <p>O zaman “Karşılığında, ben de, ey göklerden inmiş kız, senin için kanımı akıtırım. Ama kimsin sen ve de adın nedir?” diye haykırdım. Bana “Yaprağın kuşa, meltemin yapraklara söylediklerini anlayan şarkıcılar arasında sıradan bir şarkıcı. Adım Vehibe’dir. Şairin o ünlü şarkısı da benim adımı taşır” dedi ve şu şarkıyı okudu:</p>

  <div class="gir1">
    <p>Ey Vehibe! Zevkler ve neşeler yalnız senin yanında duyulur.</p>

    <p>Ey Vehibe! Benden başka hiç kimsenin tatmadığı tükürüğün nasıl da kokulu idi!</p>

    <p>Çöllerde kaynaklar nadir olduğu kadar nadir, sen bana sadece dudaklarının bardağını sunmaya geldin.</p>

    <p>Ey Vehibe, yaşamında bir kez bile yumurtlamamış horoza öykünme.</p>

    <p>Gel konutu kokuya boğ!</p>

    <p>Bana şekerden de tatlı bir zevk, ışık gibi saydam ve karkafa ve kandaristen yeğni olan ölümsüzlük iksirini sun!</p>
  </div>

  <p>Sözleri Ferruh’a ait olan bu sevimli şarkıyı, narin bir havaya uydurarak Vehibe kendisi bestelemişti. Ve bu şarkıyla benim aklımı başımdan uçurdu. Ona o kadar yalvardım ki, sonunda, kız kardeşiyle birlikte benim konutuma gelmeye razı oldu. Bütün bir günü ve geceyi şarkı ve musikiyle geçirdik. Ve ben onda, hiç kuşkusuz, yaşamımda benzerini asla işitmediğim, en hayranlık duyulacak şarkıcıyı buldum. Aşkı ruhumun derinliğine kadar işledi. Sonunda, bana, sesinin güzelliğini sunduğu gibi etinin lezzetini de tattırdı. Ve Nasip Dağıtıcı’nın bana bağışladığı mutlu yıllar boyunca yaşamımı süsledi.</p>

  <p>Sonra zengin genç adam “Şimdi de halifenin rakkaseleri üstüne nükteli bir fıkra!” demiş ve şu öyküyü anlatmış:</p>

  <div class="baslik11" id="b74_12">
    <p>İki Rakkase</p>
  </div>

  <p>Bir zamanlar, Halife Abdülmelik bin Mervan’ın saltanatı zamanında, mesleğinin kendisine sağladığı tüm serveti ve Şam’daki emirlerin ve zengin kişilerin cömertliğinden elde ettiklerini çılgın bir israfla harcayan İbn ebu Atik adlı bir şair ve musikişinas yaşarmış.</p>

  <p>Ve yine, kazandığı hatırı sayılır paraya karşın bitip tükenmez bir yoksulluk içindeymiş; ve kalabalık ailesinin yaşamını sağlamak için büyük zahmet çekermiş. Çünkü şairin elinde altın ve âşığın yüreğinde sabır kalbur içindeki su gibidir.</p>

  <p>Oysa şair, halifenin yakınlarından biri olan mabeyinci Abdullah’ın ruh gibi dostuymuş. Daha önce birçok kez, kentin ileri gelenlerin lütuflarını onun üzerine çekmiş bulunan Abdullah bizzat halifeliğin lütuflarını da sağlamaya karar vermiş. Ve Emirü’l-Müminin’in uygun durumda bulunduğu bir sırada Abdullah meseleyi ona açıp Şam’da ve ülkenin her yerinde çağın en hayran olunacak bir musikişinası olarak sayılan kişinin yoksulluğundan ve yoksunluğundan dem vurmuş. Abdülmelik de “Onu bana yollayabilirsin!” demiş.</p>

  <p>Abdullah iyi haberi dostuna iletmekte acele etmiş ve ona halifeyle olan konuşmasını tekrarlamış; şair de dostuna teşekkür edip saraya gitmiş. Ve kendisine takdim edildiğinde halifeyi, ayakta duran rakkaseler narin bedenleriyle beng dalları gibi salınır ve ellerindeki hurma yapraklarından yelpazeleri tatlı zarafetle oynatarak efendilerini serinletmekte iken oracıkta oturur bulmuş. Rakkaselerden birinin elindeki yelpazenin üzerinde altın ve lacivert taşından harflerle şunlar yazılıymış:</p>

  <div class="gir1">
    <p>Benim getirdiğim rüzgâr taze ve yeğnidir ve okşadıklarımın pembe utancıyla oynarım.</p>

    <p>Âşık ağızların busesini gizlemek için içtenlikli bir örtüyüm ben.</p>

    <p>Ağzını açıp şarkı söyleyen muganniye ve dizeler okuyan şair için değerli bir yardımcıyım.</p>
  </div>

  <p>İkinci rakkasenin yelpazesi üzerinde, yine altın ve lacivert taşından harflerle şu dizeler yazılıymış:</p>

  <div class="gir1">
    <p>Güzellerin elinde gerçekten hoş bir şeyim; bu yüzden seçeneğim halife saraylarıdır.</p>

    <p>Çünkü zarafet ve incelikle uyum sağlayamayanlar bana dost olarak sahip bulunmaktan el çekmişlerdir.</p>

    <p>Ama, bükülgen bedenli ve güzel bir esire gibi rahat olan delikanlıya da okşayışlarımı zevkle sunarım.</p>
  </div>

  <p>Şair bu iki harika kıza iyice bakınca gözleri kamaşmış ve derinden derine titremiş. Ve ansızın, sefaletini, kederlerini, ailesel yoksunluklarını ve acı gerçeği unutmuş. İki seçkin rakkase arasında, cennet zevklerinin ortasına sürüklendiğini zannetmiş. Onların güzelliği, ona anısı kendisine kalmış tüm gelip geçmiş kadınları, çirkin ve salak karılar gibi göstermiş.</p>

  <p>Halifeye gelince, saygı sunuşlar ve selamlaşmalardan sonra, şaire “Ey İbn ebu Atik, Abdullah’ın, güvensiz durumun ve yakınlarının içine dalmış olduğu sefalet hakkında bana yaptığı tanımlamadan etkilendim. Bu durumda benden ne isteyeceksen isteyebilirsin; istediğin şey sana o saat ve o anda sağlanacaktır” demiş. Şair de iki rakkaseyi görmekten duyduğu şaşkınlık içinde halifenin sözlerinin kapsamını anlayamamış. Zaten anlasa da, para mı yoksa servet mi istesin, bilemeyecekmiş. Çünkü, o anda kafasını sadece bir fikir işgal ediyormuş: iki rakkasenin güzelliği ve onlara tek başına sahip olmak ve gözleri ve etkileriyle esrikleşmek.</p>

  <p>Böylece, halifenin yüce gönüllülükle yaptığı teklife “Tanrı Emirü’l-Müminin’in ömrünü uzatsın! Ama kölen Nasip Dağıtıcı’nın hayırlarıyla donanmıştır. Zengindir ve bir emir gibi hiçbir şeyi noksan değildir. Gözü toktur, ruhu doygundur, yüreği hoşnuttur. Ve zaten, şimdi, güneşin huzurunda ve iki ay arasında bulunduğum durumda, en kara sefaletler, en katı yoksunluklar içinde de olsam, kendimi ülkenin en zengin insanı sayardım” demiş.</p>

  <p>Halife Abdülmelik, bu yanıttan son derecede hoşnut kalmış ve şairin gözlerinin, dilinin diyemediğini şiddetle ifade etmekte olduğunu görerek ona “Ey İbn ebu Atik! Şurada gördüğün ve benim henüz bugün Rum Kralı’nın bir armağanı olarak kabul ettiğim iki genç kız, artık senin yasal malın ve mülkündür. Ve kendi mülküne keyfince girebilirsin!” demiş.</p>

  <p>Şair de rakkaseleri alıp evine götürmüş.</p>

  <p>Ama Abdullah saraya dönünce, halife ona “Ey Abdullah, dostun olan bu şair ve musikişinasın yoksunluğu ve sefaleti hakkında bana duyarlılıkla yaptığın tanımlama gerçekten de abartılıymış. Çünkü bana tam olarak mutlu bulunduğunu ve kesinlikle hiçbir şeye ihtiyacı olmadığını söyledi” demiş. Abdullah yüzünün şaşkınlıkla kaplandığını hissetmiş ve bu sözleri duymakla ne düşüneceğini bilememiş. Ama halife yeniden söz alarak “Ve de, yemin ederim ki Abdullah, Tanrı’nın hiçbir yaratığında görmediğim kadar mutlu durumdaydı” demiş. Şair musikişinasın yaptığı abartılı konuşmayı ona tekrarlamış. Abdullah da, yarı gücenik, yarı şakacı “Başın üzerine yemin ederim ki, ey Emirü’l-Müminin, sana yalan söylemiş. Hem de utanmadan yalan söylemiş. Onun keyfi yerindeymiş ha? Memnunmuş, öyle mi? Ama, bu adam çok sefildir ve çocuklarını görmek kirpiklerinde yaşları titretir. İnan ki, bana, ey Emirü’l-Müminin, tüm ülkede hiç kimse, senin lütuflarının küçük bir kırıntısına bile onun kadar muhtaç değildir” diye yanıt vermiş. Halife, bu sözleri duyunca, şair ve musikişinas hakkında ne düşüneceğini bilememiş.</p>

  <p>Abdullah da, halifenin yanından ayrıldığı andan başlayarak İbn Ebu Atik’in yanına ulaşmak için acele etmiş. Ve onu iki güzel rakkasenin beraberliğinde, birini sağ dizine, öbürünü sol dizine almış, içki dolu bir tepsinin önünde büyük bir keyifle otururken görmüş...</p>

  <br/>

  <p><i>Anlatısının burasında, Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz seksen dokuzuncu gece olunca, demiş ki:</i></p>

  <br/>

  <p>Ve onu iki güzel rakkasenin beraberliğinde, birini sağ dizine, diğerini sol dizine almış, içki dolu tepsinin önünde büyük bir keyifle otururken görmüş. Ve kızgın bir sesle “Halifenin önünde, hakkında söylediklerimi yalanlayarak ne yapmayı düşünüyordun, ey çılgın? Benim yüzümü, en karasından bir renge ulaşasıya kadar kara çıkardın!” diyerek onu sorguya çekmiş. Şair de keyfin son sınırına ulaşmış olarak “Ah dostum! Birdenbire içine sürüklendiğim durumda acaba kim yoksulluğunu haykırabilir ve sefaletten dem vururdu? Öyle yapsaydım, benim yararımı bir yana bırak, en azından bu iki huriye karşı ayıp olurdu!” diye yanıt vermiş.</p>

  <p>Bunu söyleyerek dostuna, içinde miskle ve kâfurla kokulandırılmış bir sıvı bulunan koca bir bardak uzatmış ve ona “İç dostum, şu siyah gözlerin bakışları altında! Siyah gözler benim çılgınlığımdır!” demiş. Ve iki harika rakkaseyi göstererek “Bu iki mutlu varlık, benim malım ve servetimdir. Nasip Dağıtıcı’nın cömertliğini incitme pahasına daha fazla ne isteyebilirdim ki?” diye eklemiş.</p>

  <p>Abdullah, bunca iç temizliği karşısında gülmeye zorlanırken, bardağı dudaklarına yaklaştırmış; şair musikişinas da udu eline almış ve parlak bir girizgâhla onu canlandırarak şu şarkıyı söylemiş:</p>

  <div class="gir1">
    <p>Şen şakrak, ipince ve zarif genç kızlar! Hayranlık verici ceylanlar, böğrü narin kısraklar!</p>

    <p>Bağırlarında güzel yuvarlak göğüsleri yükselir, ışıklı bir gökteki iki yeşim kupa gibi.</p>

    <p>Nasıl olur da şarkı söylemem? Çıplak dağlara bile bu ceylanların bana içirdikleri içirilseydi, onlar da şarkı söylerlerdi!</p>
  </div>

  <p>Geçmişte olduğu gibi, şair ve musikişinas, bahtına ve Yaratılanların Efendisi’ne güvenerek kaygısızca yaşamayı sürdürmüş ve bu iki rakkase onun kötü günlerinin tesellisi ve tüm yaşamı boyunca mutluluğu olmuş.</p>

  <p>Bunu izleyerek genç adam “Bu akşam, size, Fıstık Yağlı Kaymak öyküsünü de anlatacağım” demiş.</p>

  <div class="baslik11" id="b74_13">
    <p>Fıstık Yağlı Kaymak</p>
  </div>

  <p>Harun Reşid’in saltanatı döneminde Bağdat’ın yüce kadısı, zamanının en bilgin, en derin ve ince fikirli büyük hukukçusu Yakub ebu Yusuf imiş. Kendisi İmam Ebu Hanife’nin öğrencisi ve de en sevdiği yoldaşı olmuş; ilk olarak aydın bir kafayla, üstadı İmam tarafından ortaya konan hayranlık verici öğretiyi yöntemli ve açıklamalı bir bütünlük içinde toparlayıp düzenlemiş ve yazmış olan da yine oymuş. Ve böylece kaleme alınmış bulunan bu öğreti, o tarihten sonra gelenekçi Hanefi törelerine rehber ve temel oluşturmuş. Bu kadı, gençliğinin ve mesleğine alçakgönülle başlayışının öyküsünü; özellikle Fıstık Yağlı Kaymak öyküsüyle çözülmesi güç bir hukuksal soruna ilişkin öyküyü kendisi bize şöyle anlatmış ve demiştir ki:</p>

  <p>Babam öldüğünde, Tanrı onu Rahmetiyle kuşatsın ve ona cennetinde seçkin bir yer sağlasın, ben henüz annemin kucağında küçük bir çocuktum. Bizler fakir kimseler olduğumuzdan ve ben evimizin tek desteği olduğumdan, annem biraz büyüyünce, beni çabucak mahalledeki bir kuru temizleyicinin yanına çırak verdi. Ve böylece çocuk yaşta annemle kendimin geçimini sağlayabildim.</p>

  <p>Ama Yüceler Yücesi Tanrı, bahtıma kuru temizleyiciliği yazmamış bulunduğundan, bütün günlerimi boya kazanının başında geçirmeye karar veremiyordum. Çoğu zaman dükkândan kaçıp Tanrı’nın en seçkin verileriyle donatası İmam Ebu Hanife’nin dinsel öğretisini izleyen uyanık öğrencileri arasına katılmaya gidiyordum. Ama benim davranışlarımı denetleyip beni sık sık izleyen annem, bu kaçışlarımdan dolayı beni şiddetle azarlıyor ve beni saygın üstadı dinleyen topluluğun ortasından çekip çıkarıyordu. Ve beni elimden tutup homurdanarak ve döverek sürüklüyor ve zorla kuru temizleyicinin dükkânında yeniden işe sokuyordu.</p>

  <p>Ben de, bu titiz denetlemelere ve anamın hırpalamalarına karşın, bilgi edinmek için gayretimi, sabırsızlığımı ve coşkumu görüp beni teşvik eden saygın üstadın derslerini düzenli şekilde izlemenin bir çaresini buluyordum. Öylesine ki, bir gün, annem kuru temizleyicinin dükkânından kaçışlarımdan öfkeli; ezilip sıkılan ve utanan öğrencilerinin önünde Ebu Hanife’ye “Ey şeyh, bu çocuğun yitip gitmesinin ve hiçbir geçim kaynağı olmayan bu yetimin serseriliğine kapılmasının nedeni sensin. Çünkü benim iğimin sağladığı yetersiz gelirimden başka bir şeyim yok. Bu yetim kendi bakımından bir kazanç sağlamazsa yakında açlıktan ölürüz. Ve ölümümüzün sorumluluğu kıyamet gününde senden sorulur” diye haykırarak Ebu Hanife’ye şiddetle kafa tuttu. Saygın üstadım bu şiddetli çıkışma karşısında sükûnetini yitirmeden anama uzlaştırıcı bir sesle “Ey zavallı, Tanrı seni lütuflarıyla donatsın! Ama sen git, kaygılanma! Bu yetim bir gün, burada, fıstık yağıyla hazırlanmış kaymağın hasıyla beslenmeyi öğrenecek” dedi. Anam da, bu yanıtını işiterek saygın imamın fikren bunamış olduğunu düşünerek ve “Allah seni kahretsin! Sen saçma sapan konuşan bir bunaksın, aklın da gelip gidiyor!” diye son bir hakaret daha savurarak çekip gitti. Ama ben, İmam’ın bu sözlerini aklımda tuttum.</p>

  <p>Ve Tanrı yüreğime okuma tutkusu koymuş bulunduğundan, bu tutku her şeye karşı koydu ve sonunda engelleri aşmama fırsat sağladı. Ve ben, Ebu Hanife’ye sıkı sıkı bağlandım. Ve Nasip Dağıtıcı benden bilgiyi ve onun sağladığı yararları esirgemedi. Öylesine ki yavaş yavaş rütbem yükseldi ve beni sık sık yemeğini bölüşmeye çağıran Emirü’l-Müminin Harun Reşid’in yakın dostu oldum.</p>

  <p>Böylece günün birinde halife ile oturup yemek yemekte iken yemeğin sonunda, köleler, üstüne dövülmüş fıstık serpilmiş, kokusu bile bir zevk oluşturan harika bir beyaz kaymağın içinde titreşip durduğu büyük bir çini tabak getirdiler. Halife benden yana dönüp bana “Ey Yakub, şundan bir tat. Bu tatlıyı her zaman bu kıvamda yapamazlar. Bugün harika olmuş” dedi. Ben de ona “Bu tatlının adı ne, ey Emirü’l-Müminin; ve görünümü bu kadar hoş ve kokusu bu denli nefis olarak nasıl hazırlanıyor?” diye sordum. Bana “Bu kaymakla, balla, nişastayla ve fıstık yağıyla hazırlanmış bir paluzedir” diye yanıt verdi...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz doksanıncı gece olunca, demiş ki:</i></p>

  <br/>

  <p>“Bu, kaymakla, balla, nişastayla ve fıstık yağıyla hazırlanmış bir paluzedir” diye yanıt verdi.</p>

  <p>Ben de, bunu işitince, karşıma çıkan bu tatlı hakkında kehanette bulunmuş olan saygın üstadımın sözlerini hatırladım. Bunu hatırlayınca da gülümsemekten kendimi alıkoyamadım. Halife bana “Seni gülümsemeye zorlayan şey nedir, ey Yakub?” dedi. Kendisine “İyilikten başka bir şey değil, ey Emirü’l-Müminin. Aklımdan çocukluğumun basit bir anısı geçti; buna gülüyorum” diye yanıt verdim. O zaman bana “Öyleyse onu bana hemen anlat! Eminim ki ondan bir yarar çıkarırım!” dedi.</p>

  <p>Ve ben, halifenin arzusunu doyurmak için bilim öğrenimindeki başlangıç yıllarımı, Ebu Hanife’nin öğretisini izlemek için gösterdiğim titizliği, kuru temizleyici dükkânından kaçtığımı gören anamın umutsuzluğunu ve kaymaklı ve fıstık yağlı paluze hakkında imamın kehanetini ona anlattım.</p>

  <p>Harun anlattığım öyküye hayran oldu ve “Evet kuşkusuz! Çalışmak ve bilim edinmek her zaman meyva verir ve beşeri alanda olsun dini alanda olsun sağladıkları yararlar pek çoktur. Gerçekte, saygın Ebu Hanife doğru kehanette bulunmuş ve başka insanların başlarındaki gözlerle göremediklerini ruhunun gözleriyle görmüş. Tanrı onu merhametiyle ve lütuflarının en kokulularıyla kuşatsın!” diye fikrini açıkladı. İşte, kaymaklı ve fıstık yağlı paluze hakkındaki öykü bu kadar.</p>

  <p>Çözümlenmiş hukuksal güçlüğe gelince, o da şöyle: Bir akşam, kendimi yorgun hissedip erkenden yatağa girdim. Derin bir uykuya gömülmüştüm ki, kapımın ağır darbelerle vurulduğunu duydum. Bu gürültüyle çabucak yataktan kalktım; belime yünlü bir peştemal kuşandım; bizzat kendim kapıyı açmaya gittim. Kapıda Emirü’l-Müminin’in sırdaş haremağası Harzeme’yi görüp onu selamladım. Ama o, beni büyük bir endişeye düşürecek ve hakkımda karanlık olayların ortaya çıkaracağı önsezisini uyandıracak şekilde bana selamımı iade etmek için zaman ayırmaksızın, kesin bir edayla “Çabucak halife efendimizin yanına gideceğiz” dedi. Ve ben, tedirginliğime egemen olmaya gayret ederek ve işin içinde tatsız bir şey varsa anlamak için “Ey dostum Harzeme, benim gibi hasta bir ihtiyara senin daha fazla saygı göstermeni beklerdim. Gece şimdiden epeyce ilerledi. Bu saatte halifenin sarayında bulunmamı gerektirecek kadar önemli bir mesele bulunduğunu sanmıyorum. Bundan dolayı senden sabaha kadar beklememi rica ediyorum. O zamana kadar belki de Emirü’l-Müminin meseleyi unutur ya da fikir değiştirir” diye yanıt verdim. Ama o bana “Yo vallahi! Bana verilmiş olan emri yarına kadar erteleyemem!” diye yanıt verdi. Ben de “Bana hiç değilse, ey Harzeme, halifenin beni niçin çağırdığını söyleyebilir misin?” diye sordum. Bana “Hizmetkârı Mesrur koşup soluk soluğa bana geldi ve hiçbir açıklamada bulunmaksızın, benden, seni çabucak alıp halifenin huzuruna götürmemi istedi” diye yanıt verdi.</p>

  <p>O zaman ben, şaşırmanın sınırında, haremağasına “Ey Harzeme, hiç değilse çabucak yıkanmama ve biraz koku sürünmeme izin verir misin? Çünkü böylece, eğer önemli bir sorun söz konusu ise, uygun şekilde hazırlanmış olurum; ve eğer Yüce Tanrı bana, ümit ettiğim gibi benim için uygunsuz bir durum oluşturmayacak kadar lütufkâr davranırsa, bu temizlik sağlayan bakımın bana bir zararı dokunmaz, aksine yararı olur” dedim.</p>

  <p>Haremağası arzuma boyun eğince, yıkanmak, uygun urbalar giyinmek ve elimden geldiğince koku sürünmek için yukarı çıktım. Sonra haremağasına kavuşmak üzere yeniden aşağı indim; birlikte hızlı hızlı yürüyerek yola koyulduk ve saraya ulaşınca, kapıda bizi bekleyen Mesrur’u gördüm. Harzeme de ona, beni işaret ederek “İşte kadı!” dedi. Mesrur bana “Gel!” dedi. Ben de onu izledim. Ve izleyip dururken de ona “Ey Mesrur, sen ki benim efendim halifeye nasıl hizmet ettiğimi ve benim yaşımdaki ve mesleğimdeki birine karşı gösterilecek saygıyı ve senin için her zaman duyduğum dostluğu bilirsin; bundan dolayı, halifenin gecenin bu ilerlemiş saatinde beni neden çağırttığını söyler misin?” dedim. Mesrur, bana “Ben kendim de bunu bilmiyorum” diye yanıt verdi. Ben de, her zamankinden daha fazla tedirgin, ona “Hiç değilse bana, yanında kim olduğunu söyleyebilir misin?” diye sordum. Bana “Yanında mabeyinci İsa’dan, bitişik odada da mabeyincinin esiresinden başka kimse yok!” diye yanıt verdi.</p>

  <p>O zaman ben, artık ne olduğunu anlamaya çalışmaktan vazgeçerek “Tanrı’ya sığınırım! Güçlüler Güçlüsü olan, her şeyi Bilen Allah’tan başka sığınılacak varlık yoktur” dedim. Ve her zaman halifenin yer aldığı odanın önündeki bekleme odasına ulaşınca, yürüyüşümün hareketlerini ve adımlarımın sesini duyurdum. Halife, içeriden seslenerek “Kapıda kim var?” diye haykırdı. Ben de hemen “Hizmetkârın Yakub, ey Emirü’l-Müminin!” diye yanıt verdim. Halifenin sesi “İçeri gir!” dedi.</p>

  <p>Girdim. Harun’u gördüm, sağ yanında da mabeyincisi İsa duruyordu. Yerlere kadar eğilerek ilerledim; ve selam vererek yanına yaklaştım. Selamımı iade ettiğini görmem beni rahatlattı. Sonra gülerek bana “Seni tedirgin ettik, sıkıntıya soktuk; belki de korkuttuk!” dedi. Ben de “Sadece korktum, ey Emirü’l-Müminin, ben ve evde bıraktıklarım! Başın üzerine yemin ederim ki, hepimiz alt üst olduk!” diye yanıt verdim. Halife de, bana iyiyüreklilikle “Otur bakalım, yasaların babası!” dedi. Ben de, endişe ve korkularımdan arınarak usulca oturdum.</p>

  <p>Biraz zaman geçtikten sonra, halife, bana “Ey Yakub, seni gecenin bu saatinde neden buraya çağırdığımızı biliyor musun?” dedi. Ben de “Bilmiyorum, ey Emirü’l-Müminin!” diye yanıt verdim. Bana “Dinle öyleyse!” dedi. Ve mabeyincisi İsa’yı göstererek bana “Seni, ey Ebu Yusuf, yapacağım yemine tanık olman için çağırttım. Gerçekten, bil ki, şurada gördüğün İsa’nın bir esiresi var. Ben İsa’dan onu bana bırakmasını istedim; ama benden bağışlanmasını diledi. O zaman kendisinden onu bana satmasını istedim; ama bunu reddetti! Pekâlâ! Senin önünde, ey Yakub, sen ki yüce kadısın, Yüceler Yücesi Ulu Tanrı adına yemin ediyorum ki, İsa, şu ya da şu şekilde esiresini bana terk etmezse, onu, o anda dönüşü olmaksızın, öldürteceğim” dedi.</p>

  <p>O zaman ben, kendi adıma tam olarak güven sağlayıp İsa’ya doğru dönerek ona “Tanrı, senin kölen olan bu kıza, hangi nitelik ve erdemleri vermiş bulunuyor ki, sen, onu Emirü’l-Müminin’e terk etmek istemiyorsun? Böyle reddetmekle kendini aşağılanmış bir duruma soktuğunu, aşağılandığını ve gözden düştüğünü görmüyor musun?” dedim. İsa da benim uyarılarımdan heyecanlanmış görünmeksizin bana “Kadı efendimiz, hükmetmede acele davranmak tiksinti vericidir. Benim hakkımda gözlemlerde bulunmadan önce davranışıma yol açan nedeni araştırmalıydın” dedi. Ben de ona “Öyle olsun! Ama böylesine bir reddi geçerli kılacak dünyada bir neden var mıdır, acaba?” dedim. Bana “Evet, kuşkusuz! Bir yemin, hiçbir durumda, eğer tam bir rızayla ve tam bir ruh saydamlığıyla açığa vurulmuşsa, boş çıkarılamaz. Bana engel olan neden de, ciddi bir yeminin etkisi altında bulunmamdır. Çünkü, sözü edilen genç kıza onu satmayacağıma ve hiç kimseye bağışlamayacağıma talâk-ı selâseyle ve elimde bulunan erkek dişi tüm kölelerimi azat edeceğim ve de tüm mallarımı ve servetini fakirlere ve camilere dağıtacağım vaadiyle yemin ettim...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz doksan birinci gece olunca, demiş ki:</i></p>

  <br/>

  <p>“... Sözü edilen genç kıza onu satmayacağıma ve hiç kimseye bağışlamayacağıma dair yemin ettim” diye yanıt vermiş.</p>

  <p>Halife de, bu sözleri duyunca, bana dönüp “Ey Yakub, bu güçlüğü çözümlemenin bir çaresi var mı?” dedi. Ben de, tereddüt etmeden “Kesinlikle, ey Emirü’l-Müminin!” diye yanıt verdim. O da bana “Bu nasıl olur?” diye sordu. Kendisine “Mesele basit. Yeminini boşa çıkarmamak için, İsa genç kızın, şu arzuladığın esirenin, yarısını sana verir, öbür yarısını da sana satar. Ve böylece vicdanıyla barış kurar ve de sana kızı gerçekte ne bağışlamış ne de satmış olur” dedim.</p>

  <p>İsa, bu sözleri duyunca, çok kararsız bir tavırla bana doğru döndü ve “Bu böyle yapılınca, ey yasanın babası, meşru olur mu? Yasaca kabul görür mü?” dedi. Ben de “Hiç kuşku yok!” diye yanıt verdim. O zaman, elini hemen kaldırıp bana “Pekâlâ, seni tanık tutuyorum, ey kadı Yakub. Böylece vicdanımı tedirginlikten kurtararak Emirü’l-Müminin’e esirenin yarısını veriyorum ve yine ona öteki yarısı için bütün olarak bana mal olduğu yüz bin gümüş dirheme kızı satıyorum” dedi. Harun da derhal “Armağanı kabul ediyor, ama ikinci yarıyı da yüz bin altın dinara satın alıyorum” diye haykırdı. Ve de “Genç kızı buraya getirsinler!” diye ekledi.</p>

  <p>İsa da hemen bekleme odasında esiresini bulmaya gitti. Aynı sırada yüz bin altın dinarı içeren keseler getirildi. Biraz sonra genç kız “Al onu, ey Emirü’l-Müminin. Ve Tanrı, onun yanındayken seni kutsamalarıyla örtsün. O senin malın ve mülkündür” diyen efendisi tarafından içeri sokuldu. Ve mabeyinci yüz bin altın dinarı alarak gitti.</p>

  <p>O zaman halife benden yana döndü ve kaygılı bir tavırla bana “Ey Yakub, hâlâ da çözüm bekleyen başka bir mesele var. Ve bu mesele, bana çetin görünüyor” dedi. “Ne gibi bir zorluk görüyorsun, ey Emirü’l-Müminin?” diye sordum. “Bu genç kız, bir başkasının esiresi olduğuna göre, bana bağlanmadan önce, belli bir iddet süresi geçirmelidir. Çünkü ilk efendisinin etkisiyle çocuğa kalmış olabilir. Oysa ben, hemen bu geceden başlayarak onunla birlikte olamazsam, sabırsızlıktan karaciğerim patlar, bundan eminim; ve kuşkusuz ölürüm” dedi.</p>

  <p>O zaman ben, bir an düşündükten sonra “Güçlüğün çözülmesi çok basit, ey Emirü’l-Müminin. Bu yasa esir kadınlar için çıkarılmıştır, ama özgür kadınlar için bekleme günleri öngörülmemiştir. Sen hemen bu esireyi azat et ve özgür bir kadın olarak onunla evlen!” diye yanıt verdim. Harun Reşid, yüzü sevinçten aydınlanmış “Kölemi azat ettim!” diye haykırdı. Sonra ansızın yeniden tedirginliğe kapılarak “Ama bu gecikmiş saatte bizi kim evlendirecek?” diye sordu. Kendisine, “Ben, kendim, ey Emirü’l-Müminin, şu saatte sizi yasal olarak evlendiririm!” diye yanıt verdim.</p>

  <p>Ve şahit olarak halifenin iki hizmetkârı olan Mesrur ile Hüseyin’i çağırdım. Onların da hazır bulunmasıyla, Tanrı’nın inayetini sağlayan dua ve ibareleri ve merasim dualarını okudum. Ve Yüce Tanrı’ya şükürler ve övgüler sunduktan sonra birleşme sözcüklerini söyledim. Ve âdete göre halifenin sözlüsüne, yirmi bin altın dinar olarak biçtiğim mehrini ödemesi koşulunu da belirttim.</p>

  <p>Sonra, bu miktarda para getirilip evlenen eşe teslim edilince çekilmek üzere hazırlandım. Ama halife başını hizmetkârı Mesrur’a doğru kaldırdı; o da hemen “Emrinize amadeyim, ey Emirü’l-Müminin!” dedi. Harun da ona “Kadı Yakub’un evine, kendisine verdiğimiz zahmete karşılık olarak iki yüz bin dirhem ve yirmi hil’at götür” dedi. Ben de teşekkürler edip Harun’u sevincin doruğunda bırakarak dışarı çıktım. Benimle birlikte eve para ve urbaları da getirdiler.</p>

  <p>Eve ulaşır ulaşmaz içeri yaşlı bir kadının girip bana “Ey Ebu Yusuf, özgürlüğüne kavuşturduğun ve halifeyle evlendirerek ona Emirü’l-Müminin’in eşi unvanını ve mertebesini kazandırdığın mutlu kişi, beni sana selam ve de mutluluk dileklerini göndermekle görevlendirdi ve halifenin kendisine teslim ettiği evlilik mehrinin yarısını kabul etmeni senden rica ediyor. Ve şu an için kendisine yaptığın iyiliği daha iyi karşılayamadığı için özür diliyor. Ama, bir gün sana olan minnettarlığını daha iyi karşılayacağını umuyor” dedi. Ve bunu söyledikten sonra, önüme genç kıza ödenen mehrin yarısı olan on bin altın dinarı bıraktı; elimi öptü ve yoluna koyuldu.</p>

  <p>Ben de, hayırlarından ve ruhumun tedirginliğini sevinç ve memnunluğa dönüştürdüğünden dolayı Nasip Dağıtıcı’ya şükürler ettim. Ve yüreğimde, öğretisi şer’i ve medeni hukukun tüm inceliklerini kavramama yarayan üstadım Ebu Hanife’nin saygın anısını kutsadım. Tanrı onu veriler ve lütuflarıyla kuşatsın!</p>

  <p>Bunu izleyerek zengin genç adam “Şimdi, dostlarım, Çeşme Başındaki Genç Arap Kızı’nın öyküsünü dinleyin!” demiş ve şu öyküyü anlatmış:</p>

  <div class="baslik11" id="b74_14">
    <p>Çeşme Başındaki Genç Arap Kızı</p>
  </div>

  <p>Halifelik gücünün Harun Reşid’in oğlu El-Memun’un eline geçmesi, bu imparatorluk için bir kutsama oldu. Çünkü, hiçbiriyle kıyaslanamayacak şekilde tüm Abbasiler arasında en parlak, en aydın halife olan Memun barış ve adalet yoluyla İslam ülkelerini verimli kılmış, bilginleri ve sanatçıları başarıyla koruyup onurlandırmış ve Arap cetlerimize bilim alanında at oynatmıştır. Bitip tükenmez uğraşıları ve çalışma ve incelemelerle dolu günlerine karşın eğlenmek, neşelenmek ve şenlik kurmak için zaman ayırmayı biliyor, musikişinas ve şarkıcılar, onu memnun edenlerin ve ödüllerini alanların önemli bir bölümünü oluşturuyor, eşi ve çocuklarının annesi yapmak üzere zamanın en zeki, en aydın ve en güzel kadınlarını seçmeyi biliyormuş. İşte diğer yirmi kadar örnek içinden birisi ki, El-Memun’un bir kadına göz koyup onu nasıl eşi olarak seçtiğini göstermektedir:</p>

  <p>Gerçekten, günün birinde, El-Memun, ardında atlı maiyeti olduğu halde bir avdan dönerken bir çeşmeye ulaşmış. Orada omzunda çeşmeye getirdiği tulumunu doldurmakla uğraşan bir Arap kızı bulunuyormuş. Bu genç Arap kızının Tanrı’nın lütfuyla edindiği beş arışlık hoş bir boyu ve mükemmellik kalıbında şekillenmiş bir göğsü varmış; geri kalanıyla da aydınlık bir gecenin dolunayı gibiymiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz doksan ikinci gece olunca, demiş ki:</i></p>

  <br/>

  <p>Ve bu genç Arap kızının Tanrı’nın lütfuyla edindiği beş arışlık bir boyu, mükemmellik kalıbında şekillenmiş bir göğsü varmış; geri kalanıyla da aydınlık bir gecenin dolunayı gibiymiş.</p>

  <p>Genç kız, bu parlak atlı topluluğunun yaklaştığını görünce, tulumu çabucak omzuna yüklemiş ve oradan çekilmeye başlamış. Ama acele edeyim derken, tulumunun ağzını iyice sıkıştırmaya vakit bulamadığından bağ gevşemiş ve daha birkaç adım atar atmaz tulumdan sular gürültüler kopararak dökülüvermiş. Genç kız da evinin bulunduğu yere doğru dönerek “Baba, baba, gel de tulumun ağzını bağla! Ağız bana oyun oynadı! Ağıza güç yetiştiremiyorum!” diye haykırmaya başlamış.</p>

  <p>Ve babasına seslenen bu haykırışları genç Arap kızı öylesine zarif sözler ve öylesine tatlı bir ses vurgulamasıyla koparmış ki, halife, hayran olup atını durdurmuş. Genç kız babasının geldiğini göremediğinden, ıslanmamak için tulumunu omzundan atarken, halife, onun yanına yaklaşmış ve ona “Ey genç çocuk, sen hangi kabiledensin?” diye sormuş; kız da o güzelim sesiyle “Ben, Beni Kilab<a href="../Text/dipnot.xhtml#Footnote0399" id="Feedback0399"><sup>[399]</sup></a> kabilesindenim!” diye yanıt vermiş. Bu Beni Kilab kabilesinin Araplar arasında en soylulardan biri olduğunu bilen El-Memun da, genç kızın kişiliğini denetlemek için sözcükler üzerinde oynamak istemiş ve ona “Ey güzel çocuk ‘Köpeklerin Oğulları’ kabilesinden biri olmak sende ne gibi fikir uyandırıyor?” diye sormuş. Genç kız da halifeye alaylı bir tavırla bakarak “Aslında, sen sözcüklerin gerçek anlamını bilmiyorsun, galiba? Öğren öyleyse, ey yabancı! Benim, çocuklarından biri olduğum Beni Kilab kabilesi, cömertliğiyle tanınanların, kusursuz olanların, yabancılara karşı harika davrananların ve ihtiyaç halinde kılıcı en yetkin şekilde kullananların kabilesidir” demiş. Sonra da “Ama sen, ey atlı, buralı olmadığına göre, senin sülalen ve soykütüğün nedir, söylesene!” diye eklemiş. Arap kızının dilinin kıvraklığına gittikçe daha fazla hayran olan halife, gülerek ona “Acaba, tesadüfen de olsa, sevimli yanlarının ötesinde, ey güzel çocuk, soykütüğünden de anlar mısın?” demiş. Kız da “Soruma yanıt ver, görürsün!” demiş. El-Memun da, oyunun havasına kapılarak kendi kendine “Gerçekten, şimdi, bu Arap kızının benim kökenlerimi bilip bilemeyeceğini öğreneceğim!” demiş. Ve “Pekâlâ, ben, Kızıl Mudariler sülalesinden gelmekteyim” demiş. Mudarilerin böyle tanımlanmalarının nedeninin, tüm Mudari kabilelerinin atası Mudar’ın yaşadığı eski zamanlarda, barındıkları çadırlara kızıl renkli deriden yapılmış olmasından geldiğini çok iyi bilen genç Arap kızı, halifenin sözlerini duyunca hiç şaşırmamış; ve ona “Âlâ, ama sen bana Mudariler sülalesinin hangi kabilesinden geldiğini söyler misin?” Halife de “En ünlü, ana babalarından yana en yüce, onurlu atalarından yana en büyük, Kızıl Mudariler arasında en çok saygı duyulan kabilesinden!” diye yanıt vermiş. Kız da “Öyleyse sen, Kinani kabilesindensin!” demiş. El-Memun da, şaşıp kalarak “Doğru! Ben büyük Beni Kinani kabilesindenim!” diye yanıt vermiş. Kız da gülerek “Ama Kinanilerin hangi kolundansın?” diye sormuş. Halife de “Oğulları kan bakımından en soylu, kökeni bakımından en saf, eliaçıkların efendileri olan ve kardeşleri arasında en çok çekinilen ve sayılan kolundan!” diye yanıt vermiş. Kız da “Anlattıklarına göre, bana öyle geliyor ki, sen Kureyşilerdensin!” diye yanıt vermiş. Bu kez kız, yeniden söze başlayarak “Ama Kureyşiler pek büyük bir kabiledir. Sen hangi kesimdensin?” demiş. O da “Üzerlerine kutsama gelenlerden!” diye yanıt verince, kız “Vallahi, sen dua ve barış üzerine olası Peygamber’in dedesinin babası Haşim el-Kureyşi’nin ardıllarındansın!” diye haykırmış. Memun da “Gerçek budur, ben Haşimiyim” diye yanıt vermiş. Kız “Ama Haşimilerin hangi ailesinden?” diye sormuş. Halife de “En yüce mevkide yer alan, Haşimilerin onur ve utkusunu oluşturan ve yeryüzünde tüm inanç sahiplerinin saydığı aileden!” diye yanıt vermiş. Genç Arap kızı da, bu yanıtı işitince, birdenbire yere kapanmış ve “Evrenin Efendisi’nin yeryüzündeki naibi, El-Memun şanlı El-Memun el-Abbasi’ye saygı ve övgüler olsun!” diye haykırarak El-Memun önünde elleri arasından toprağı öpmüş.</p>

  <p>Halife de şaşıp kalmış ve tanımlanamaz bir sevinçle dolarak “Kâbe’nin sahiplerinin ve en şanlı cetlerimizin erdemleri üzerine yemin ederim ki, bu harika çocuğun eşim olmasını istiyorum! Benim bahtıma yazılı olan malların içinde en değerlisidir o” diye haykırmış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz doksan üçüncü gece olunca, demiş ki:</i></p>

  <br/>

  <p>“Kâbe’nin sahiplerinin ve en şanlı cetlerimizin erdemleri üzerine yemin ederim ki, bu harika çocuğun eşim olmasını istiyorum. Benim bahtıma yazılı malların içinde en değerlisidir o!” diye haykırmış.</p>

  <p>Ve hemen genç kızın kabilesinin şeyhinin ta kendisi olan babası çağırılmış. Ve halife ondan bu harika çocuğu evlenmek üzere istemiş; ve onun olurunu alarak kızının başlığı olarak yüz bin altın dinar ödemiş ve beş yıl için Hicaz’ın tüm vergilerinin gelirini onun üzerine yazdırmış.</p>

  <p>El-Memun’un soylu genç kızla evliliği Harun Reşid zamanında bile görülmedik bir görkemde kutlanmış. Düğün gecesi El-Memun, annesi aracılığıyla güzel çocuğun başından aşağı bir altın kâseye yerleştirilmiş bin inci tanesi boşaltmış. Ve gerdek odasında kırk mina çeken ve İran’ın bir yıllık gelirinin hasılası karşılığında satın alınmış muazzam bir akamber meşalesi tutuşturulmuş. Ve El-Memun Arap eşine tüm yüreği ve tüm coşkusuyla bağlanmış. Kız da ona Abbas adını koydukları bir oğlan doğurmuş. Ve halifenin bu eşi, İslam’ın en şaşılası, en bilgili ve en övülesi kadınları arasında sayılmış.</p>

  <p>Ve bu öyküyü anlattıktan sonra, zengin genç adam, kitaplığın kubbesi altına toplanmış olan dinleyenlerine “Size El-Memun’un yaşamından, ama başka bir konudaki bir öykü daha anlatacağım!” demiş. Ve de anlatmış:</p>

  <div class="baslik11" id="b74_15">
    <p>Israrın Sakıncası</p>
  </div>

  <p>Harun Reşid ile Zübeyde’nin oğlu Halife Muhammed el-Emin, bozguna uğrayıp sonra El-Memun ordusunun komutanının buyruğuyla öldürüldüğü vakit; o güne kadar hâlâ El-Emin’i tutmakta olan eyaletler, çabucak kardeşi Harun Reşid ile Marahil adlı bir esirenin oğlu olan El-Memun’a biat ettiler. El-Memun da, eski düşmanlarına karşı geniş ölçüde gönül yüceliği göstererek saltanatını yürürlüğe soktu. Ve her zaman “Eğer düşmanlar benim yüreğimin olanca iyiliğini bilse idiler; hepsi gelip suçlarını itiraf ederek bana biat ederlerdi” deyip dururmuş.</p>

  <p>Oysa, babası Harun Reşid’in ve kardeşi El-Emin’in sağlığında El-Memun’a acı çektiren, tüm sıkıntıların yönetici başı ve eli, Harun Reşid’in karısı olan Sitti Zübeyde’den başkası değilmiş. Ve dahi Zübeyde oğlunun acı veren sonunu öğrenince, El-Memun’un intikamından kaçmak için, ilkin Kutsal Mekke topraklarına sığınmayı düşünmüş. Ve uzun süre ne yapacağı konusunda kararsızlık gösterdikten sonra, ansızın bahtını onu saltanattan yoksun bırakmış olan ve uzun süre kendisine mürrüsafinin acılığını tattırmış olduğu kişinin eline bırakmaya karar vermiş. Ve ona, aşağıdaki mektubu yazmış:</p>

  <div class="gir1">
    <p>Tüm suçlar, ey Emirü’l-Müminin, ne denli büyük de olsalar, senin gönül yüceliğin karşısında iyice ufalır; ve tüm kusurlar senin büyüklüğün karşısında basit hatalara dönüşür. Sana bu lütuf dilekçesini gönderen, değerli bir anıyı hatırlamanı ve onu bugünün ricacısı hakkında sevecenlik göstermiş bulunan kişiyi düşünerek bağışlamanı rica eder. Eğer benim zayıflığımı ve yoksunluğumu merhametle karşılar, aslında bağışlanmaya asla layık olmayana karşı bağışlayıcı olursan, hâlâ yaşamış olsaydı, senin yanında benim için şefaatçi olabilecek kişinin mizacına göre davranmış olursun! Ey babasının oğlu, babanı hatırla; ve yüreğini terk edilmiş bir dula kapalı tutma!</p>
  </div>

  <p>Halife El-Memun, Zübeyde’nin bu mektubunu okuyunca, yüreği büyük bir merhametle dolmuş ve derinden derine sarsılmış; ve kardeşi El-Emin’in iç karartıcı bahtına ve de El-Emin’in annesinin acı durumuna ağlamış. Sonra ayağa kalkıp Zübeyde’ye şöyle bir yanıt vermiş:</p>

  <div class="gir1">
    <p>Yaratılanlar bahtın hükümlerine karşı bir şey yapamazlar. Gerçekte, senin el konan yurtluklarını, mallarını ve ters bir bahtın senin elinden aldığı her şeyi sana iade etmeleri için emir verdim, anne! Ve şayet bizim aramıza katılmak istersen, ilk durumuna ve uyruklarının saygı ve sevgisine yeniden kavuşacaksın.</p>

    <p>Ve bil ki, anne, Tanrı’nın bağışlamasına kavuşmuş olanın sadece suretini yitirdin! Çünkü benim kişiliğimde, hiç ummadığın kadar özen gösteren bir oğula sahipsin!</p>

    <p>Ve dahi barış ve güvenlik seninle olsun!</p>
  </div>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz doksan dördüncü gece olunca, demiş ki:</i></p>

  <div class="gir1">
    <p>Ve dahi barış ve güvenlik seninle olsun!</p>
  </div>

  <p>Zübeyde de, gözleri yaş dolu ve tükenmiş, huzuruna gelip onun ayaklarına atıldığı zaman, analığının onuruna ayağa kalkmış ve elini öperek göğsünde ağlamış. Sonra Harun Reşid’in eşi ve Abbasiler soyundan sultan olan kadının bütün haklarını geri vermiş ve ona ömrünün sonuna kadar sanki onun rahminden çıkmış bir oğul gibi davranmış. Ama Zübeyde, tüm bu güç kazanma yanılsamalarına karşın, vaktiyle sahip bulunduğu durumu ve El-Emin’in ölümüyle yüreğinin duyduğu azabı unutmamış. Ve ölümüne kadar, bağrının derinliğinde, ne denli özenle saklasa da, El-Memun’un kavrayışından asla kaçmayan bir tür hınç saklamış.</p>

  <p>Halife, birçok kez, için için yanan bu düşmanlık karşısında ıstırap çekmiş. Ve hiçbir şeyin avutamadığı birinin sürekli hıncını tüm yorumlardan çok daha iyi kanıtlayan bir öykü: Günün birinde El-Memun, Zübeyde’nin dairesine girdiğinde, ansızın onun, dudaklarını kıpırdatarak kendi kendisine bir şeyler mırıldandığını görmüş. Ve onun böyle dudakları arasından ne mırıldandığını kestiremediğinden, kendisine “Anne, sanıyorum ki sen sapkın mezhepli İranlılar tarafından oğlunun öldürülüşünü ve onun işgal ettiği tahta geçişimi düşünerek beni lanetleme çabasındasın! Bununla birlikte sadece Tanrı bahtımızı yönetir!” demiş. Ama Zübeyde “Babanın kutsal anısı üzerine yemin ederim ki, hayır, ey Emirü’l-Müminin! Böylesi eğilimler benden ırak olsun!” diye yeniden haykırmış. El-Memun da ona “Öyleyse, bana bakarak dudakların arasından ne mırıldandığını bana söyler misin?” diye sormuş. Ama analığı, konuştuğu kimseye saygı duyduğundan konuşmak istemeyen biri gibi, başını eğmiş ve “Emirü’l-Müminin kendisine öğrenmek istediği nedeni açıklamaktan beni bağışlasın!” diye yanıt vermiş. Ama El-Memun, öylesine büyük bir meraka kapılmış ki, çok ısrar edip Zübeyde’yi sorularla sıkıştırmaya başlamış; ve öylesine sıkıştırmış ki, sultan dayanamayıp sonunda “Pekâlâ, işte duy öyleyse! Kendi kendime ‘Allah ısrarın kötülüğünü anlamayan cansıkıcı kişileri utandırsın’ diyerek ısrar etmeyi lanetliyordum” demiş. El-Memun da ona “Ama hangi öneriyi veya hangi anıyı kınamak için bunu söyledin?” diye sormuş. Zübeyde de “Madem ki kesinlikle bilmek istiyorsun, söyleyeyim!” diye yanıt vermiş. Ve demiş ki:</p>

  <p>“Bil ki, ey Emirü’l-Müminin, bir gün baban Emirü’l-Müminin Harun Reşid ile satranç oynarken, oyunu yitirdim. Baban da ceza olarak beni, sarayın ve bahçemin yöresinde geceleyin çırılçıplak dolaşmaya zorladı. Ve rica ve yalvarmalarıma karşın, başka bir ceza kabul etmek istemeyerek söylediğini yerine getirmem için garip bir inatla ısrar etti. Ben de soyunmak ve beni mahkûm ettiği şeyi yapmak zorunda kaldım. Dolaşmayı tamamladığımda öfkeden deli, üstelik yorgunluk ve soğuktan yarı ölü gibiydim.</p>

  <p>“Ama ertesi gün, satrançta kazanma sırası bana geldi. Bu kez ona, kendi koşullarımı zorlama hakkı bendeydi. Bir an kafamı zorlayıp onun için en nahoş olabilecek şeyi düşünerek onu, geceyi mutfaktaki esirelerin en çirkini ve kirlisinin kollarında geçirmeye mahkûm ettim. Bu koşulları karşılayan kız, Marahil adlı bir esire olduğundan, yenilginin cezasını çekmesi için hedef olarak onu gösterdim. Ve işin onun tarafından hileye kaçmadan yürümesi için ellerimle onu esire Marahil’in pis kokulu odasına soktum ve onun yanına uzanmaya; ve onunla, bütün gece, çoğu zaman ona armağan olarak sunduğum güzel cariyelerle yaptığı şeyi yapmaya zorladım. Ertesi gün acınacak haldeydi ve korkunç bir koku saçıyordu.</p>

  <p>“Şimdi sana, ey Emirü’l-Müminin, kesinlikle söylemeliyim ki, sen, mutfağın yanındaki odada, babanla bu berbat esirenin al takke ver külah birlikteliğinden doğdun! Böylece ben bilmeksizin senin dünyaya gelmenle oğlum el-Emin’in yitişinin ve şu son yıllarda ırkımızı kahreden bütün felaketlerin nedeni oldum. Oysa, eğer babanı, bu esire ile yatmaya zorlamakta o denli ısrar etmeseydim ve o da, kendi bakımından sana anlattığımı yapmam için öylesine ısrarda bulunmasaydı, bütün bunlar olmayacaktı. Ve işte, ey Emirü’l-Müminin, beni ısrara ve haddini bilmemeye karşı lanetler kusturan neden budur”</p>

  <p>El-Memun da, bunu işiterek kafasında uyanan karışıklığı gizlemek için Zübeyde’den izin istemekte acele etmiş. Ve kendi kendine “Vallahi, sultanın bana verdiği dersi hak ettim. Israr etmeseydim, bu nahoş olayın anılmasına yol açmayacaktım!” diyerek çekilmiş.</p>

  <p>Ve kubbeli kitaplığın sahibi genç adam, bütün bunları dinleyicilerine ve çağrılılarına anlattıktan sonra, onlara “Dostlarım, Tanrı, sizin kulaklarınızla gerçeklerin öğretisi arasında benim aracı olmamı istemiş olmalı! Ve işte, bir kısım zenginlikler ki, hiçbir külfet ve tehlike olmaksızın kitaplarla düşüp kalkmakla ve incelemenin sağladığı hırsla elde edilmiştir. Bugün için, size bundan uzun boylu söz etmeyeceğim. Ama bir başka sefer, inşallah, atalarımızın bize en değerli miras olarak intikal ettirdiği harikaların bir başka yanını size açıklarım” demiş.</p>

  <p>Ve böylece konuşarak, orada bulunanların her birine, dikkatlerini ve bilgi edinmek için gösterdikleri gayreti ödüllendirmek üzere yüz parça altın ve değerli birer kumaş parçası vermiş. Çünkü kendi kendine “İyi işleri yüreklendirmek ve iyiniyetli kişilerin önünde yolu açmak gerek!” diyormuş. Sonra onlara hoş olan hiçbir şeyin unutulmadığı harika bir ziyafet çekip kendilerini selametle uğurlamış. Ama Tanrı en iyi bilendir!</p>

  <br/>

  <p><i>Ve Şehrazad, bu hayranlık verici uzun öykü dizisini bitirerek susmuş. Şah Şehriyar da ona “Ey Şehrazad, beni ne kadar bilgi sahibi ettin! Ama kuşkusuz, Vezir Cafer’den söz etmeyi unuttun. Ben, epey zamandır bana onun hakkında bildiğin her şeyi anlatmanı beklemekteydim. Çünkü, gerçekte, bu vezir nitelikleri bakımından şaşırtıcı biçimde, benim büyük vezirim olan babana benzemektedir. İşte bundan dolayı, onun hayranlık uyandırıcı olduğunu sandığım öyküsünün gerçekliğini tüm ayrıntılarıyla senden öğrenmek isterdim!” demiş. Ama Şehrazad başını eğerek, ona “Tanrı bizden felaket ve uğursuzlukları ırak eylesin, ey zamanın şahı. Ve Cafer el-Bermeki ile tüm ailesinden merhametini esirgemesin! Lütfen, beni, sana onun öyküsünü anlatmaktan bağışla! Çünkü o öykü, gözyaşlarıyla doludur. Cafer’in babası Yahya’nın, kardeşi El-Fazl’ın ve tüm Bermekilerin sonuna ağlamayanlara yuf olsun! Kuşkusuz, onların sonu, acıklıdır; mermer bile onu duysa, erir!” diye yanıt vermiş. Şah Şehriyar da “Ey Şehrazad, sen yine de onu bana anlat! Tanrı da bizden kötülüğü ve felaketi ırak eylesin!” demiş.</i></p>

  <p><i>O zaman Şehrazad da demiş ki:</i></p>
</body>
</html>