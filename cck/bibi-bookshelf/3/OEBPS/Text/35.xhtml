<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Karadaki Abdullah ile Denizdeki Abdullah’ın Öyküsü<a href="../Text/dipnot.xhtml#Footnote0262" id="Feedback0262"><sup>[262]</sup></a></p>
  </div>

  <p><i>Ve Şehrazad, Şah Şehriyar’a şöyle demiş:</i></p>

  <br/>

  <p>Anlatırlar ki, ama Tanrı en doğrusunu bilendir, bir zamanlar mesleği balıkçılık olan Abdullah adlı bir adam varmış ve bu balıkçının besleyeceği dokuz çocuğu ile bir anası bulunuyormuş ve çok fakirmiş; öylesine ki, mal varlığı olarak sadece ağı varmış. Ve bu ağ onun dükkânı yerine geçiyor ve ekmeğini kazanma aracı oluşturuyor, evi için tek yardım kapısını aralıyormuş. Bu balıkçı, her sabah avlanmak için deniz kıyısına gider ve az miktarda balık avlayarak bunları satar ve kazandığı parayla Nasip Dağıtan’ın saptadığı ölçüye göre çocukları için harcamalar yaparmış; ama o gün çok balık tutmuşsa, kazandığıyla, karısına mükemmel bir yemek hazırlasın diye yiyecekler sağlar, meyve satın alır ve hiçbir kısıtlama ya da arttırma yapmaksızın ve elinde hiçbir şey bırakmaksızın hepsini ailesi için harcar; kendi kendine “Yarının ekmeğini yarın kazanırsın!” dermiş. Ve böylece ertesi günün payını düşünmeden günübirlik yaşarmış.</p>

  <p>Durum böyleyken, karısı, bir gün, onuncu oğlunu doğurmuş; zaten Tanrı’nın takdiriyle aynı şekilde öteki dokuz çocuk da oğlanmış; ve tam da o gün, Abdullah’ın fukara evinde hiçbir şey yokmuş. Karısı da kocasına “Efendi, evde bir boğaz daha arttı; ve günün ekmeği de ortada yok! Gidip de şu acılı anımızda bizi ayakta tutacak bir şeyler aramayacak mısın?” demiş. O da “Ben de hemen çıkıp bu yeni doğan çocuğun uğruna, gelecekteki mutluluğunun ölçüsünü anlamak için Tanrı’nın lütfuna güvenip ağımı denize fırlatarak avlanmaya gidiyordum!” diye yanıt vermiş. Karısı ona “Tanrı’ya güven!” demiş. Balıkçı Abdullah da ağını sırtına vurmuş ve deniz kıyısına gitmiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz altıncı gece olunca, demiş ki:</i></p>

  <br/>

  <p>Balıkçı Abdullah ağını omzuna vurmuş ve deniz kıyısına gitmiş; ve onu, bu yeni doğan çocuğun uğruna suya atıp denizin dibine yerleştirmiş; ve “Yarabbi, oğlumun yaşamını kolay kıl, güçlüğe uğramasın! Her şeyi bol olsun, yoksulluk çekmesin!” demiş. Ve belli bir süre bekledikten sonra, ağı çekmiş ve içini çöplerin, kumların, çakılların ve yosunların doldurduğunu görmüş; ama ne iri ne ufak hiçbir balık yokmuş! Bunu görünce şaşırmış ve içten içe üzülmüş ve “Demek ki Tanrı bu yeni doğan oğlanı nasipsiz ve kısmetsiz yaratmış! Bu böyle olamaz ve de olmamalı! Çünkü insanı çenesiyle ve ağız olarak iki dudak çizerek yaratan Varlık, bunu boşuna yapmış olamaz! İhtiyaçlarını yerine getirme sorumluluğunu da yüklenir; çünkü o Öngörücü’dür, Cömert’tir. Şükürler olsun ona!” demiş. Sonra ağını sırtına vurmuş ve onu denizde bir başka yere atmaya gitmiş. Epeyce bir süre sabırla bekledikten ve oldukça ağır bulduğu için epeyce zahmet harcadıktan sonra onu kıyıya çekmiş. Bakıp içinde şişmiş ve korkunç bir koku saçan ölmüş bir eşek bulmuş ve içi bulanmış; ağından çabucak bu ölmüş eşeği çıkarmış ve hemen yeni bir kıyıya doğru yollanmış ve kendi kendine “Övülesi Yüce Tanrı’dan gayrı başvurulacak güçlü varlık yoktur! Benim bahtsızlık olarak başıma gelen her şey, lanetli karımın kusurundandır! Kendisine kaç kez ‘Artık suda benim için bir şey kalmadı. Geçimimizi başka yerde aramalıyız! Artık bu mesleği yapamam! Hayır, gerçekten artık dayanamayacağım! Ey karı bırak da şu balıkçılıktan başka bir meslek tutayım!’ demedim mi? Ve bunu o kadar çok söyledim ki, dilimde tüy bitti! Bana, boyna ‘Allah kerim! Allah kerim! Tanrının cömertliği sınırsızdır! Umutsuzluğa kapılma, ey çocuklarımın babası!’ diye yanıt veriyordu. Oysa, Tanrı’nın cömertliği görülüyor, işte! Bu yeni doğan çocuğun kısmeti ölmüş eşek mi olmalıydı?” demiş. Ve balıkçı Abdullah, derin bir kederin pençesinde hareketsiz kalakalmış. Sonra Tanrı’dan düşüncesizce ağzından çıkan sözleri için özür dileyerek kendi kendine “Ey kullarına lütuflar ve hayırlarda bulunan ve bahtlarını önceden belirleyen sen, Nasip Dağıtıcı, hayırlı avlar nasip eyle! Ve de bu yeni doğan çocuktan lütfunu esirgeme! Sana onun bir gün benliğini sırf sana bağlayan bir sofu kişi olacağını vaat ederim!” diyerek ağını bir kez daha denize fırlatmaya karar vermiş. Sonra kendi kendine “Tek bir balıktan başkasını istemiyorum; yeter ki onu, kara günlerde dükkânın önünde durup, dışarıdan sıcak ekmek kokusunu solurken, beni görünce eliyle işaret edip yanına çağıran ve dokuz yavrumla analarına yetecek ekmeği cömertçe veren benim koruyucum fırıncıya götüreyim!” diyormuş.</p>

  <p>Ağını üçüncü kez denize fırlatan Abdullah, uzun süre beklemiş; sonra da onu çekmeye başlamış. Ama bu kez ağı, ilk iki sefer çektiği zamandakinden daha ağırmış. Ve bu ağırlık öylesine olağandışıymış ki, onu kıyıya çekmek için sonsuz bir gayret harcamış; ve iplere asılan elleri epeyce kanadıktan sonra sudan çıkarabilmiş. Ve o zaman, şaşkınlığın sınırında, ağın ilmiklerine bütün âdemoğullarına benzeyen, tek farkı bedeninin alt bölümü balık kuyruğu gibi uzayan bir Beni Âdem’in takılmış bulunduğunu görmüş. Bu farklılığın dışında, tıpkı yeryüzünde yaşayan insanlar gibi bir başı, bir yüzü, bir sakalı, bir bedeni ve kolları varmış.</p>

  <p>Bunu görünce Balıkçı Abdullah, bir an için eski zamanlarda efendimiz Davud oğlu Süleyman’a başkaldıran ve bu yüzden kırmızı bakır kaplara kapatılarak denize atılan ifritlerden bir ifritle karşı karşıya bulunduğunu sanmış. Ve kendi kendine “Hiç kuşkusuz bu, onlardan biri! Suyun ve zamanın yıpratmasıyla kap aşınmış ve ağzı mühürlü kaptan çıkmış ve benim ağıma takılmış olacak!” demiş. Ve korku haykırışları kopararak, giysisini dizinin üzerine kadar kaldırarak ve kumsal üzerinde soluk soluğa kalarak “Aman! Aman! Senden bağışlanma dilerim, ey Süleyman’ın ifriti!” diye haykırıp koşmaya başlamış.</p>

  <p>Ama âdemoğlu, ağın içinden, ona “Gel ey balıkçı! Benden kaçma! Çünkü ben de senin gibi bir Beni Âdem’im! Bir meret veya bir ifrit değilim! Gel de beni şu ağdan kurtar, hiçbir şeyden korkma! Seni alabildiğine ödüllendiririm! Allah da yaptığın iyiliği Hesap Gününde gözönünde tutar!” diye haykırmış. Bu sözleri duyunca balıkçı rahatlamış; kaçmaktan vazgeçip geri dönmüş ve bir ayağı ileri giderken öbürü geri gelerek yavaş yavaş ağına doğru ilerlemiş. Ve ağa kapılmış âdemoğluna “Demek sen bir ecinni değilsin, öyle mi?”</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz yedinci gece olunca, demiş ki:</i></p>

  <br/>

  <p>“Demek ki sen bir ecinni değilsin, öyle mi?” demiş. O da “Kesinlikle! Ben Tanrı’ya ve onun elçisine inanan bir insanoğluyum!” diyerek yanıtlamış. Abdullah “Öyleyse seni kim denize attı?” diye sormuş. O da “Kimse denize atmadı beni, çünkü ben orda doğdum! Çünkü ben deniz çocuklarından biriyim. Biz, aslında, denizin derinliklerinde yaşayan kalabalık halklarız. Suda yaşar, suda soluklanırız; nasıl siz karada, kuşlarsa havada yaşar ve soluklanırsa! Hepimiz Tanrı’ya ve dua ve barış üzerine olası Peygamberine iman ederiz; ve yeryüzünde oturan kardeşlerimiz insanlara karşı iyi ve yardımseveriz; çünkü Tanrı’nın buyruklarına ve Kitabındaki öğütlere boyun eğeriz!” demiş; ve “Zaten bir ecinni ya da kötü niyetli bir ifrit olsam, senin ekmek kazanma aracın ve evinin tek yardım kapısı olan ağından, ona zarar vermeden, kurtarılmamı rica edecek yerde onu parça parça etmez miydim?” diye eklemiş. Bu tartışma kaldırmaz sözleri duyan Abdullah son kuşkularının ve son korkularının da dağıldığını duyumsamış; ve eğilerek denizde yaşayan âdemin ağlardan kurtulmasına yardım etmiş. O sırada beriki ona “Ey balıkçı, Talih benim yakalanmamı senin iyiliğin için istedi. Gerçekten, ağın bana ulaşıp ilmiklerine takıldığım sırada denizde gezmekteydim. Dolayısıyla sana ve yakınlarına mutluluk sağlamak isterim! İster misin seninle bir anlaşma yaparak birbirimizin dostu olalım ve böylece birbirimize armağanlar verelim? Böylece sen her gün beni buraya görmeye gelir ve bana sizin ülkenizde yetişen üzüm, incir, karpuz, kavun, şeftali, erik, nar, muz, hurma ve diğer meyvelerden getirirsin! Ben de bunları senden büyük bir zevk duyarak alırım. Ve karşılığında, her defasında, sana, derinliklerimizde yetişen mercan, inci, zümrüt, bezadi taşı,<a href="../Text/dipnot.xhtml#Footnote0263" id="Feedback0263"><sup>[263]</sup></a> yakut, gökyakut, değerli madenler ve denizde bulunan her türlü değerli taş ve cevahir veririm! Ve her seferinde, sana, meyve getirdiğin sepeti bunlarla doldururum, ister misin?” diye sözünü sürdürmüş.</p>

  <p>Bu sözleri işitince, zaten bu göz kamaştıran şeyler sayılırken neşe ve hayranlığa gömülen balıkçı, artık sadece tek bacağı üzerinde durarak “Ya Allah! Kim istemez bunu?” diye haykırmış. Sonra da “Evet! Ama her şeyden önce anlaşmamızı mühürlemiş olmak için Fatiha okuyalım!” demiş. Ve denizde oturan âdem buna uymuş. İkisi birden yüksek sesle Kur’an’m ilk suresi olan Fatiha’yı okumuşlar. Ve hemen bunu izleyerek balıkçı Abdullah denizde oturan dostunu ağlardan kurtarmış.</p>

  <p>Dolayısıyla dostuna “Senin adın ne?” diye sormuş. O da “Benim adım Abdullah’tır. Böylece sabahları buraya geldiğinde, bir gün tesadüfen beni karşında göremezsen ‘Ya Abdullah, ey denizde oturan kişi!’ diye haykırman yeter! Ben o anda işitirim ve hemen sudan çıktığımı görürsün!” diye yanıt vermiş. Sonra da “Ama sen, ey kardeşim, senin adın nedir?” diye sormuş. Balıkçı “Benim adım da seninki gibi Abdullah’tır!” diye cevap vermiş. Bunu duyan denizle ilgilisi “Sen Kara’daki Abdullah’sın, ben de Deniz’deki Abdullah! Böylece biz iki kez kardeş oluyoruz: adlarımızla ve dostluğumuzla! Beni bir an burada bekle dostum! Hemen dalıp çıkarak sana ilk deniz armağanlarımı getireyim!” demiş. Karadaki Abdullah “İşittim ve itaat ettim!” demiş. Denizdeki Abdullah da kıyıdan suya atlamış ve balıkçının gözü önünden kaybolmuş.</p>

  <p>Bunun üzerine Karadaki Abdullah, belli bir süre geçtiği halde Denizdeki Abdullah’ın ortaya çıkmadığını görerek onu ağdan kurtardığına pişman olmuş; ve kendi kendine “Bilmiyorum bir daha geri döner mi? Hiç kuşkusuz ardımdan bana gülmüş ve bütün söylediklerini onu kurtarmam için anlatmıştır. Ah! Keşke onu yakalayınca bırakmasaydım! Böylece onu kentte oturanlara gösterir ve birçok para kazanırdım! Hatta onu evlerinden çıkmak zahmetine katlanmayan zengin kişilerin konutlarına götürür; onlara da gösterirdim. Bana büyük paralar öderlerdi!” demiş. Ve içinden böylece sızlanmayı sürdürmüş ve kendi kendine “Ey balıkçı, balığın ellerinden kaçıp kurtuldu...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz sekizinci gece olunca, demiş ki:</i></p>

  <br/>

  <p>“Ey balıkçı, balığın ellerinden kaçıp kurtuldu!” demiş. Ama, tam o anda Denizde Yaşar Abdullah başının üzerinde bir şeyler tutarak suyun dışına çıkmış ve gelip Karada Yaşar Abdullah’ın yanında yer almış. Denizde Yaşar’ın iki eli inciler ve mercanlar, zümrütler, bezadi taşları, yakutlar ve her çeşitten değerli taşla doluymuş. Ve bunların hepsini balıkçıya uzatarak ona “Bunları al, Abdullah kadeşim ve azlığından ötürü beni bağışla! Çünkü bu kez, doldurabilmek için elimde sepet yoktu; ama gelecek kez, bana bir sepet getir, onu bu deniz ürünleriyle doldurayım!” demiş. Bu değerli taşları gören balıkçı, son kertede sevinmiş. Ve onları alıp parmakları arasından akıtarak hayranlıkla seyretmiş; ve onları bağrında gizlemiş. Denizde Yaşar da ona “Anlaşmamızı unutma! Her sabah güneş doğmadan önce buraya gel!” demiş. Ondan izin alıp denize gömülmüş.</p>

  <p>Balıkçıya gelince, neşeyle uçar gibi kente geri dönmüş ve önce, kötü günlerinde iyiliklerini gördüğü fırıncının dükkânın önünden geçmekle işe başlamış; ve ona “Kardeşim, bahtın güler yüzü bizim yolumuzda da kendini gösterdi! Dolayısıyla sana ne borcum varsa, bana bildirmeni rica ediyorum!” demiş. Fırıncı “Ne borcu? Ne gereği var, bunun? Aramızda teklif mi var? Hiçbir şeyin yoksa, ailenin beslenmesi için ne kadar ekmeğe ihtiyacın varsa al! Ve ödemek için gerçekten refaha kavuşuncaya kadar bekle!” diye yanıt vermiş. Balıkçı “Ey dostum, yeni çocuğumun uğru ve Tanrı’nın iyiliği ve cömertliğiyle refaha kesinlikle kavuştum. Sefaletin gırtlağıma sarıldığı sırada bana yaptığın iyiliklerle karşılaştırılınca, benim sana verebileceğim pek bir değer taşımaz! Ama bunu sağlayıncaya kadar şunları al!” demiş. Ve elini koynuna sokarak oradan biravuç değerli taş çıkarmış; ve kendisine ancak Denizde Yaşar Abdullah’ın verdiklerinin yarısı kalmış. Ve bunları “Senden sadece bu deniz cevherlerinin çarşıda satılmasını beklerken, bana gerekeceği için biraz ödünç para isteyeceğim!” diyerek fırıncıya sunmuş. Fırıncı da gördüğünden şaşırarak cevahiri almış ve çekmecesini açarak içindeki tüm parayı balıkçının avcuna boşaltmış; ve ailesi için gerekli ekmeği bizzat kendisi, evine kadar götürmek istemiş. Ve ona “Ben senin kölenim ve de hizmetkârınım!” demiş. Ve birçok ısrardan sonra sıcak ekmekleri başında taşıyarak balıkçının ardından evine kadar yürümüş ve seleyi orada bırakıp balıkçının elini öpüp oradan ayrılmış.</p>

  <p>Balıkçı Abdullah’a gelince, ekmek selesini çocuklarının anasına teslim etmiş; sonra onlara kuzu eti, piliçler, sebzeler ve meyveler almak üzere çabucak evden çıkmış. Ve akşam karısı ona, olağandışı bir yemek hazırlamış. Çocukları ve karısıyla yeni doğan çocuğun kendilerine getirdiği servet ve mutluluğu, sevincin sınırlarına ulaşırcasına sevinerek kabullenip mükemmel bir yemek yemişler.</p>

  <p>Bunu izleyerek Abdullah, karısına olup biteni: avının nasıl Denizdeki Abdullah’ın yakalanışıyla bittiğini ve en ince ayrıntılarına kadar başından geçen serüveni anlatmış. Ve denizde oturan dostunun kendisine verdiği hediyelerden kalanını eline teslim etmiş; karısı da bütün bunlardan çok sevinmiş; ama ona “Bu serüvenin sırrını iyice sakla! Yoksa, hükümette bulunanlarla başın büyük dertlere girer” demiş. Balıkçı da “Kuşkusuz! Durumu, fırıncı dışında, kimseye söylemeyeceğim. Çünkü insanın mutluluğunu, olağan koşullarda saklaması gerekirse de, bana ilk kez iyilik yapan dostumdan onu bir sır gibi saklayamam!” diye yanıt vermiş.</p>

  <p>Ertesi gün, er saatte, balıkçı Abdullah her türden ve her renkten bir sepet dolusu meyveyle, gün doğmadan önce, deniz kıyısına ulaşmış. Ve sepetini kıyının kumu üzerine bırakmış; Abdullah’ı görmediğinden, iki ellerini birbirine çarparak “Neredesin sen, ey Denizde Yaşar Abdullah?” diye haykırmış. O anda dalgaların dibinden denizsel bir ses “İşte buradayım, ey Karada Yaşar Abdullah, işte emrine amadeyim!” diye yanıt vermiş. Ve denizdeki, sudan çıkıp kıyıda belirmiş; ve selamlar verilip iyi dileklerde bulunulduktan sonra, balıkçı ona meyve sepetini sunmuş. Denizde oturan da teşekkür ederek onu alıp yeniden denizin dibine dalmış. Ama birkaç dakika sonra, meyveden boşaltılmış, fakat zümrüt, bezadi taşı ve diğer bütün taşlar ve deniz cevherleriyle dolu sepeti elinde tutarak yeniden belirmiş. Balıkçı da dostundan izin aldıktan sonra sepeti başına oturtmuş ve fırıncının fırını önünden geçerek kentin yolunu tutmuş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz dokuzuncu gece olunca, demiş ki:</i></p>

  <br/>

  <p>Balıkçı da, dostundan izin aldıktan sonra sepeti başına oturtmuş ve fırıncının fırını önünden geçerek kentin yolunu tutmuş. Ve eski koruyucu dostuna “Selam üzerine olsun, ey eliaçıkların babası!” demiş. O da “Senin de barış, Tanrı’nın lütufları ve hayırları üzerine olsun, ey uğurlu yüzlü kişi! Biraz önce evine, sırf senin için özel pişirdiğim kırk çöreklik bir tepsi gönderdim. Hamuruna da arınık sade yağını, tarçını, kakuleyi, küçük hindistan cevizini, zerdeçalı, misk otunu, anasonu ve rezeneyi bol bol koydum!” demiş. Balıkçı da elini, içinden binlerce ışık saçılan sepete daldırmış ve ordan üç avuç dolusu değerli taş çıkarmış ve ona vermiş. Sonra yolunu sürdürmüş ve evine ulaşmış. Orada sepetini yerleştirmiş, içinden her tür ve her renkten en güzel taşları seçmiş ve hepsini ince ipekten bir kumaş parçasına doldurmuş ve cevahirciler çarşısına gitmiş ve cevahirciler şeyhinin dükkânı önünde durmuş ve ona “Bunları satın alır mısın?” diye sormuş. Cevahirciler şeyhi balıkçıya güvensizlik dolu gözlerle bakmış ve ona “Bunlardan sende başka var mı?” diye sormuş. O da “Evde bunlardan bir sepet dolusu var” diye yanıt vermiş. Öteki “Evin nerede senin?” diye sorunca da, balıkçı “Vallahi, benimkine ev falan denemez; çünkü sadece tahtalardan yapılmış, balıkçılar çarşısının yakınında <i>falan</i> adlı küçük bir sokakta kurulmuş bir kulübedir!” diye yanıt vermiş. Balıkçının bu sözlerini duyan cevahirci çıraklarına “Tutuklayın şunu! Bu, bize şahın eşi sultan hanımın mücevherlerini çalmış olduğu bildirilen hırsızdır!” diye haykırmış. Ve onu sopalamalarını emretmiş. Ve tüm cevahirciler ve tacirler yöresini çevirip ona sövmeye başlamışlar. Kimileri, Hacı Hasan’ın dükkânını geçen ay soyan da mutlaka budur!” diyor; kimileri de “Falanın evini soyup soğana çeviren sefil de budur!” diyormuş. Ve her biri suçlusu bulunamamış bir hırsızlık öyküsü anlatıyor ve bunu balıkçıya dayatıyormuş. Abdullah da bütün bu sürede sesini çıkarmıyor, hiçbir inkâr yoluna da sapmıyormuş; ve de ilk sopalamalardan sonra, suçlarını itiraf ettirmek ve sarayın kapısında astırmak için onu şahın huzuruna sürüklemişler.</p>

  <p>Hep birlikte Divan’a ulaştıklarında cevahirciler şeyhi şaha “Ey zamanın şahı, hanım sultanın gerdanlığı kaybolduğunda bize haber vermiştin; ve suçluyu bulmamızı buyurmuştun. Biz de elimizden geleni yaptık ve Tanrı’nın yardımıyla başarı sağladık! Ve işte şimdi suçlu, üzerinde bulduğumuz ziynetlerle birlikte karşında!” demiş. Şah da baş haremağasına “Bu mücevherleri al, hanıma göster, ve kendisine yitirdiği gerdanlığın mücevherlerinin bunlar olup olmadığını sor!” demiş. Baş haremağası da hanım sultanı bulmaya gitmiş; ve önüne bu şahane taşları sürerek, ona “Ey hanımım, kaybolan gerdanlığın taşları bunlar mı?” diye sormuş.</p>

  <p>Bu mücevherleri görünce, hanım sultan hayranlığın sınırına ulaşmış ve haremağasına “Hiç ilgisi yok! Ben gerdanlığımı sonradan çekmecede buldum. Bu mücevherlere gelince, bunlar benimkilerden daha güzel ve eşleri dünyada yoktur! Git, ey Mesrur, şaha söyle de bunları satın alsın ve evlenme çağına gelmiş bulunan kızımız Refah için bir gerdanlık yaptırsın!” demiş.</p>

  <p>Şah, haremağasından hanım sultanın cevabını öğrenince, bir masumu böylesine kötü davranarak tutuklamış olan cevahirciler şeyhine karşı sonsuz bir hiddete kapılmış; ve onu Âd ve Semud’un<a href="../Text/dipnot.xhtml#Footnote0264" id="Feedback0264"><sup>[264]</sup></a> bütün lanetleriyle lanetlemiş! Ve cevahirciler şeyhi de titremeler içinde “Ey zamanın şahı, biz bu adamın fakir bir balıkçı olduğunu bilirdik; bütün bu mücevherleri elde bulundurduğunu ve de evinde bir sepet dolusu daha mücevheri olduğunu öğrenince, bunların bir fakirin yasal yollardan ele geçiremeyeceği kadar büyük bir servet olduğunu düşündük!” diye cevap vermiş. Bu sözleri işiten şahın öfkesi daha da artmış ve cevahirciler şeyhi ile arkadaşlarına “Ey pis soysuzlar, ey imansız sapıklar, ey bayağı yaratıklar! Bilmez misiniz ki hiçbir servet, ne kadar ani ve hayranlık verici de olsa, gerçek iman sahibinin bahtında varsa, imkânsız değildir! Ah! Vicdansızlar! Ve sorgusunu yapmadan, durumunun ne olduğunu anlamadan, bu servetin kendisi için çok büyük olduğu tarzındaki hatalı bir bahaneyle, bu zavallıyı çabucak mahkûm etmişsiniz! Ve ona hırsız işlemi yapmışsınız ve benzerleri arasında onurunu kırmışsınız! Ve bir an bile Yüce Tanrı’nın lütuflarını dağıtırken, asla, elini dar tutmadığını düşünmemişsiniz! Siz, ey cahil budalalar, çamurdan yaratıkların aşağılık hesaplarıyla, Yüceler Yücesi’nin sonsuz kaynaklarının bereketini biliyor musunuz ki mutlu bir bahtın terazisine koyacağı ağırlığın az veya çok olacağına hükmediyorsunuz? Defolun sefiller! Huzurumdan çıkın! Tanrı hayırlı elini üstünüzden çeksin!” diye haykırmış. Ve onları utanç içinde bırakarak kovmuş. İşte onların durumu böyleymiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz onuncu gece olunca, demiş ki:</i></p>

  <br/>

  <p>Ve onları utanç içinde bırakarak kovmuş. İşte onların durumu böyleymiş!</p>

  <p>Balıkçı Abdullah’a gelince, onunki de şöyle: Şah ona doğru dönmüş ve ona hiçbir soru sormaksızın kendisine “Tanrı verileriyle seni kutsasın! Güvenlik üstüne olsun! Onu ben sana sağlayacağım!” demiş. Sonra da “Şimdi bana gerçeği: dünyada hiçbir hükümdarın eşine sahip olamayacağı kadar güzel olan bu mücevherlerin nasıl eline geçtiğini anlatmak ister misin?” diye eklemiş. Balıkçı “Ey zamanın şahı, evde hâlâ bu mücevherlerden bir balık sepeti dolusu var. Bunlar bana dostum Denizde Yaşar Abdullah’ın bir armağanıdır!” demiş ve hiçbir ayrıntıyı atlamadan tüm serüvenini anlatmış. Ama onu burada tekrarlamanın hiçbir yararı yok. Sonra da “Ben, onunla, Kur’an’ın Fatiha suresini okuyarak mühürlediğimiz bir anlaşma yaptım! Bu anlaşmaya göre, ben ona, her sabah şafak vakti, yeryüzü meyveleriyle dolu bir sepet vereceğim; o da aynı sepeti şu gördüğün mücevherleri oluşturan deniz ürünleriyle doldurmayı üstlenecek!” diye eklemiş.</p>

  <p>Balıkçının bu sözlerini işitince şah, bu inanç sahibi hakkında Tanrı’nın gösterdiği cömertliğe şaşırıp kalmış; ve “Ey balıkçı, bu, senin bahtında yazılıymış. Yalnız sana şunu söyleyeyim ki, servet korunmak ister; ve zengin, yüksek bir mertebeye sahip olmalıdır! Gelecek için sana güvence veremem; ve ölürsem ya da tahtı yitirirsem beni izleyen hükümdarın senin hakkında nasıl davranacağını bilemem! Belki de servet hırsıyla dünya malına gönül bağlayacağı için seni öldürtür. Ve bunu önlemenin en iyi yolu, sanırım ki, seni, evlenme çağına gelmiş kızım Refah ile evlendirmek ve seni başvezirim ilan etmektir; böylece öldüğüm zaman yasal olarak tahtıma sen sahip olursun!” demiş. Balıkçı da “İşittim ve itaat ettim!” cevabını vermiş.</p>

  <p>Bunun üzerine şah köleleri çağırmış ve onlara “Şurada gördüğünüz efendinizi hamama götürün!” demiş. Köleler de balıkçıyı sarayın hamamına götürmüşler; özenle yıkamışlar ve şahane giysiler giydirmişler; ve onu şahın önüne getirmişler; şah da onu hemen başvezir ilan etmiş. Ve yeni görevi hakkında gerekli bilgileri vermiş. Abdullah da “Senin görüşlerin ey şah, benim davranış kurallarımdır ve hayırseverliğin hoşuma giden gölgeliktir!” diye yanıtlamış.</p>

  <p>Bunu izleyerek şah, balıkçının evine haberciler ve çığırtma, zurna, zil, davul ve flavta çalanlarla birlikte birçok muhafız göndermiş.</p>

  <p>Ayrıca giysiyle donatmada ve süslemede usta kadınları görevlendirip balıkçının karısıyla çocuklarının donatılarak yirmi zencinin taşıdığı tahtırevana bindirilerek, şahane bir mevkip halinde ve musiki sedaları arasında saraya getirilmesini istemiş. Onun bu buyrukları hemen yerine getirilmiş ve balıkçının karısı, yeni doğan çocuğunu göğsünde taşıyarak, dokuz çocuğuyla birlikte şahane bir tahtırevana yerleştirilmiş; ve merasim muhafızları ve musiki icra edenler alayın önünde yer alarak emrine verilen kadınlarla emirlerin ve ileri gelenlerin eşlerinin refakatinde, kendisini sonsuz saygılarla kabul edecek olan hanım sultanın beklediği saraya götürülmüş. Şah da çocukları yanına çağırtarak her birini sırayla kucağına oturtmuş; ancak kendi çocuklarına gösterebileceği bir sevgiyle onları babaca okşamış. Kendi bakımından hanım sultan da yeni başvezirin karısına sevecenlik göstermiş; ve onu saraydaki dairelerinin büyük veziresi olarak harem kadınlarının hepsinin başına geçirmiş. Bundan sonra, şah, tek kızı olan Refah’ı, vezir Abdullah’a, evlenme yoluyla ikinci eş olarak vermekte gecikmemiş. Ve bu münasebetle halk ve askerler için kenti süsleyip aydınlatarak büyük şenlik düzenlemiş. Abdullah da, o gece, genç etin zevklerini tatmış; ve şahın genç kızının bekâreti ile o güne kadar üzerinde eğleştiği yıpranmış beden arasındaki farkı ayırt etmiş.</p>

  <p>Ertesi gün, şafak vakti, şah, kentteki bir gün önceki coşkunun etkisiyle her zamandan erken uyanmış; pencereye oturmuş ve kızı Refah’ın kocası başvezirin, başında meyve dolu bir balıkçı sepeti taşıdığı halde, saraydan çıktığını görmüş. Ve ona seslenip “Ne taşıyorsun öyle, ey damadım...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz on birinci gece olunca, demiş ki:</i></p>

  <br/>

  <p>Ve ona seslenip “Ne taşıyorsun öyle, ey damadım? Ve ne yana gidiyorsun?” diye sormuş. O da “Bu, dostum Denizdeki Abdullah’a taşıdığım meyve sepetidir!” yanıtını vermiş. Şah “Ama bu saat, herkesin evinden çıktığı bir saat değildir. Sonra, benim damadımın başında bir hamal gibi yük taşıması da uygun düşmez!” deyince de “Doğru! Ama buluşma saatini kaçırmaktan ve Denizdeki Abdullah’ın gözünde imansız bir yalancı derecesine düşmekten ve bana ‘Dünyanın işleri artık seni görevinden alıkoyuyor ve verdiğin sözleri unutturuyor!’ diyerek sitemde bulunmasını duymaktan çekiniyorum!” yanıtını vermiş. Şah da “Hakkın var! Git dostunu bul ve Tanrı seninle birlikte olsun!” demiş. Abdullah da çarşılardan geçerek denizin yolunu tutmuş. Dükkânlarını açan sabahçı tacirler, onu tanıyarak “Bu, mücevherlerle meyveleri değiştirmeye giden şahın damadı başvezir Abdullah’tır!” demişler. Onu tanımayanlarsa geçtiği yolun üstünde durarak ona “Hey meyve satıcısı, kayısının okkası kaça?” diye soruyormuş. O da herkese “Satılık değil! Daha önce ısmarlandı!” diye yanıt veriyormuş. Ve de bunu herkesin hoşuna gidecek bir tarzda, çok nazikçe söylüyormuş. Ve böylece kıyıya ulaşmış ve seslenerek Denizde Yaşar Abdullah’ı dalgalardan dışarı uğratmış. Ve orada her renkten mücevherler karşılığında meyveleri kendisine vermiş. Sonra, dostu fırıncının dükkânının önünden geçerek kentin yolunu tutmuş. Ama dükkânın kapısını kapalı görerek çok şaşırmış. Ve dostunun gelip gelmeyeceğini anlamak için bir süre orada beklemiş. Sonunda durumu komşu dükkâncıya sormaya karar vermiş: “Kardeşim, komşun fırıncıya ne oldu?” diyerek. O da “Tanrı’nın başına ne getirdiğini tam olarak bilmiyorum. Belki de evinde hasta yatıyor!” diye yanıt vermiş. “Peki, evi nerede?” diye sorunca da; “<i>Falan</i> sokakta!” cevabını almış. Bunun üzerine kendisine tanımlanan sokağın yolunu tutmuş; ve kendisine fırıncının evi gösterilince, kapıyı çalıp beklemiş. Biraz geçtikten sonra, yukarıda açılan bir çatı penceresinden fırıncının korku dolu başının belirdiğini görmüş; fırıncı her zamanki gibi mücevher dolu balık sepetini görünce, inip kapıyı açmış. Gözlerinde yaşlarla Abdullah’ın boynuna sarılmış ve ona “Demek şahın buyruklarıyla asmadılar seni? Ama senin hırsız diye tutulduğunu duymuştum ben; ve işbirlikçi diye beni de tutuklayacaklarından korkuyordum; bundan dolayı fırını ve dükkânı acele kapattım ve evimin dip taraflarında saklandım. Ama, ey dostum, açıkla bana, nasıl oluyor da bir vezir gibi giyinmiş bulunuyorsun?” demiş. Bunun üzerine Abdullah, başından sonuna kadar neler geçirdiğini ona anlatmış; “Ve şah beni başvezir ilan etti ve kızıyla everdi; ve şimdi başında eski karım, çocuklarımın anasının bulunduğu bir haremim var!” diye eklemiş. Sonra da “Bu sepeti, içindeki her şeyiyle al! Sana aittir. Çünkü bunun, bugün, böyle olması senin talihinde yazılıdır!” demiş. Sonra onun yanından ayrılıp boş sepetle saraya dönmüş.</p>

  <p>Şah onun boş sepetle döndüğünü görünce, gülerek ona “İşte görüyorsun! Denizde yaşayan dostun seni yüzüstü bırakmış!” demiş. O da “Aksine! Bugün sepetime doldurduğu mücevherler, güzellikten yana öncekinden daha üstündü. Ama onların hepsini sefalet içindeyken beni ve çocuklarım ile analarını besleyen fırıncı dostuma verdim. Ben de, sıram gelince, fakirlik günlerimde onun bana karşı merhametli olduğu gibi, refah günlerimde onu asla unutmadım. Çünkü Allah rızası uğruna, ihtiyaç içindeki fakirlere karşı duyarlığımı asla yitirmediğimi kanıtlamak isterim!” diye yanıt vermiş. Şah da, iyice aydınlanmış olarak ona “Arkadaşının adı ne?” diye sormuş. O da “Ona Fırıncı Abdullah derler. Bana Karada Yaşar Abdullah dedikleri gibi!” diye yanıt vermiş. Bu sözleri duyan şah hayran olmuş ve heyecanlanıp “Benim de Şah Abdullah diye çağırıldığım gibi! Hepimiz de Tanrı’nın kulları olduğumuza göre,<a href="../Text/dipnot.xhtml#Footnote0265" id="Feedback0265"><sup>[265]</sup></a> Yüceler Yücesi’nin önünde eşit ve inanç ve köken ortaklığıyla kardeşiz! İstiyorum ki, ey Karada Yaşar Abdullah, onu ikinci vezir yapmam için gidip benim adıma Fırıncı Abdullah’ı arayıp bulasın!” diye haykırmış.</p>

  <p>Karada Yaşayan Abdullah hemen gidip Fırıncı Abdullah’ı arayıp bulmuş ve şah, onu hemen vezirlik giysileri ve alametleriyle donatmış ve Karada Yaşar Abdullah’ı nasıl sağ kol veziri yapmışsa, onu da sol kol veziri yapmış. Ve eski Balıkçı Abdullah, gidip dostu Denizde Yaşar Abdullah’ı görmeyi ve ona bir sepet mevsim meyvesi götürmeyi ve karşılığında sepet dolusu değerli maden ve taşlar almayı hiçbir gün ihmal etmeden sürdürürken yeni görevlerini de olanca parlaklığıyla yerine getirir olmuş. Gerek bahçelerde, gerekse turfandacı manavlarda meyve bulamayınca sepeti kuru üzüm, badem, fındık, fıstık, ceviz, kuru kayısı ve her tür ve renkten reçellerle doldururmuş. Ve her seferinde de, başında her zamanki gibi, mücevher dolu sepetle geri dönmüş.</p>

  <p>Bir gün, Karada Yaşar Abdullah, alışık olduğu gibi, şafak vakti kıyıya gitmiş; dostu Denizde Yaşar Abdullah’ın yanında oturmuş; ve onunla denizde oturanların yaşam tarzı üzerine konuşmaya başlamış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz on ikinci gece olunca, demiş ki:</i></p>

  <br/>

  <p>... Dostu Denizde Yaşar Abdullah’ın yanında oturmuş; ve onunla denizde oturanların yaşam tarzı üzerine konuşmaya başlamış; ve ona bir ara “Ey kardeşim Denizde Yaşar, sizin yaşadığınız ülke güzel midir?” diye sormuş. O da “Kuşkusuz! Ve eğer istersen, seni birlikte denize götürür ve orada olanları sana gösteririm; benim kentimi gezdirir, evimde tüm konukseverliğimle konuk ederim!” diye yanıtlamış. Karada Yaşar Abdullah da “Kardeşim, sen suda yaratılmışsın ve su oturduğun yerdir. Bundan dolayı denizde yaşamaktan rahatsızlık duymuyorsun. Ama senin çağrını kabul etmeden önce bana, karada yaşamanın senin için ölümcül olup olmayacağını söyleyebilir misin?” diye sormuş. O da “Gövdem kurur, buruşurdu; ve bana doğru esen kara yelleri beni öldürürdü!” demiş. Karada Yaşar “Benim için de aynı şey söz konusu! Ben yeryüzünde doğmuşum. Bundan dolayı yeryüzünün havası beni rahatsız etmez. Ama seninle birlikte denize girersem, içime su dolar, beni boğar ve ölürüm!” demiş. Denizde Yaşar “Bu konuda hiçbir korkun olmasın, çünkü sana bedenine süreceğin bir merhem getireceğim; suyun artık sende zararlı bir gücü kalmayacak; hatta bütün ömrünü orada geçirsen bile! Ve böylece benimle birlikte denize dalar ve denizin her yanını dolaşabilirsin! Nerede olursa olsun asla sana bir zarar gelmeksizin orada uyur, orada uyanırsın!” diyerek yanıtlamış.</p>

  <p>Bu sözleri işiten Karada Yaşar, Denizde Yaşar’a “Bu durumda, seninle denize dalmamda hiçbir sakınca kalmıyor! Öyleyse denemem için söz konusu merhemi getir!” demiş. Denizde Yaşar “Ben de öyle yapacağım!” yanıtını vermiş; ve yanında meyve sepetini götürerek denize dalmış; ve birkaç dakika sonra ellerinden birinde içinde içyağına benzer, rengi altın sarısı, kokusu tam anlamıyla güzel bir merhemle dolu bir çömlek tutarak sudan çıkmış. Karada Yaşar Abdullah da ona “Bu merhem neden yapılmıştır?” diye sormuş. O da “Dandan adı verilen bir tür balığın karaciğerindeki yağdan yapılmıştır. Ve dandan denen bu balık, denizdeki balıkların en irisidir. Öylesine büyüktür ki, bir ağız açışta, sizin gibi karada yaşarların fil ve deve dediğiniz yaratıkları hiç zorlanmadan yutabilir!” diye yanıt vermiş. Eski balıkçı da korkarak “Bu belalı hayvan neyle beslenir?” diye sormuş. O da “Derinliklerde doğan daha küçük sıradan yaratıkları yer. Çünkü bilirsin ki, atasözü ‘Zayıflar güçlüler tarafından yutulur!’ der” diye karşılık vermiş. Karada Yaşar da “Doğru söylüyorsun! Ama sizin denizlerde, bu dandanlar gibi başka balıklar da var mı?” demiş; o da “Binlercesi, sayısını ancak Tanrı bilir!” diye cevap vermiş. Karada Yaşar “Öyleyse beni, sana bu ziyareti yapmaktan bağışla kardeşim; çünkü bu tür bir balıkla karşılaşırsam beni yutar!” diye haykırmış. Denizde Yaşar “Asla böyle bir korkuya kapılma, çünkü bu dandan balığı, korkunç bir yırtıcılığı olmasına karşın, kendisi için eti bir tür zehir olan âdemoğlundan çok korkar!” demiş. Eski balıkçı “Ya Allah! Ama bir kez dandan tarafından yutulduktan sonra, onun için bir zehir olmuşum ya da olmamışım, neye yarar ki?” diye haykırmış. Denizde Yaşar “Bu dandan yüzünden kesinlikle korku duyma, çünkü âdemoğlunu görür görmez kaçar gider; ondan ölesiye nefret eder! Ve sonra sen onun yağını sürününce, seni kokundan tanıyacak ve kötülük yapmayacaktır!” diye yanıt vermiş. Karada Yaşar da dostundan güvence alınca, ona “Tanrı’ya ve sana güveniyorum!” demiş. Sonra soyunup yokluğu sırasında kimse çalmasın diye giysilerini kumda açtığı bir çukura gömmüş. Bunu izleyerek söz konusu merhemi, hiçbir açık yer bırakmadan, tepeden tırnağa sürünmüş; ve bu işi bitirince Denizde Yaşar’a “İşte hazırım, Denizde Yaşar kardeşim!” demiş. O zaman Denizde Yaşar Abdullah arkadaşını kolundan tutarak...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz on üçüncü gece olunca, demiş ki:</i></p>

  <br/>

  <p>O zaman Denizde Yaşar Abdullah arkadaşını kolundan tutarak onunla birlikte denizin derinliklerine dalmış. Ve ona “Aç gözlerini!” demiş. Ve o da boğulmadığını ve denizin müthiş ağırlığının altında ezilmediğini duyumsamış; ve denizde göklerin altındakinden bile daha iyi soluk aldığından gerçekten suyun kendisini etkilemediğini anlamış; ve gözlerini açmış. Ve o andan başlayarak deniz dibinin konuğu olmuş.</p>

  <p>Ve başının üzerinde denizin zümrüt bir köşk gibi açıldığını görmüş; tıpkı karada göklerin su üzerinde hayranlık verici bir mavilikle görüldüğü gibi... Ve ayaklarına dünyanın yaratılışından beri hiçbir dünyasal gözün görmediği denizaltı bölgeleri uzanmış. Derinliklerdeki dağlar ve ovalarda sakinlik hüküm sürüyormuş; ve suların şaşaası ve sonsuz saydamlığında, varlıkların ve eşyanın yöresinde narin bir ışık ıpıldamaktaymış; ve doğal gökyüzünün tüm büyülemesinin ötesinde huzurlu bir manzara onu büyülüyormuş; ve dal budak sarmış sessizliğinde hareketsiz kızıl mercan ormanları, ak mercan ormanları ve de yakuttan, kaba zümrütten ve zümrütgillerden ve başka taşlardan, gökyakuttan, altın renkli yakuttan, sarı yakuttan sütunları olan elmas mağaraları ve ülkeler gibi geniş bir alana baş sallayan çıldırmış bir bitki topluluğu; ve gümüş kumların ortasında suların saydamlığı içinde parıltılar saçarak yansıyan çeşitli renk ve biçimlerdeki deniz kabukları, ve tüm yöresinde ışıldayan çiçeklere benzer, meyvelere benzer, kuşlara benzer, bazıları da kızıl altın ve gümüş pullu büyük kertenkelelere benzer balıklar ve yine daha çok mandalara, ineklere, köpeklere, hatta âdemoğullarına benzer başka balıklar; ve suyun onları söndürmekten uzak, aksine, yeniden canlandırdığı çok renkli binlerce ışık saçan şahane taş yataklarından oluşmuş geniş setler; ve beyaz inci, pembe inci ve yaldızlı inci dolu istiridyelerin açıldığı yataklar ve müthiş irilikte kabarmış ve dipleri ağır ağır oynarken üzerinde ordu birlikleri gibi geniş bakışımlı diziler halinde sıralanmış ve çeşitli denizsel bölgelerin sınırlarını belirtir ve tenha genişliklerin saptanmış bakıcıları gibi görünen süngerler görmüş.</p>

  <p>Ama Karada Yaşar Abdullah, daima dostunun kolunda, önündeki, uçurumlar üzerinde önünden hızla akıp geçen bütün bu harika görünümü izlerken; birdenbire aynı yeşil cevherden bir dağın yamaçlarında oyulmuş bir dizi sayısız zümrüt mağarası görmüş; bunların kapılarında oturmuş ya da uzanmış, saçları amber ya da mercan renginde genç kızlar varmış. Bunlar, eğer art yuvarları, kalçaları ve ayakları yerine birer kuyrukları olmasa, yeryüzündeki genç kızlara benzer yaratıklarmış. Bunlar, deniz kızları imiş! Ve bu yeşil mağaralar onların yurtluğu imiş!</p>

  <p>Bunu gören Karada Yaşar, Denizde Yaşar’a “Kardeşim, bu genç kızlar evli değiller mi; neden aralarında erkeklerini görmüyorum?” diye sormuş. O da “Bunlar bakire genç kızlardır; ve yurtluklarının kapısında, onları alıp çekecek ve hoşlarına gidecek eşlerinin gelmesini bekliyorlar. Denizin başka yörelerinde erkekler ve dişilerle dolu kentler var; oradan genç kocalar arayan kızlar çıkar, buraya gelirler; çünkü genç kızların eğleştiği ve geniş ülkemizin her yanından gelip koca beklemek için biraraya toplandığı tek yer burasıdır!” diye yanıt vermiş. Ve tam o bu açıklamayı bitirdiği sırada, erkek ve dişilerin oturduğu kentlerden birine ulaşmışlar; ve Karada Yaşar Abdullah “Kardeşim, burada, içinde oturanlarıyla bir kent görüyorum; ama alış veriş yapılan hiçbir dükkân göremiyorum! Ve de sana, hiçbir kentlinin gizlenmesi gereken yerlerini giysilerle örtmemiş bulunduğunu görmekle çok şaşırdığımı söylemeliyim!” demiş. O da “Alışveriş konusunda, yaşam bizim için kolay ve gıdamız sadece elimizin ulaşacağı yerde avlanan balıklar olduğundan buna ihtiyacımız yok. Vücudumuzun belirli yerlerini gizlemeye gelince, bunu gerekli görmüyoruz; çünkü bizim yaratılışımız, o dediğin yerler bakımından sizinkinden farklı. Dahası, örtünmek istesek de yapamayız; çünkü onları örtecek kumaşımız yok!” diye yanıt vermiş. Karada Yaşar “Haklısın! Peki, sizde evlenmeler nasıl oluyor?” diye sormuş. O da “Bizde hiç evlenme yapılmaz; bizim arzularımızı ve eğilimlerimizi saptayıp düzenleyen yasalarımız yoktur; bir genç kız hoşumuza giderse, onu alırız; hoşumuza gitmez olunca da, onu bırakırız; ondan da bir başkası hoşlanır! Zaten, hepimiz Müslüman değiliz; içimizde pek çok Hıristiyan ve Musevi de var; ve bu kimseler saptanmış evliliğe karşı çıkarlar; çünkü kadınları çok severler. Sadece kâfirlerin giremediği ayrı bir kentte yaşayan biz Müslümanlar, Kitap’ın ilkelerine göre evleniriz; ve Yüceler Yücesi’nin ve barış ve dua üzerine olası Peygamberin iyi gözle izlediği esaslara göre düğün yaparız. Ama, kardeşim, seni artık bir an önce kendi kentimize ulaştırmak istiyorum; çünkü koca ülkemizin ve onu bezeyen kentlerimizin görünümlerini göstermek için bin yıl da geçirsem çabamı sonuçlandıramam; ve sen büyük bir bütünün sadece bir kısmını görerek onun hakkında hüküm veremezsin!”<a href="../Text/dipnot.xhtml#Footnote0266" id="Feedback0266"><sup>[266]</sup></a> demiş. Ve Karada Yaşar “Evet, kardeşim; ama ben acıktım; yalnız, ne denli acıkmış olsam da senin gibi çiğ balık yiyemem!” demiş. Denizde Yaşayan da, ona “Peki, siz karada yaşayanlar balığı nasıl yiyorsunuz?” diye sormuş. O da “Zeytinyağında ya da susamyağında kızartırız!” diye yanıt vermiş. Denizde Yaşar gülmeye başlamış ve “Peki, biz, suda yaşadığımıza göre, zeytinyağı veya susamyağını nereden bulalım ve söndürmeden ateşin üstünde nasıl balık kızartalım?” demiş. Karada Yaşar “Haklısın kardeşim! Öyleyse beni, bilmediğim kentine götür!” demiş.</p>

  <p>O zaman Denizde Yaşar...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz on dördüncü gece olunca, demiş ki:</i></p>

  <br/>

  <p>O zaman Denizde Yaşar Abdullah, görüntülerin gözleri önünden peş peşe geçtiği çeşitli bölgeleri dolaştırdıktan sonra onu, içinde yaşayanların adedine göre irili ufaklı evleri yine mağaralar şeklinde olan ötekilerden daha küçük bir kente ulaştırmış; bu mağaralardan birinin kapısına götürerek “Gir, kardeşim, burası benim evimdir!” demiş. Onu mağaraya sokmuş ve “Hey, kızım, çabuk buraya gel!” diye haykırmış; ve hemen bir pembe mercan kümesinin ardından dalgalı uzun saçları, güzel göğüsleri, harika bir göbeği, zarif bir endamı ve uzun siyah kirpikli yeşil gözleri olan, ama bedeni tüm denizaltı halkı gibi kalça ve bacak yerine kuyrukla sonuçlanan bir genç kız çıkarak yanlarına yaklaşmış ve Karada Yaşar’ı görünce, birdenbire durmuş ve ona engin bir merakla bakmış; sonra da bir kahkaha kopararak “Baba, bize getirdiğin bu kuyruksuz kişi de kim?” diye haykırmış. O da “Kızım, her gün getirdiğim ve senin zevk duyarak yediğin meyveleri bana getiren Karada Yaşar dostumdur. Gel de ona nezaketle yaklaş ve hoş gelmeler dile!” diye yanıt vermiş. Kız da yaklaşmış ve ona büyük bir incelikle ve seçkin bir dille barış dilemiş; ve Abdullah da, son kertede etkilenerek onu yanıtlamış; o sırada, bağrına bastığı iki çocuğunu birer kolunda taşıyarak Denizde Yaşar’ın eşi de içeri girmiş. Çocukların elinde sağlam dişlerle çatırdatarak, sanki yeryüzü çocuklarının hıyar yer gibi yedikleri irice iki balık varmış. Ve kadın, Denizde Yaşar’ın yanıbaşındaki Abdullah’ı görerek, eşikte şaşırarak durmuş; ve iki çocuğunu yere bıraktıktan sonra, bütün varlığıyla gülerek “Aman yarabbi! Bu bir kuyruksuz! Nasıl kuyruksuz olunur, acaba?” diye haykırmış. Ve Karada Yaşar’ın yanıbaşına kadar gelmiş; onu tepeden tırnağa kadar seyretmeye koyulmuş; özellikle, tüm yaşamında onunki gibi bir alt takım görmemiş bulunduğundan bedeninin alt yanına şaşakalmış. Çocuklarla genç kız da ilkin bu çıkıntıdan biraz korktukları halde, sonradan, birçok kez elleriyle yoklayacak kadar yüreklenmişler; ve dokundukça da gülüp eğlenmişler. Aralarında gülüşüp “Bu bir kuyruksuz!” diyorlarmış ve neşeyle oynayıp duruyorlarmış. Karada Yaşar Abdullah onların davranışlarından ve kaygısızlıklarından alınarak Denizde Yaşar Abdullah’a “Kardeşim, sen beni buraya çocuklarının ve karının alay konusu olayım diye mi getirdin?” demiş; o da “Senden çok özür dilerim, kardeşim, ne olur beni bağışla; çünkü bizim ülkemizde kuyruğu olmayan kimseye pek önem vermezler!” demiş. O, tam bu sözleri tamamladığı sırada, iri ve güçlü kuvvetli iki kişi gelmiş ve ev sahibine “Ey Abdullah, deniz padişahı, yeryüzünün kuyruksuzlarından birini evine kabul etmiş bulunduğunu öğrenmiş bulunuyor. Doğru mu, bu?” demişler. O da “Doğrudur! İşte karşınızda gördüğünüz o kimsedir. Benim dostum ve konuğumdur. Ve şu anda onu alıp buraya getirdiğim kumsala geri götürmek istiyorum!” diye yanıt vermiş. Onlar “Sakın bunu yapma! Çünkü padişah bizi, onu aramakla görevlendirdi; onu görmek ve yapısı hakkında bir fikir edinmek istiyor! Anlaşılan onun olağandışı bir bedeni, ön yanında da daha olağandışı bir başka organı varmış. Padişah bunların ne olduğunu görmek ve adlarını öğrenmek istiyor!” demişler.</p>

  <p>Bu sözleri duyan Denizde Yaşar Abdullah, konuğuna dönmüş ve ona “Kardeşim, bağışla beni, çünkü özrüm ortada! Biz, padişahımızın buyruklarına uymamazlık edemeyiz!” demiş. Karada Yaşar ona “Ben bu padişahtan korktum; çünkü belki de bende, kendisinde bulunmayan bir şey bulunduğu için canı sıkılacaktır; ve belki de bu yüzden benim öldürülmemi isteyecektir!” demiş. Denizde Yaşar “Seni korumak üzere ben orada olacağım; böylece sana bir zarar gelmemesini sağlayacağım!” demiş. O da “Öyleyse, senin kararına uyacağım; ve Tanrı’ya güvenerek seni izleyeceğim!” demiş. Denizde Yaşar da konuğunu alıp padişahın huzuruna götürmüş.</p>

  <p>Padişah Karada Yaşar’ı görünce, öylesine gülmüş ki, tahtından suya düşmüş. Sonra da “Aramıza hoş geldin, ey kuyruksuz!” demiş. Sonra yöresinde bulunan bütün saygın yüksek kişiler, pek çok gülüp parmaklarıyla birbirlerine “Evet vallahi! Bu bir kuyruksuzdur!” diyerek Karada Yaşar’ın arka yanını göstermişler. Padişah da ona “Nasıl oluyor da senin bir kuyruğun olmuyor?” deyince; “Bilmiyorum padişahım! Ama biz yeryüzünde yaşayanlar hepimiz böyleyiz!” demiş. Padişah “Peki, kuyruk yerine ardında kabaran bu şeye ne ad veriyorsunuz?” deyince “Kimimiz buna kıç deriz, kimileri art yan der; kimileri de iki yanlı olduğundan art yuvarlar adını verir” diye yanıt vermiş. Padişah da ona “Peki bu art yanınız ne işe yarar?” deyince “Yorulunca oturmaya! Ama kadınlarda çok değerli bir organ oluşturur!” diye yanıt vermiş. Padişah “Ya şu önündeki, ona ne ad veriliyor?” diye sorunca “Ona zebb denir!” demiş. “Ne işe yarar, bu zebb?” diye sorunca da “Her türden pek çok kullanımı vardır. Ama padişaha saygımdan açıklayamam! Ama kullanımları öylesine gereklidir ki, bizim dünyamızda, değer bakımından, erkeklerin indinde bundan değerli başka bir şey yoktur; kadınların indinde büyücek art yuvarlar kadar değerli başka bir şey olmadığı gibi!” diye yanıt vermiş. Padişah ile yöresindekiler bu sözlere olanca varlıklarıyla gülmeye başlamışlar. Karada Yaşar Abdullah da ellerini göğe kaldırarak “Bir âlemde art yuvarları şöhret aracı, bir başka âlemde de gülme aracı olarak yaratan Tanrı’ya şükürler olsun!...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz on beşinci gece olunca, demiş ki:</i></p>

  <br/>

  <p>“Bir âlemde art yuvarları şöhret aracı, bir başka âlemde de gülme aracı olarak yaratan Tanrı’ya şükürler olsun!” diye haykırmış. Ve kendini denizde yaşayanların meraklarını doyurma aracı olarak görmenin sıkıntısıyla, art yanını ve geri kalan yerlerini ne yapacağını bilememiş. Ve içinden “Vallahi! Buradan uzaklarda olmak ya da çıplaklığımı örtecek bir şeylere sahip bulunmak isterdim!” demiş. Ama sonunda padişah ona ”Ey kuyruksuz, art yanınla beni öylesine eğlendirdin ki, istediğin ne varsa sana bağışlamak isterdim. Ne istiyorsan haydi bana söyle!” demiş. O da “Senden iki şey isterdim, ey padişah! Yeniden karaya dönmek ve yanımda birçok deniz mücevheri götürmek!” diye yanıt vermiş. Ve Denizde Yaşar Abdullah da “Bir şey daha var, padişahım! Dostum burada bulunalı beri hiçbir şey yemedi ve çiğ balık etini de sevmez!” demiş. Bunun üzerine padişah “Kendisine istediği kadar mücevherat verilsin ve geldiği yere götürülsün!” demiş.</p>

  <p>Ve hemen tüm denizde yaşarlar büyük boş istridye kabuklarının içlerini her renkten değerli taşlarla doldurup getirmekte ivedilik göstermişler ve Karada Yaşar Abdullah’a “Bunları senin için nereye taşımamız gerek?” diye sormuşlar. O da “Beni ve âdeti gereği mücevheratla dolu sepeti taşıyacak olan kardeşiniz dostum Abdullah’ı izlemeniz yeter!” diye yanıt vermiş. Sonra padişahtan izin almış, dostu yanında ve mücevherat dolu istridye kabuklarını taşıyan denizde yaşarlar peşinde olduğu halde, deniz ülkelerini aşıp gökyüzünün yükseldiği kıyıya çıkmışlar.</p>

  <p>Abdullah, orada, kıyıda oturarak, bir ara, doğduğu yerin havasını solumak üzere dinlenmiş. Bunu izleyerek giysilerini gömdüğü çukurdan çıkararak giyinmiş; ve dostu Denizde Yaşar Abdullah’tan izin alarak ona “Beni bütün bu istridye kabukları ve bu sepetle kıyıda bırak! Gidip bunları taşıyacak hamallar bulayım!” demiş. Ve gidip bütün bu hazineyi saraya taşıyacak hamallar bulmuş ve sonra şahın huzuruna çıkmış. Şah, damadını görünce, büyük sevinç belirtileriyle onu karşılamış; ve kendisine “Senin yokluğundan hepimiz çok kaygılandık!” demiş. Abdullah da ona, başından sonuna tüm serüvenini anlatmış; ama onu burada tekrarlamanın hiçbir yararı yok. Ve onun eline sepetle içi mücevher dolu istridye kabuklarını teslim etmiş. Ve şah damadının anlattığı öyküye ve denizden getirdiği servete çok hayran kalmışsa da, damadının ve genellikle tüm olarak herkesin art yuvarları adına, denizde yaşayanların bu konudaki davranışlarını pek uygun bulmayarak canı sıkılmış ve ona “Ey Abdullah, bir daha gidip kıyıda bu Denizde Yaşar Abdullah’ı bulmanı artık istemiyorum. Çünkü bu kez, onu izlemekle büyük bir zarar görmemişsin ama; gelecekte başına ne geleceğini bilemezsin! Zira ‘Yere düşen testinin her zaman sağlam kalması mümkün değildir!’ hükmünün yerine gelip gelmeyeceğini bilemezsin! Ve de sen benim damadım ve vezirimsin. Her sabah başında sepetle deniz kıyısına gitmeni görmeleri de pek uygun olamaz; sonra da gidip o az veya çok kuyruklu ya da az veya çok nezaketsiz kişilerin sana gülmelerine vesile olman da doğru değil! Sarayda kal; böylece barış içinde olursun, biz de senin için kaygılanmayız!” demiş.</p>

  <p>Bunun üzerine Karada Yaşar Abdullah, kayınbabası Şah Abdullah’a karşı çıkmak istemeyerek dostu fırıncı Abdullah ile birlikte sarayda kalmış; ve duyduğu kızgınlıktan ötürü artık sözünü etmediği Denizde Yaşar Abdullah’ı kıyıda görmeye gitmemiş.</p>

  <p>Ve hepsi, Neşeleri Söndürücü ve Dostları Ayırıcı Ölüm gelip onları ziyaret edinceye kadar en mutlu koşullar içinde zevk duyarak yaşamışlar. Görülen ve Görülmeyen Âlemleri Yöneten, Tüm Güçlerin Sahibi, niyet ve ihtiyaçlarını bildiği tüm kullarını hayırla kollayan, hiç ölmeyen Canlı Varlığa şükürler olsun!</p>

  <br/>

  <p><i>Ve Şehrazad, bu son sözleri söyleyerek susmuş. O zaman Şah Şehriyar “Ey Şehrazad, bu öykü gerçekten olağandışı!” diye haykırmış. Şehrazad da “Evet, şahım, ama hiç kuşku yok ki, hoşuna gitme talihine mazhar olursa, senden anlatma izni istediğim</i> Genç Sarı Adamın Öyküsü<i> kadar hayranlık verici olamaz!” demiş. Şah Şehriyar da “Kuşkusuz! Anlatabilirsin!” demiş. Bunun üzerine Şehrazad da demiş ki:</i></p>
</body>
</html>