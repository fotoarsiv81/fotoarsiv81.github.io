<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Cıva Ali’nin, Delile ve Kızı,<br/>Delile’nin Kardeşi Balık Kızartıcısı Zurayk ve<br/>Büyücü Yahudi Azarya ile Serüvenleri</p>
  </div>

  <p>İşittim ki, ey bahtıgüzel şah, Bağdat’ta, Güve Ahmed ve Felaket Hasan’ın yaşadığı dönemde, güvenlik görevlilerinin hiçbir zaman yakalayamadığı kurnaz bir hırsız varmış; çünkü görevliler tam onu yakaladıklarını sandıkları sırada parmaklarının arasından tutulması güç bir cıva damlası gibi kayarmış. Bundan dolayı daha önceleri kendi yurdu olan Kahire’de ona Cıva Ali<a href="../Text/dipnot.xhtml#Footnote0250" id="Feedback0250"><sup>[250]</sup></a> adı takılmış imiş.</p>

  <p>Gerçekten! Bağdat’a gelmeden önce, Cıva Ali Kahire’de otururmuş; Bağdat’a, sonradan hatırlanmaya değer ve bu öykünün başında anlatılmasının uygun olacağı koşullar sonunda gelmiş bulunuyormuş.</p>

  <p>Bir gün, kederli ve işsiz, kendilerine buluşma yeri oluşturan bir yeraltı bölmesinde arkadaşlarının arasında otururken, bunlar onun yüreğinin sıkışık ve göğsünün daralmış olduğunu görerek, onu oyalamak istemişler; ancak o, kendi köşesinde yabanıl, yüzü asık, çizgileri kasılmış ve kaşları çatık oturmayı sürdürmüş. O zaman içlerinden biri “Ey büyüğümüz, göğsünü ferahlatmak için Kahire’nin sokaklarını ve çarşılarını dolaşmaktan daha iyi bir çare yoktur!” demiş. Ve Cıva Ali, bu konuşmalara bir son vermek için ayağa kalkmış ve içinin sıkıntısını gidermek için, çıkıp Kahire’nin sokaklarında dolaşmaya başlamış. Ve böylece duydukları saygıdan dolayı herkes ona yol açarken, yürüye yürüye Kızıl Sokağa ulaşmış.</p>

  <p>Tam Kızıl Sokağın ağzına geldiği sırada ve kafayı bulmak için gitmeyi âdet edindiği bir meyhaneye girmek üzere iken, kapının yanı başında, keçi derisi tulumunu sırtında taşıyan bir sakanın susamışlara içinde su sunduğu iki bakır tası birbirine vurarak yol aldığını görmüş. Suyunun arzuya göre bazen bal, bazen şarap olduğunu haykırmayı âdet edinen bu saka, o gün de suyunu böylece övüp iki tası uyumlu şekilde birbirine vurup şöyle haykırıyormuş:</p>

  <div class="gir1">
    <p>Üzümden damıtılır en iyi içki! Yürekten bir dost olmadıkça mutluluk nedir ki! Böylece ikiye katlanır gönlünün zevki! Ağzından bal akan içindir onur mevkii!</p>
  </div>

  <p>Saka, Cıva Ali’yi görünce çınlayan iki tası birbirine vurup onun onuruna şu şarkıyı okumuş:</p>

  <div class="gir1">
    <p>Ey yolcu! İşte tertemiz, tatlı, lezzetli, soğuk su! Horoz gözüdür benim suyum! Billurdur bu su! Göz gibi değerlidir! Gırtlakların zevki! Elmastır benim suyum! Hani ya, su verelim, su!</p>
  </div>

  <p>Sonra da “Efendim, bir tas su ister misin?” diye sormuş. Cıva “Ver bakalım!” diye yanıt vermiş. Saka da bir tas doldurup “Lezzetin kendisi bu!” diyerek suyu ona sunmuş. Ama Ali, tası alarak, ona bir an bakmış, sallamış yere dökmüş ve “Bana bir tas daha ver!” demiş. Bunun üzerine saka, kırgın, onu gözleriyle süzmüş ve “Allah aşkına! Bir horoz gözünden de parlak olan bu suda ne buldun ki, onu böyle yere döktün?” diye yanıt vermiş. Ve saka ikinci bir kez tası suyla doldurup âdeta kutsal bir saygıyla Cıva Ali’ye sunmuş; o da tası alıp içindeki suyu yeniden yere dökmüş ve “Bir bardak daha doldur!” demiş. Saka da “Ya Seydi, içmek istemiyorsan, bırak beni yoluma gideyim!” diye haykırmış. Ve ona üçüncü kez bir tas su vermiş. Ama bu kez Cıva Ali suyu bir solukta içmiş ve tası sakaya geri verirken, bahşiş olarak bir altın dinar vermiş. Oysa, saka, böylesine beklenmedik bir kazançtan memnunluk gösterecek yerde, Cıva Ali’ye, onu tepeden tırnağa süzerek, alaycı bir sesle “Talihin yaver gitsin efendim, talihin yaver gitsin! Öyle ya: küçük adamların kendine göre bir değeri, büyük beylerin de çok daha fazla bir değeri vardır!” demiş. Cıva Ali’nin öfkesini kusması için bu kadar bir konuşma bile çok gelmiş; ve sakanın yakasına sarılmış, onu ve tulumunu sarsarak yüzüne yumruklar atmış, onu Kızıl Sokaktaki çeşmenin duvarına yığılı bırakmış ve ona “Pezevenk çocuğu! Sen üç tas su için bir altın dinarı az buluyorsun, öyle mi? Ama senin tulumun, olduğu gibi, üç parça gümüş bile etmez; içtiğim ya da döktüğüm suya gelince, yarım litre tutmaz!” diye haykırmış. Saka “Çok doğru, efendim!” demiş. Cıva “Öyleyse, neden bana o sözleri söyledin? Yaşamında benim sana davrandığımdan daha cömertçe davranan birini gördün mü?” diye sormuş. Saka da “Evet, vallahi! senden daha cömertçe davranan birini gördüm! Çünkü kadınlar yüklü kalıp doğurdukça, yeryüzünde her zaman cömert yürekli insanlar olacaktır!” diye yanıt vermiş. Cıva “Rastlamış olduğun benden daha cömert bu adam kim, söyleyebilir misin?” diye sorunca, saka “İlk önce yakamı bırak ve çeşmenin kenarına otur! Sana gerçekten tuhaf olan serüvenimi anlatayım!” demiş. Bunun üzerine Cıva Ali, sakanın yakasını bırakmış; ve ikisi birden çeşmenin mermer basamaklarından birine oturmuşlar; saka, tulumunu yere koymuş ve...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz ellinci gece olunca, demiş ki:</i></p>

  <br/>

  <p>... ikisi birden çeşmenin mermer basamaklarından birine oturmuşlar; saka, tulumunu yere koymuş ve şu öyküyü anlatmış:</p>

  <p>Bil ki, benim cömert efendim, babam, Kahire’deki sakalar birliğinin kâhyası idi. Evlere büyük miktarlarda su sağlayan büyük sakaların değil, benim gibi tulumunu sırtında taşıyarak küçük iş gören sakaların.</p>

  <p>Babam ölünce, miras olarak bana beş deve, bir katır, dükkân ve ev bıraktı. Benim koşullarımdaki birine mutlulukla yaşamak için bu kadarı yeter de artardı bile! Ama efendim, fakir kişi asla doyum sağlamaz; tesadüfen bunu sağlasa, o gün ölür. Ben de kendi içimden “İşimin akışını hızlandırarak ve ticaret yaparak sermayemi arttıracağım!” diyordum. Ve bana ödünç olarak mal sağlayan tacirlerden aldığım şeyleri develerime ve katırıma yükledim, hac zamanı Mekke’de bulunmak üzere Hicaz’a gitmek için yola çıktım. Ama, efendim, fakir asla zenginleşmez; eğer zenginleşirse ölür! Ben de öylesine kötü koşullarda iş tuttum ki, haccın sonunda elimde bulunan her şeyi yitirdim ve develerimle katırımı da beni en çok sıkıştıran alacaklılarımın borcunu karşılamak üzere satmak zorunda kaldım. Kendi kendime “Eğer Kahire’ye dönersen, alacaklıların seni yakalatır ve hapse attırır!” diyordum. O zaman Suriye’ye gitmekte olan bir kervana katıldım; Şam’a, Halep’e, oradan da Bağdat’a gittim.</p>

  <p>Bir kez Bağdat’a ulaşınca, sakalar birliğinin kâhyasının kim olduğunu öğrendim; ve onun yanına gittim. İyi bir Müslüman olarak, önce Fatiha okuyarak ona barış diledim. O zaman bana durumum hakkında sorular sordu; ben de başıma gelenlerin hepsini anlattım. O da, gecikmeksizin, bana, bir iş gömleği, bir tulum ve iki tas vererek yaşamımı kazanmamı sağladı. Günün birinde tulumum sırtımda Tanrı’nın yollarına düştüm ve Kahire’deki sakalar gibi şarkı tarzında haykırarak kentin çeşitli semtlerinde dolaşmaya başladım. Ama, efendim, fakir fakir kalır, çünkü bu onun bahtıdır!</p>

  <p>Nitekim, Bağdat’ta oturanlar ile Kahire’de oturanlar arasındaki ayrımın ne denli büyük olduğunu görmekte gecikmedim. Bağdat’ta, efendim, halk susamıyor; ve tesadüfen susarlarsa da, bunun için para ödemiyorlardı. Çünkü su Tanrı’nındır! Rastladığım ilk müşteriye su sununca, bu mesleğin ne denli kötü olduğunu anladım. Çünkü ona tası uzatınca bana “Sen bana yiyecek bir şey verdin mi ki, içecek su öneriyorsun?” dedi. Bunun üzerine başıma gelene şaşarak yolumu sürdürdüm; ve ikinci kez birine su uzattım; bana “Kazanç Tanrı üzerinedir! Yoluna git, ey saka!” diye yanıt verdi. Bense, umudumu kaybetmeden en gözalıcı dükkânların önünde durarak çarşı boyunca yol almayı sürdürdüm. Ama kimse su doldurtmak üzere istekte bulunmadı ya da sunuşlarımla ve bakır taslarımla yaptığım tıngırtıyla ilgilenmedi. Ve böylece öğleye kadar bir parça ekmek ve bir hıyar alacak kadar bile para kazanamadan dolaştım. Çünkü, efendim, fakirin bahtı, onu bazen aç kalmaya zorlar. Ama açlık, efendim, alçalmaktan daha katlanılır bir şeydir! Zengin, aşağılanmaya uğrarsa, kaybedecek ya da kazanacak bir şeyi olmayan fakirden daha az katlanır buna. Böylece ben de, örneğin, senin davranışından alınmışsam, bu benden kaynaklanmıyor; ama Tanrı’nın harika bir verisi olan sudan kaynaklanıyor! Ama sen, efendim, senin bana karşı davranışın, senin kişiliğine dokunan nedenlere dayanır!</p>

  <p>Bağdat’taki yaşamımın böyle hazin bir dönüşümü olduğunu görünce, kendi kendime “Senin için yurdundaki bir hapishanede ölmek, ey fakir kişi, su sevmeyen bu ülkedeki insanlar arasında yaşamaktan yeğdir!” diyordum. Fikirlerimin yoğunluğu içinde böylece düşünürken, birdenbire çarşıda büyük bir itişip kakışma başladığını ve halkın belli bir doğrultuya yönelerek koştuğunu gördüm. Mesleğim halkın bulunduğu yerde dolaşmak olduğundan, ben de sırtımda tulumum olduğu halde, bütün gücümle koştum; hareketlenmeyi izledim. Ve o zaman iki sıra halinde yürüyen adamlardan oluşan parlak bir alayın geçtiğini gördüm; ellerinde uzun sırıklar taşıyor, incilerle süslenmiş külahlar giyinmiş, ipekten harmaniyelere bürünmüş olarak üzerine değerli taşlar kakılmış kılıfları içinde kılıçlarını yanlarında asılı bulunduruyorlardı. En başta giden korkunç görünüşlü bir atlının önünde de herkes yerlere kadar başını eğiyordu. O zaman ben “Bu alay kimin için düzenlenmiş? Ve bu atlı da kim?” diye sordum. Bana “Senin Mısırlı şivenden ve bilgisizliğinden Bağdatlı olmadığın anlaşılıyor! Bu alay, kenar mahallelerdeki düzeni korumakla görevli olan Halife’nin Sağ Kolu, güvenlik amiri Mukaddem Güve Ahmed’in alayıdır! Atın üzerinde gördüğün de odur! Ve tıpkı Sol Kol amiri Felaket Hasan gibi onurludur ve aylık maaşı bin dinardır! Adamlarının her biri de aylık yüz dinar alır! Şimdi doğruca Divan’dan çıkmış, öğle yemeğini yemek üzere kendi yerlerine çekiliyorlar!” dediler.</p>

  <p>O zaman ben, efendim, Mısır tarzına uygun olarak ve beni biraz önce gördüğüne benzer şekilde şarkı söyleyerek ve de tasları uyumlu biçimde birbirine vurarak haykırmaya başladım. Ve bu işi o kadar güzel yaptım ki, Mukaddem Ahmed beni işitti ve fark etti; atını benden yana çevirerek bana “Ey Mısırlı kardeşim, seni şarkından tanıdım! Bana bir tas su ver!” dedi. Ve kendisine uzattığım tası aldı, salladı ve içindeki suyu yere döktü ve benden, tıpkı senin yaptığın gibi bir kez daha yere dökmek üzere ikinci kez tası doldurmamı istedi; sonra da doldurduğum üçüncü tası bir solukta içti. Bunu izleyerek yüksek sesle “Ey saka kardeş, içinde oturanlarla birlikte Kahire yaşasın! Sen, sakalara değer verilmeyen, sakaların para kazanamadıkları bu kente neden geldin!” diye haykırdı. Ben de ona öykümü anlattım: Borç içinde olduğumu ve kesinlikle borçlarım ve felaketim yüzünden kaçmakta olduğumu kendisine açıkladım. Bunu duyunca “Bağdat’a hoş geldin!” diye haykırdı. Ve bana altı altın dinar verdi ve alaydaki bütün adamlarına dönerek, onlara “Allah rızası uğruna, benim ülkemden gelmiş olan bu adamı sizin eli açıklığınıza terk ediyorum!” dedi. Hemen alaydaki her adam benden bir tas su isteyerek suyu içtikten sonra içine bir altın bırakmaya başladı. Öyle ki dönüp dolaşmam bitince, belimdeki bakır kutuda yüz dinardan fazla para toplandı. Sonra Mukaddem Güve Ahmed bana “Bağdat’ta oturduğun sürece, bize içmek için su sunduğunda aynı karşılığı alacaksın!” dedi. Böylece, birkaç gün içinde, bakır kutum birkaç kez doldu; dinarları saydım ve bin dinardan fazla para toplandığını gördüm! O zaman kendi kendime “Ey saka, artık ülkene dönme zamanı geldi! Çünkü yabancı bir ülkede bulunmaktansa, kendi ülkende olmak daha hayırlıdır! Sonra borçların da var; gidip onları ödemen gerek!” dedim. O zaman Divan’a doğru yöneldim; orada beni artık tanıyor, bana saygı duyuyorlardı. Orada benim iyiliksever koruyucumu buldum ve ondan izin almak üzere içeri girdim...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz elli birinci gece olunca, demiş ki:</i></p>

  <br/>

  <p>... iyiliksever koruyucumu bularak ona şu dizeleri okudum:</p>

  <div class="gir1">
    <p>Yabancı topraklardaki yabancıların hanesi rüzgârlar üzerine inşa edilmiş binalara benzer.</p>

    <p>Rüzgâr eser, bina çöker, yabancı onu terk eder! En doğrusu onu inşa etmemektir.</p>
  </div>

  <p>Sonra ona “İşte zaten Kahire’ye hareket etmek üzere olan bir kervan var, ülkeme dönmek için ona katılmak isterdim!” dedim. O zaman bana bir katır ve yüz dinar vererek “Ey şeyh, kendimce, ben de sana gizli bir görev vermek isterdim. Kahire’de çok kimse tanır mısın?” diye sordu. Ona “Orada oturan tüm cömert kişileri tanırım!” diye yanıt verdim. Bana “O zaman şu mektubu al ve onu benim eski yoldaşım Cıva Ali’nin ellerine teslim et. Ona benim tarafımdan ‘Ağabeyin sana selamlarını ve iyi dileklerini yolluyor! Şimdi kendisi Halife Harun Reşid’in hizmetindedir!’ de!” dedi.</p>

  <p>O zaman mektubu aldım, Mukaddem Ahmed’in elini öptüm ve Kahire’ye gitmek üzere yola çıktım ve beş gün içinde ulaştım. İşe, gidip alacaklılarımı bulmakla başladım ve Güve Ahmed sayesinde Bağdat’ta ele geçirdiğim bütün parayı onlara dağıttım. Ondan sonra deri önlüğümü taktım, tulumumu sırtıma vurdum ve şimdi gördüğün gibi, efendim, önceki gibi, saka oldum. Ama Kahire’nin her yanında aradığım halde, Güve Ahmed’in dostu Cıva Ali’yi bulup her zaman ceketimin astarında taşıdığım mektubu veremedim.</p>

  <p>Ve işte, efendim, müşterilerimden en cömerdi ile geçirdiğim serüven budur!</p>

  <p>Saka öyküsünü anlatmayı bitirince, Cıva Ali ayağa kalkıp onu, kendi kardeşini öper gibi öpmüş; ve “Ey saka kardeşim, sana biraz önce gösterdiğim kabalıktan ötürü beni bağışla! Senin Bağdat’ta rastladığın ve kesinlikle benden cömert olan kişi, benim eski komutanımdı! Senin aradığın Güve Ahmed’in yakın arkadaşı Cıva Ali benim! Ruhun neşelensin, gözlerin ve gönlün serinlesin, ağabeyimin mektubunu da bana ver!” demiş. Bunun üzerine saka, ona mektubu vermiş; o da açarak şu satırları okumuş:</p>

  <div class="gir1">
    <p>Mukaddem Ahmed’den Çocuklarının En Ünlüsü ve Birinci Geleni Cıva Ali’ye selam!</p>

    <p>Ey en yakışıklıların bezeği, sana rüzgârlarla uçarak gelen bir kâğıt üzerine yazıyorum.</p>

    <p>Eğer ben bir kuş olsaydım, uçmak arzusuyla kollarına doğru yol alırdım! Ama kanatları kesilmiş bir kuş hâlâ uçabilir mi?</p>

    <p>Bil ki, gerçekte, ey en yakışıklı, ben şimdi Deve Sırtı Eyüb’ün kırk yiğit kişisinin komutanıyım. Bunların hepsi, senin gibi, binlerce harika çarpışmanın eski kahraman yiğitleridir. Ve ben, efendimiz Halife Harun Reşid tarafından kentin ve kenar mahallelerin sorumlusu olarak bin dinar maaşla Sağ Kol’un güvenlik amiri atandım. Tabii ki, benimle iyi koşullar içinde kalmak isteyenlerin verdikleri olağan ve olağandışı gelirler bunun dışındadır.</p>

    <p>Eğer sen, ey en değerli kişi, dehanın aradığı geniş bir meydan bulmak ve kendine onurların ve zenginliklerin kapısını açmak istiyorsan, gelip Bağdat’ta eski dostunu araman yeter! Burada kuşkusuz büyük işler göreceksin, ben de sana halifenin lütuflarını sağlayacağım ve şanına ve dostluğumuza uygun ve de benimki kadar önemli bir yer bulacağımı vaat ederim.</p>

    <p>Gel öyleyse, oğlum, gel bana katıl ve arzulanan varlığınla gönlümü ferahlat!</p>

    <p>Ve Tanrı’nın bağışı ve kutsamaları senin üzerine olsun; ya Ali!</p>
  </div>

  <p>Cıva Ali ağabeyi Güve Ahmed’in mektubunu okuyunca, sevinç ve heyecandan sıçramış ve uzun sopasını bir eline, mektubu öbür eline alarak çeşmenin merdivenleri üzerinde garip bir raksa başlamış. Sonra birçok kez öptüğü mektubu alnına götürmüş; sonra deri çantasında ne kadar altın para varsa çıkarıp getirdiği iyi haberden ve hizmetinden dolayı sakaya vermiş. Sonra da ivedi, yeraltındaki gizli yerde buluştuğu çetesinin kabadayılarına çabucak Bağdat’a hareket edeceğini bildirmeye gitmiş.</p>

  <p>Onların arasına karışınca, kendilerine “Çocuklarım, sizi birbirinize emanet ediyorum!” demiş. O zaman baş yardımcısı “Nasıl usta! Demek ki, bizi terk ediyorsun!” diye haykırmış. O da “Bahtım beni ağabeyim Güve Ahmed’in elleri arasında Bağdat’ta bekliyor!” diye yanıt vermiş. “Şu an bizim için çok zor! Yiyecek ambarımız boş! Sensiz bilmem ki ne yaparız!” deyince de; “Daha Bağdat’a ulaşmadan önce Şam’dayken, size gönderilmek üzere tüm ihtiyaçlarınızı karşılayacak tedarikte bulunacağım! Sakın korkunuz olmasın, çocuklarım!” diye yanıt vermiş. Sonra taşıdığı giysileri çıkarmış, abdestini almış ve bedenini saran bir giysiyle yenleri geniş büyük bir gezi harmaniyesine bürünmüş, deri kemerine iki hançer bir bıçak sokmuş, başına şık bir fes geçirmiş, eline de kırk iki arışlık birbirine geçmiş kamışlardan oluşmuş büyük bir mızrak almış. Ve atının sırtına atlayarak yola koyulmuş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz elli ikinci gece olunca, demiş ki:</i></p>

  <br/>

  <p>Kahire’den henüz ayrılmışken, yola koyulmuş bir kervan görmüş; ona ulaşınca, soruşturup Şam’a uğrayarak Bağdat’a doğru yol almakta olduğunu anlamış. Bu kervan çok zengin birisi olan Şam tacirler kâhyasının düzenlediği bir kervan olup Mekke’den ülkesine doğru yol almakta imiş. Böylece genç, yakışıklı ve yüzünde henüz tüyler bile bitmemiş olan Ali, tacirler kâhyasının, devecilerin ve katırcıların pek hoşuna gitmiş ve geceleyin her birinin çeşitli girişimlerine karşın, kendini savunmasını bilmiş ve onları Bedevilere, soygunculara ve çöl arslanlarına karşı koruyarak epeyce hizmette bulunmuş; öylesine ki, Şam’a ulaştıklarında hepsi minnettarlıklarını ona beşer altın dinar ödeyerek göstermişler; ve tacirler kâhyası da ona bin dinar vermiş. Kahire’deki arkadaşlarını unutmamış olan Ali de, üzerinde sadece yolculuk için gerekli olan miktarı alıkoyarak neredeyse bu paranın tamamını onlara yollamış. Sonra da yolunu sürdürerek Bağdat’a ulaşmış.</p>

  <p>İşte Kahireli Cıva Ali’nin ülkesini terk edip ağabeyi, yiğitlerin eski başkanı Güve Ahmed’in ellerinde bahtını Bağdat’ta aramaya gelmesi böyle olmuş.</p>

  <p>Kente girdiği andan başlayarak dostunun ikamet yerini aramaya başlamış; ve birçok kişiye sorduğu halde, ne kendisine gösterebilmişler ne de göstermek istemişler. Böylece, En-Nefz denilen, hepsinden küçük olan Kavruk Mahmud dedikleri birinin yönetiminde genç çocukların oyun oynadığı bir meydana ulaşmış. Bu küçük Kavruk Mahmud, Zeyneb’in evli olan kız kardeşinin oğlu imiş. Ve Cıva Ali kendi kendine “Ya Ali, haberlerin çoğu çocuklardan öğrenilir!” demiş ve çocukları yöresine çekmek için, bir tatlıcı tacirinin dükkânına doğru ilerlemiş ve oradan büyük bir parça susam helvası satın almış; sonra oynayan küçük çocuklara yaklaşmış ve onlara “İçinizden hanginiz hâlâ sıcak olan şu helvadan ister?” diye haykırmış. Ama Kavruk Mahmud çocukları ilerlemekten alıkoymuş ve tek başına Ali’nin önüne gelip ona “Ver bakalım helvayı!” demiş. O zaman Ali helva parçasını vermiş ve yavaşça eline de bir gümüş para kaydırmış. Ama Kavruk parayı görünce, adamın bunu, kendisini tavlayıp yoldan çıkarmak için verdiğini sanarak, ona “Defol! Ben kendimi satmıyorum! Ben öyle alçakça işler yapmam! İstersen beni öteki çocuklara sor, sana yanıt versinler!” diye haykırmış. O anda alçaklık ya da benzeri herhangi bir şey düşünmeyen Cıva Ali “Çocuğum, sana verdiğim bu para senden edinmek istediğim ufak bir bilginin bedelidir; böyle yapmamın nedeni, yiğit kişilerin başka yiğitlere bir hizmet gördürmek istediklerinde daima karşılığını ödediğini bildiğimdendir. Sen, sadece bana, Mukaddem Güve Ahmed’in evinin nerede olduğunu söyleyebilir misin?” demiş. Kavruk “Benden istediğin sadece buysa, iş kolay! Senin önünden yürüyeyim, Güve Ahmed’in evinin önüne gelince, çıplak ayak parmaklarımla bir taş yakalar ve kapısına fırlatırım. Böylece kimse benim sana evi gösterdiğimi anlayamaz. Sen de Güve Ahmed’in evini öğrenmiş olursun!” diye yanıt vermiş. Ve gerçekten Cıva Ali’nin önünden yürümeye başlamış, bir süre sonra, çıplak ayak parmaklarıyla bir taş yakalayarak yerinden oynamadan, bunu bir evin kapısına fırlatmış! Cıva da onun bu tedbirliliğine ve erken gelişmişliğine, ustalığına, güvensizliğine, kötü eğilimine, kurnazlığının inceliğine şaşakalmış; ve “İnşallah ya Mahmud, ben bir gün muhafız komutanı ya da güvenlik sorumlusu olursam, yiğitlerimi seçerken ilk kez seni düşüneceğim!” demiş. Sonra da Güve Ahmed’in evinin kapısını çalmış.</p>

  <p>Güve Ahmed kapısının çalındığını işitince, heyecanının sınırında ayağa fırlamış ve vekili Deve Sırtı’na seslenerek “Ey Deve Sırtı, çabuk git, erkeklerin en güzeline kapıyı aç! Kapımı çalan benim Kahire’deki eski vekilim Cıva Ali’den başkası olamaz! Kapı çalışından onu tanıdım!” demiş. Ve Deve Sırtı, orada bulunanın Cıva Ali’den başkası olamayacağından bir an bile kuşku duymamış; ve hemen ona kapıyı açıp Güve Ahmed’in yanına götürmek için fırlamış. İki eski dost birbirlerini sevgiyle kucaklamışlar; ve Güve Ahmed, ilk heyecan geçip selamlar alınıp verildikten sonra; onu kırk muhafızıyla tanıştırmış; onlar da kardeş bilerek ona hoş geldin demişler. Bundan sonra Güve Ahmed, onu “Halife beni Sağ Kol’un amiri yapıp adamlarımı donatırken, bu giysiyi senin için saklamıştım; nasıl olsa şu veya bu gün seni bulurum diye!” diyerek onu şahane bir giysiyle donatmış. Sonra onu aralarındaki onur yerine oturtmuş; ve onun gelişini kutlamak için görülmedik bir şölen düzenletmiş; ve hepsi birden bütün gece yiyip içmeye ve eğlenmeye koyulmuş.</p>

  <p>Ertesi sabah, Ahmed için kırk adamıyla birlikte Divan’da bulunma saati gelince, dostu Ali’ye “Ya Ali, Bağdat’ta bulunuşunun ilk gününde senin tedbirli olman gerek! Burada oturan yapışkan kişilerin dikkatlerini çekmemek için evden dışarı çıkmamaya özen göster! Bağdat’ı sakın Kahire sanma! Bağdat halifenin oturduğu yerdir; Mısır’da sineklerin kaynaştığı gibi burada da casuslar, dolandırıcılar ve alçaklar kaynaşır!” demiş. Ve Cıva Ali “Ağabey, ben, eve kapatılmış bir bakire gibi oturmak için mi buraya geldim?” diye yanıt vermiş. Ama Güve Ahmed ona sabır önermiş ve okçularının başında Divan’a gitmiş.</p>

  <p>Cıva Ali’ye gelince...</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama dört yüz elli üçüncü gece olunca, demiş ki:</i></p>

  <br/>

  <p>Cıva Ali’ye gelince, dostunun evinde üç gün kapalı kalma sabrını göstermiş. Ama dördüncü gün, yüreğinin sıkıştığını ve bağrının daraldığını duyumsamış ve Güve Ahmed’e, kendisi için onu ünlü kılacak ve halifenin lütuflarını kazanacak işler yapmanın zamanı gelip gelmediğini sormuş. Ahmed de “Her şeyin zamanı vardır, oğlum! Seninle uğraşma işini tümüyle bana bırak ve bir şeyler yapmana bile gerek kalmadan halifenin senin varlığından haberli kılınmasını sağlamamı bekle!” diyerek yanıt vermiş.</p>

  <p>Ama Güve Ahmed o gün dışarı çıkar çıkmaz, Cıva Ali de artık orada kalamamış ve kendi kendine “Çıkıp sadece biraz hava soluyarak göğsüme ferahlık sağlamak istiyorum!” demiş; ve evi terk etmiş ve bir yerden bir başka yere dalarak, bazen bir tatlıcının önünde durarak bir parça tatlı ya da bir aşçının önünde durarak bir lokma yemek üzere Bağdat’ın sokaklarını dolaşmaya başlamış. Birdenbire kırmızı ipekli giysilerle ve beyaz yün kalpaklarla ve iri kılıçlarla donanmış kırk zenciden oluşmuş bir alayın geçmekte olduğunu görmüş. Bunlar düzenli biçimde, ikişer ikişer yürüyorlarmış; ve arkalarında da, zengin koşumlu bir katıra binmiş, çelik zırhlı bir giysiye bürünmüş, şaşaa ve zafer içinde, güvercinlerin sorumlusu Fındıkçı Delile ilerliyormuş.</p>

  <p>Kadın o sırada Divan’dan çıkmış, hana dönüyormuş. Ama tam Cıva Ali’nin önünden geçerken, onun güzelliğiyle, gençliğiyle, endamının inceliğiyle, zarif görünüşüyle ve özellikle bakışının anlatımından yana düşmanı Güve Ahmed’e çok benzemesiyle etkilenerek şaşırmış kalmış. Ve hemen zencilerinden birine birkaç söz söyleyerek gizlice çarşı tacirlerinden bu güzel, genç delikanlının adını ve durumunu öğrenmesini istemiş; ama kimse onun hakkında bilgi verememiş. Delile handaki köşküne gittiği zaman da, kızı Zeyneb’i çağırmış ve ona, fala bakılan kum tepsisini getirmesini söylemiş; sonra da “Kızım, çarşıda genç bir adama rastladım; öyle güzeldi ki, güzellik bile onu gözdelerinden biri seçerdi! Ama, kızım, bakışı tuhaf şekilde düşmanımız Güve Ahmed’inkilere benziyordu! Korkarım ki, çarşıda kimsenin hakkında bilgi sahibi olmadığı bu yabancı, bize kötü bir oyun oynamak için gelmiştir! Bundan dolayı onun hakkında kum falına bakacağım!” demiş.</p>

  <p>Bu sözleri söyledikten sonra, fala bakanların âdeti üzere, kumu karıştırmış, tılsımlı sözcükler mırıldanarak kum üzerine İbranice harfler çizmiş; sonra da, bir büyü kitabına bakarak sayılar yazmış ve cebir işaretleri yapmış ve kızına dönerek, ona “Kızım, bu güzel genç adamın Kahireli Cıva Ali adlı biri olduğu anlaşılıyor! Bizim düşmanımız Güve Ahmed’in dostu ve Bağdat’a sadece bize karşı bazı kötü oyunlar düzenlemek ve kendisini sarhoş ederek ve giysilerini soyarak ona ve kırk adamına karşı oynadığın oyunun öcünü almak için geldiği falda çıktı. Zaten Güve Ahmed’in evinde oturuyor” demiş. Ama kızı Zeyneb, ona “Anacığım, nedir bu çocuğun durumu yani? Sakalı bitmemiş bir gence neden bu kadar önem veriyorsun?” diye yanıt vermiş. O da “Kum falı, bana, fazladan, bu çocuğun talihi ile benim ve senin talihlerimizin çatışacağını gösteriyor!” demiş. Kız da “Görürüz bakalım anacığım!” demiş. Bakışlarını sürme çubuğuyla iyiyce yumuşattıktan sonra kokulu siyah rastıkla kaşlarını birleştirmiş ve en güzel giysilerinden biriyle donandıktan sonra, sözü geçen bu genç adamla rastlaşmak dileğiyle evden çıkmış.</p>

  <p>Yavaş yavaş Bağdat çarşılarını dolaşmaya başlamış; kalçalarını sallıyor, ince peçesinin altında gözleri fır dönüyormuş; ve kalpleri parçalayan bakışlar fırlatarak, kimine gülüp, kimine sesssiz vaatlerde bulunup, yeğni davranışlar, kırıtkanlık, cilve, gözlerle yanıt vermeler, kaşlarla soru sormalar, kirpiklerle öldürmeler, bileziklerin ve halhalların musikisiyle uyandırmalar ve yürek yakmalarla sürdürdüğü yürüyüşün sonunda, bir künefe tacirinin camekânı önünde Cıva Ali’yi görmüş ve güzelliğine kendi gözleriyle tanık olmuş. O zaman genç adamın yanına yaklaşmış, sanki farkında değilmiş gibi bir omuz darbesi indirerek onu tuzağa düşürmüş ve sanki kendisine çarpmışlar da gücenmiş gibi oğlana “Yaşasın körler, ey keskin görüşlü!” demiş.</p>

  <p>Bu sözleri duyunca Cıva Ali, kendisini bir baştan öte başa bakışıyla delip geçen güzel genç kızı görerek gülmekle yetinmiş ve “Oh! Ne kadar güzelsin, ey genç kız! Sen kime aitsin?” demiş. Kız, peçe altında gözlerini yarı kapayarak “Sana benzeyen tüm yakışıklılara!” diye yanıt vermiş. Cıva Ali de “Bakire misin, evli mi?” diye sormuş. Kız “Şansın var ki, evliyim!” diye yanıt vermiş. Oğlan “Öyleyse, bende mi, sende mi buluşacağız?” diye sorunca, kız “Benim evimde olmasını isterim! Bil ki ben bir tacirle evliyim; ve de bir tacir kızıyım. Ve bugün, kocam bir haftadır kentte bulunmadığından ilk kez evden çıkabilmiş bulunuyorum. Ben, o gideli beri eğlenmek istiyor, mutfağımdaki aşçıya çok iştah verici yemekler hazırlamasını söylüyorum. Ama en güzel yemekler bile dost toplulukları olmadan gereğince lezzetli bulunmadığından, senin kadar yakışıklı ve iyi yetişmiş birini yemeğimi paylaşmak ve benimle geceyi birlikte geçirmek üzere aramak için evden çıkmış bulunuyorum!” deyip “Seni gördüm, aşkın gönlümü sardı! Sen de benim ruhumu şenlendirilmeye layık bulup yüreğimi avutmak ve benim evimde bir lokma bir şey yemek ister miydin?...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz elli dördüncü gece olunca, demiş ki:</i></p>

  <br/>

  <p>“Ve evimde bir lokma bir şey yemek ister miydin?” diye sormuş. O da “Davet olununca, reddedilemez!” diye yanıt vermiş. Bunun üzerine kız önünden yürümüş; oğlan da belli bir aralıkla sokaklar boyunca onu izlemiş.</p>

  <p>Oysa, oğlan, onun ardında böylece yol alırken şöyle düşünüyormuş: “Ya Ali, bu kente yeni gelmiş bir yabancı olarak çok tedbirsiz davranıyorsun! Uykuya dalmışken, birdenbire eve dönebilecek olan kocanın seni bastırarak başını belaya sokmayacağını kim bilebilir? Senden öç almak için horozunu ve kuluçkalık yumurtalarını kestirmez mi acaba? Zaten bilgeler ‘Konuk olduğu yabancı bir ülkede zina işleyen kişi Büyük Konuksever tarafından cezalandırılır!’ dememiş midir? Dolayısıyla senin, kızdan, birkaç ince sözcükle özür dileyerek uzaklaşman daha doğru olacaktır!” Sapa bir yere ulaştıklarında da, bir an durmalarından yararlanarak kıza yaklaşmış ve ona “Ey genç kız, bak, şu dinarı al, buluşmamızı bir başka güne bırakalım, olmaz mı!” demiş. Kız “En Yüce Varlık adına! Bugün sen kesinlikle benim konuğum olacaksın! Çünkü hiçbir zaman bugünkü kadar çeşitli çabalar ve zorlu oyunlar için kendimi uygun görmemiştim!” diye yanıt vermiş. Bunun üzerine, oğlan onu izlemiş ve onunla birlikte kapısı güçlü ağaç kilitlerle kapatılmış büyük bir evin önünde durmuşlar. Ve genç kız cebinde anahtar ararmış gibi bir hareket yapmış; sonra, umutsuzca “Anahtarımı yitirmişim işte! Şimdi acaba kapıyı nasıl açmalı?” diye haykırmış. Sonra onu işe koşma fikri aklına gelmişçesine “Şunu sen açsana!” demiş. Oğlan “Anahtarı olmayan bir kilidi nasıl açarım? Doğrusu zorlayarak açmayı da pek istemem!” demiş. Yanıt olarak, kız ona yarı saydam peçesinin içinden iki iri gözle öylesine bakmış ki, oğlanın en derindeki tüm kilitlerini açıvermiş; sonra da “Senin dokunman yeter, göreceksin ki hemen açılacaktır!” demiş. Cıva Ali, elini tahta kilit üzerine koymuş. Zeyneb de çabucak Musa’nın anasının adını fısıldamış! Ve birdenbire kilit açılmış ve kapı aralanmış. İkisi birlikte içeri girmişler, kız onu güzel silahlarla ve değerli halılarla kaplı bir odaya götürmüş ve orada oturtmuş. Fazla gecikmeden sofrayı sermiş ve onun yanına oturmuş ve onunla birlikte yemek yemeye başlamış ve oğlanın dudakları arasına lokmaları kendi eliyle uzatmış; kendisine dokunmasına izin vermeksizin ya da kaçamak bir öpücük, bir ısırık ya da bir çimdiriğe izin vermeksizin onunla eğlenmeye ve içmeye koyulmuş; kızı öpmek için oğlan her uzanışında kız elini genç adamın dudağı ile kendi yanağı arasına koyuyor, öpücük böylece ancak ele dokunuyormuş. Ve onun gittikçe sıklaşan isteklerine karşı, kız “Doyuma, tamamıyla ancak geceleyin ulaşılır!” diyormuş.</p>

  <p>Yemek bu şekilde tamamlanmış; kalkıp el yıkamışlar ve avluya çıkıp kuyunun yanına oturmuşlar. Zeyneb yıkanmak için ipi ve makarayı kendisi kullanmak, kovayı kuyunun dibinden kendisi çekmek istemiş ama birdenbire bir feryat koparmış ve kuyunun bilezik taşı üzerine eğilmiş; büyük bir umutsuzluk içinde göğsünü dövmeye ve kollarını çırpmaya başlamış; Cıva da ona “Neyin var senin, gözümün nuru?” diye sormuş. Kız da “Parmağıma çok büyük gelen yakut yüzüğüm kaydı ve kuyunun dibine düştü. Kocam onu daha dün beş yüz dinara satın almıştı. Ben de onu çok büyük bularak balmumuyla daraltmıştım! Ama hiç işe yaramadı, bak işte kuyuya düştü!” diye yanıt vermiş. Sonra “Şimdi hemen soyunacak ve yüzüğü aramak için pek derin olmayan kuyuya ineceğim! Başını duvardan yana çevir de soyunabileyim!” diye eklemiş. Ama Cıva “Hanımım, ben burada iken senin kuyuya inmen bana utanç verir! Kuyunun dibine inip yüzüğünü ben arayacağım!” diye yanıt vermiş. Ve hemen baştan aşağı soyunarak, hurma lifinden yapılmış ipe iki eliyle asılarak ve kendini dengeleyerek, kovanın içinde, kuyunun dibine inmiş. Suya ulaşınca ipi bırakmış ve yüzüğü aramak üzere suyun içine dalmış; karanlıkta soğuk ve kara renkli su, omuzlarına kadar geliyormuş. Aynı anda Fettan Zeyneb, kovayı çabucak yukarı çekerek Cıvaya “Şimdi dostun Güve Ahmed’i yardımına çağırabilirsin!” diye haykırmış. Ve ardından kapıyı bile kapatmaksızın, Cıva’nın giysilerini birlikte alarak hemen evden çıkmış, anasının yanına dönmüş.</p>

  <p>Oysa, Zeyneb’in Cıva’yı sürüklediği ev, o sırada işleri dolayısıyla Bağdat’ta bulunmayan Divan’da görevli bir emire aitmiş. Tam da o sırada emir, evine dönmüş ve evin kapısını açık görünce, içeri bir hırsızın girmiş olduğu kanısına kapılmış ve seyisini çağırarak evin her yanında araştırmalar yapmaya başlamış; ama hiçbir şeyin alınıp götürülmediğini ve hırsızdan da hiçbir iz bulunmadığını görerek rahatlamakta gecikmemiş. Sonra da abdest almak istediğinden seyisine “İbriği al ve bana kuyudan taze su çek!” demiş. Seyis de kuyuya gidip kovayı aşağı sarkıtmış ve yeterince dolduğunu düşünerek çekmek istemiş; ama onu şaşılacak kadar ağır bulmuş. O zaman kuyunun dibine bakmış ve ifrit yerine koyduğu, belirgin olmayan bir şekil görmüş! Bunu görünce kovayı bırakıp, şaşkın “Ya Seydi, kuyuda bir ifrit var! Kovanın üzerine oturmuş!” diye haykırarak koşmaya başlamış. O zaman emir kendince “Nasıl bir şey bu?” diye sormuş; o da “Koskocaman ve siyah! Bir domuz gibi de homurdanıyor!” demiş. Emir de “Koş hemen dört Kur’an okuyucu bilgin ara, gelip bu ifrit üzerine okusunlar ve onu kuyudan çıkartsınlar!...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz elli beşinci gece olunca, demiş ki:</i></p>

  <br/>

  <p>“... Gelip bu ifrit üzerine okusunlar ve onu kuyudan çıkartsınlar!” demiş. Seyis de koşup dört Kur’an okuyucu bilgin aramış ve kuyunun başına getirmiş. Bunlar Kur’an’dan ifritlerle ilgili ayetler okumaya başlamışlar. O sırada seyisle efendisi ipi çekerek kovayı kuyudan yukarı çıkarmaya çalışıyorlarmış. Ve hepsi birden, aslında Cıva Ali’den başkası olmayan ifritin kovadan fırlayıp iki ayağı üzerinde durarak “Allahu Ekber!” diye haykırdığını duyunca, şaşkınlığın sınırına ulaşmışlar. Ve dört Kur’an okuyucu “Bu ifrit, Tanrı’nın adını andığına göre iman sahibi olanlardan biri!” demişler. Ama emir onun insan ırkından bir insan olduğunu anlamakta gecikmemiş; ve ona “Sen bir hırsız mısın?” diye sormuş. O da “Yok Vallahi! ama zavallı bir balıkçıyım! Dicle kıyısında uyurken düşüm azdı.<a href="../Text/dipnot.xhtml#Footnote0251" id="Feedback0251"><sup>[251]</sup></a> Uyanıp üstümü kirlenmiş görünce, yıkanmak için suya daldım; ama bir su çevrintisi beni suyun dibine sürükledi ve su dibindeki bir akıntı da bu kuyuya! Bahtımda sizin elinizle buradan çıkarılmam yazılı imiş!” diye yanıt vermiş. Emir bir an bile bu öykünün gerçekliğinden kuşku duymamış; ve “Yazılan başa gelir!” demiş. Ve bürünsün diye ona eski bir harmaniye vermiş; kuyunun soğuk sularında geçirdiği saatlere acıyarak onu evine yollamış.</p>

  <p>Cıva, onu çok merak etmekte olan Güve Ahmed’in evine ulaşıp öyküsünü anlatınca, onunla pek çok alay etmişler; özellikle de Deve Sırtı Eyüb “Vallahi! Sen nasıl olmuş da Kahire’de çete reisliği yapmışsın; sonra da gelip Bağdat’ta bir genç kız seni kandırıp çırılçıplak soyuyor?” diye zevklenip durmuş. Ve tam o sırada meslektaşını ziyarete gelen Felaket Hasan da, Cıva’ya “Ey saf Mısırlı, hiç değilse sana bu oyunu oynayan genç kızın adını biliyor musun, kimdir, kimin kızıdır?” diye sormuş. O da “Evet vallahi! Bir tacirin kızı ve bir başka tacirin de karısı! Adına gelince bana söylemedi” diye yanıt vermiş. Bu sözleri duyan Felaket Hasan, çınlayan bir kahkaha koparmış ve ona “Ben sana söyleyeyim! Senin evli bir kadın sandığın kişi, bakire bir kızdır, bilesin! Adı da Zeyneb’dir! Tacir kızı falan değil, Fındıkçı Delile denen bizim güvercin sorumlusunun kızıdır! O ve kızı bütün Bağdat’ı parmağında oynatırlar, ya Ali! Ağabeyine de oyun oynayarak giysilerini soyan aynı kişidir. Hem onun hem de şurada gördüğün kırk adamının!” demiş. Ve Cıva, derinden derine düşünürken, Felaket Hasan, ona “Şimdi ne yapmayı düşünüyorsun?” diye sorunca; “Onunla evlenmeyi! Çünkü, her şeye karşın, onu çılgınca seviyorum!” diye yanıt vermiş. Bunun üzerine Hasan, ona “Bu durumda, çocuğum, sana bunun yollarını göstermeye çalışacağım! Eğer sen, benim yardımım olmadan, bunca gözü pek bir tasarıyı gerçekleştireceğini sanıyorsan, şimdiden evlenme fikrinden vazgeç! Yüreğini bu ince kız konusunda yatıştır!” demiş. Cıva, “Ya Hasan, öğütlerinle bana yardımcı ol!” diye haykırmış. O da, kendisine “Tüm dost yüreğimle! Ama bundan sonra sadece benim avcumdan su içecek ve benim sancağım altında yürüyeceksin! Ben de, bu durumda, tasarının başarı sağlayacağını ve arzunun doyurulacağını sana vaat ediyorum!” demiş. Oğlan “Ya Hasan, ben senin emrin altında bir öğrencinim!” diye yanıt vermiş. Bunun üzerine Felaket ona “Öyleyse baştan aşağı soyunmakla işe başla!” demiş. Cıva da üzerindeki eski harmaniyeyi atıp içinden çırçıplak ortaya çıkmış.</p>

  <p>O zaman Felaket Hasan, içi zift dolu bir küp ve bir kavuk tüyü almış, bunlarla Cıva’nın bütün bedenini ve yüzünü karartmış, böylece onu bir zenciye benzetmiş; sonra, benzeyişi tamamlamak üzere dudaklarını ve göz kapaklarının kenarlarını canlı bir kırmızıyla boyamış, kısa bir süre kuruması için beklemiş ve babasının saygın mirasını bir peşkirle gizlemiş; sonra da, ona “İşte şimdi bir zenciye dönüştün, ya Ali! Aynı şekilde aşçı da olacaksın! Bil ki aslında Delile ile Zeyneb’in ve Süleyman’ın çoban köpeklerinin cinsinden olan kırk ak, kırk kara köpeğin beslenmeleriyle meşgul olan Delile’nin aşçısı da senin gibi zencidir! Onu bulmaya çalışacak ve onunla zenci dilinde konuşacaksın ve selamlaşmalardan sonra, ona ‘Çok var ki, zenci kardeş, bizim mayalanmış içkimiz olan o harika bozayı birlikte içmedik ve de kuzu kebabını yemedik! Bugün bir şölen çekelim kendimize!’ dersin! Ama sana işleri ve mutfaktaki görevlerinin bunu engelleyeceğini söyleyip o seni mutfağına çağıracaktır! O zaman, sen onu orada sarhoş etmeye, Delile ve kızı için yaptığı yemeklerin nitelikleri ve nicelikleri ve kırk zenciyle kırk ak, kırk kara köpeğin beslenmeleri ve özellikle mutfak anahtarlarının ve kilerin nerede bulunduğu hakkında sorular sormaya gayret edersin! Sana her şeyi söyleyecektir! Çünkü sarhoş, ayıkken asla anlatamayacağı şeyleri hiçbir şey saklamadan anlatır. Bir kez ondan bu çeşitli bilgileri aldıktan sonra, onu bengle uyutursun; onun elbiselerini giyersin, mutfak bıçaklarını kuşağına sokarsın! Azık sepetini alırsın; pazara gidip et ve sebze alırsın ve mutfağa dönersin; kilere girip tereyağ, zeytinyağ, pirinç ve benzer şeyleri alırsın, edindiğin bilgilere göre yemekleri pişirir ve hepsinin içine beng karıştırarak tabaklara koyarsın ve bunları götürüp Delile ile kızına ve kırk zenciyle kırk ak, kırk kara köpeğe yedirirsin ve böylece hepsini uyutursun. O zaman onların tüm eşya ve giyeceklerini soyar, bana getirirsin. Ama eğer, Zeyneb’i gerçekten eş edinmek istiyorsan, ayrıca, halifenin haberci kuşları kırk güvercini de alıp bir kafese doldurman ve onları da bana getirmen gerek!...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz elli altıncı gece olunca, demiş ki:</i></p>

  <br/>

  <p>Ayrıca, halifenin haberci kuşları kırk güvercini de alıp bir kafese doldurman ve onları bana getirmen gerek!” demiş.</p>

  <p>Bu sözleri işiterek Cıva Ali, yanıt olarak elini alnına götürmüş ve bir tek sözcük söylemeden, zenci aşçıyı aramaya koyulmuş. Ona çarşıda rastlamış, yanına yaklaşmış ve tanışma selamlaşmalarından sonra, onu boza içmeye çağırmış. Ama zenci işlerini bahane etmiş ve Ali’yi birlikte hana gelmeye çağırmış. Orada, Cıva, aynen Felaket Hasan’ın söylediklerine göre davranmış ve bir kez kendisini ağırlayan aşçıyı sarhoş edince, ona günün yemekleri hakkında sorular sormuş. Aşçı da “Ey zenci kardeş, her gün öğle yemeğinde, Sitti Delile ve Sitti Zeyneb için ayrı çeşitte ve ayrı çeşnide beşer tabak yemek hazırlamam gerek! Ve aynı miktarda ve çeşitteki yemeği akşam için de hazırlıyorum. Ama bugün için bana iki tabak daha fazla yemek hazırlamamı buyurdular. Öğle için hazırlayacağım yemekler şunlar: Mercimek, bezelye, çorba, koyun yahnisi ve gül şerbeti; ek olarak istedikleri iki yemek de: Ballı ve safranlı pirinç ve bir tabak şeker ve çiçekle donatılmış soyulmuş bademle karışık nar tanesi!” diye yanıt vermiş. Ali ona “Peki genellikle sofra düzeni nasıl oluyor?” diye sorunca da “Onların her biri için ayrı sofra örtüsü seriyorum!” demiş. “Ya kırk zenci?” diye sorunca da “Onlara suda haşlanmış, sonra da tereyağ ve soğanla kızartılmış bakla veriyorum; içecek olarak da bir testi boza onlara yetiyor!” diye yanıt vermiş. “Ya köpekler?” diye sorunca da “Bunların her birine yüz gram et ve hanımların sofrasından artan kemikleri veriyorum!” diye yanıt vermiş.</p>

  <p>Cıva bütün bu bilgileri aldıktan sonra, çabucak aşçının içkisine beng karıştırmış ve adam onu içince, yere kara bir manda gibi yığılmış. O zaman Cıva, bir çiviye asılı olan anahtarları almış, içlerinden soğan zarları ve tüylerle donanmış mutfak anahtarını ve tereyağı ve zeytinyağı bulaşıklarıyla belirli kiler anahtarını alarak ikisinin de kapılarını açmış ve Ali’nin kendi aşçısına benzerliğiyle aldanan kedinin kılavuzluğuyla, sanki çocukluğundan beri orada oturuyormuşçasına tüm hanı dolaşmış, yemekleri pişirmiş, sonra örtülerini sermiş ve hiç kimse yemeklerin çeşnisinin ya da aşçının değiştiğinin farkına varmadan, içlerine beng karıştırdıktan sonra, Delile ile Zeyneb’e, zencilerle köpeklere yemek götürmüş.</p>

  <p>Hepsi bu kadar!</p>

  <p>Cıva, handa herkesin uyuşturucunun etkisiyle uyuduklarını görünce, yaşlı kadını soymaya başlamış ve onu son derece çirkin ve nefret uyandırıcı bulmuş. Merasim giysisini ve miğferini almış ve sevgilisi Zeyneb’in odasına girmiş ve onu çırçıplak soymuş. Vücudunu harika ve şehvet uyandırıcı, bakımlı ve kendine özgü kokusu içinde bulmuş; fakat aklı başında birisi olduğundan, onun rızası olmadan hazinesine girmek istememiş; sadece orasına burasına dokunarak her yanını okşamış ve böylece gelecekteki zevklerinin ölçüsünü anlamaya çalışmış; ve son bir deneyden geçirmek üzere ayağının tabanını gıdıkladığında kendisine savurduğu bir tekmeyi yiyince, onun son derece duyarlı olduğunu anlamış. O zaman, doğasının niteliğini öğrenince, giysilerini üzerinden almış ve sonra gidip tüm zencileri soymuş; sonra da taraçaya çıkmış, güvercinliğe girmiş, bütün güvercinleri toplayarak bir kafese koymuş; ve yavaşça, kapıları kapamaksızın, Felaket Hasan’ın kendisini beklediği Güve Ahmed’in evine dönmüş; ve ona güvercinlerle birlikte bütün ganimetleri vermiş. Felaket Hasan da, becerisinden hayranlık duyarak, onu kutlamış ve evlenerek sahip olacağı Zeyneb için kendisine yardım vaat etmiş.</p>

  <p>Fındıkçı Delile’ye gelince, kendisini bengin içine attığı uykudan uyanmış. Tüm duygularını toparlamak için bir süre beklemiş; ama, uyuya kalmış olduğunu anlayınca, iki ayağı üzerine sıçramış, ve her zamanki yaşlı kadın giysilerine bürünmüş ve ilkin güvercinliğe koşmuş ve güvercinliğin boşaltılmış olduğunu görmüş. Sonra hanın avlusuna inmiş ve köpekleri kulübelerinde uyur bulmuş. O zaman, öfke dolu, kızı Zeyneb’in odasına çıkmış ve onu, bir iple boynuna asılmış bir kâğıt olduğu halde çırılçıplak uyurken bulmuş: Kâğıdı açmış ve içinde yazılı bulunan şu sözleri okumuş: “Bunları yapan ben, Kahireli Cıva Ali’yim; benden başkası değil; ben yiğit, gözü pek, ince zekâlı, becerikli failiyim bütün bu işlerin!” Bunu okuyunca, Delile “Bu haytanın kilidi kırmadığını kim bilebilir!” diye düşünmüş. Ve merakla kızının üzerine eğilerek onu muayene etmiş ve kilidine dokunulmadığını görmüş. Bunu anlayınca biraz teselli bulmuş ve onu beng giderici koklatarak uyandırmış. Sonra ona, olup biten her şeyi anlatmış ve “Kızım, her şeye karşın şu Cıva’ya, pekâlâ kolayca yapabilecekken, kilidini kırmadığından dolayı minnet borçlusun! Kuşunu kanatacağı yerde halifenin güvercinlerini alıp götürmekle yetinmiş. Şimdi biz ne yapacağız?” diye eklemiş. Ama hemen güvercinleri elde etmenin bir yolunu bulmuş ve kızına “Beni burada bekle; yokluğum uzun sürmez!” demiş. Ve handan çıkıp Güve Ahmed’in evine doğru yollanmış ve kapıyı çalmış.</p>

  <p>Orada bulunan Felaket Hasan “Bu, Fındıkçı Delile’dir. Kapı çalışından onu tanırım. Koş ya Ali, ona kapıyı aç!” diye haykırmış. Ve Ali, Deve Sırtı yanında olduğu halde kapıyı açıp Delile’yi içeri sokmuş. Delile, yüzü güleç, orada bulunan herkesi selamlamış. O sırada, Felaket Hasan, Güve Ahmed ve ötekiler yere oturmuş sofra örtüsünün yöresinde kızartılmış güvercin, turp ve hıyardan oluşan yemeklerini yiyorlarmış. Delile içeri girince, Felaket ile Güve, ona duydukları saygıyla ayağa kalkmışlar ve kendisine “Ey zekâ dolu yaşlı hatun, ey anamız, otur da bizimle şu güvercinlerden ye! Senin için de epeyce var!” demişler. Bu sözleri işitince Delile’nin gözünde dünya kararır gibi olmuş ve “Hepiniz, halifenin çocuklarından bile değerli güvercinlerini çalıp kızartmaya utanmıyor musunuz?” diye haykırmış. Onlar da “Halifenin güvercinlerini kim çalmış, ey anamız?” diye sormuşlar. Kadın “Mısırlı Cıva Ali!” demiş. Ali de “Ey Zeyneb’in anası, bu güvercinleri kızartırken onların haberci kuşlar olduğunu bilmiyordum!” diye yanıt vermiş. “Her ne halse, işte sana geri döndüler!” deyip ona kızarmış güvercinlerden birini sunmuş; kadın onu dudaklarına götürmüş, biraz tatmış; sonra “Vallahi! Benim güvercinlerim hâlâ canlı! Bunların lezzeti başka! Çünkü ben onları miskle karışık tanelerle besledim, kokularından anlar ve tatlarını bilirim!” diye haykırmış.</p>

  <p>Delile’nin bu sözlerini duyunca, orada bulunanların hepsi gülmeye başlamışlar ve Felaket Hasan, ona “Anamız, senin güvercinlerin burada güvenlik içinde! Onları sana veririm ama, bir şartla!” demiş. Kadın “Söyle, ya Hasan! Senin tüm koşullarını peşinen kabul ediyorum; işte başım ellerine teslim...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz elli yedinci gece olunca, demiş ki:</i></p>

  <br/>

  <p>“Söyle, ya Hasan! Senin bütün koşullarını kabul ediyorum; işte başım ellerine teslim!” demiş. Hasan “Pekâlâ, eğer güvercinlerini geri almak istiyorsan, delikanlılarımızın birinciye geleni, Kahireli Cıva Ali’nin isteklerine boyun eğmen gerek!” demiş. O da “Neymiş istediği?” diye sormuş. Hasan da “Kızın Zeyneb’e evlenme yoluyla sahip olmak!” demiş. Kadın “Bu, benim ve onun için onurdur! Başım üzerine, gözüm üzerine olur! Ama, kızımı, onun isteğine karşın evermeye zorlamak istemem! Bunun için ilkin sen bana güvercinlerimi geri vermekle işe giriş! Çünkü, kandırmaca yoluyla kızımı kazanmak boşunadır! Kadınları kazanmanın yolları denenmelidir!” diye yanıt vermiş. O zaman Hasan, Ali’ye “Güvercinleri ona geri ver!” demiş. Cıva, kafesi Delile’ye vermiş; Delile de ona “Eğer şimdi, çocuğum, kızımla iyi niyetlerle birleşmek arzusundaysan, benimle konuşman gerekmez! Gidip dayısı balık kızartıcısı Zurayk ile görüşmelisin! Çünkü Zeyneb’in yasal koruyucusu odur; ve ne ben, ne de Zeyneb, onun olurunu almadan hiçbir şey yapamayız! Ama kızıma senden söz etmeyi ve seni kardeşim Zurayk ile tanıştırmayı vaat ederim!” demiş. Ve gülerek, kızı Zeyneb’e olup biteni anlatmak ve Cıva Ali’nin onunla evlenmek istediğini bildirmek üzere oradan ayrılmış. Zeyneb onu dinledikten sonra “Anacığım, bana sorarsan, bu evliliğe hayır demem; çünkü Ali iyi ve kibardır; ve dahası, uyurken pekâlâ kırabileceği bir şeyi kırmamakla bende çok iyi fikirler uyandırmıştır!” diye yanıt vermiş. Ama Delile “Kızım, kuvvetle inanıyorum ki, Ali, dayın Zurayk’tan olurunu almadan önce, bu uğurda uğraşırken, kollarını, bacaklarını, hatta hayatını kaybedebilir!” demiş. İşte onların durumları böyleymiş!</p>

  <p>Cıva Ali’ye gelince, Felaket Hasan’a “Söylesene bana, bu Zurayk kim? Dükkânı nerede? Öğreneyim ki, gidip hemen kız kardeşinin kızını evlenmek üzere ondan isteyeyim!” diye sormuş. Felaket de, “Oğlum, eğer bu Zurayk denen olağandışı serseriden bu izni almak zorundaysan, şu andan başlayarak Güzel Zeyneb hakkındaki tüm niyetlerinden vazgeçmen daha iyi olur! Bil ki, ya Ali, bu yaşlı Zurayk, şimdi balık kızartıcılığı yapsa da, bütün Irak’ta, benimkileri de, seninkileri de, hatta kardeşimiz Güve Ahmed’inkileri de geçen uğraşılarıyla tanınmış bir çetenin başında bulunmuştur! Öyle kurnaz bir dalaverecidir ki, hiç elini kıpırdatmadan, dağları delecek, gökten yıldızları toplayacak, ayın yüzünü süsleyen sürmeyi çalacak beceride olduğu söylenir. İçimizden hiçbiri, kurnazlıkta, kötülükte ve her tür hilebazlıkta onun eline su dökemez! Şimdi uslanmış olduğu doğrudur ve eski hırsızlık mesleğini ve çetebaşılığı reddederek bir dükkân açmış, balık kızartıcılığı yapmaktadır. Ama bu, yine de, onun geçmiş becerilerinden bir şeyler saklamış olmasına engel değildir. Ve sana, ya Ali, bu haydudun ince zekâsından bir örnek vermiş olmak için, müşterileri dükkânına çekmek ve balıklarını bozulmaktan kurtarmak üzere bulduğu son çareyi anlatmam yeter! Dükkânın girişinin orta yerine ipek bir kordonla içinde tüm serveti olan bin dinarı içeren bir kese asmıştır ve tellala çarşıda ‘Ey sizler, Irak’ın uğruları, Bağdat’ın hergeleleri, çöl haydutları, Mısır’ın hırsızları, haberiniz olsun! Ve siz, gökyüzünün ve yeraltının ifritleri ve ecinnileri, haberiniz olsun! Balık kızartıcı Zurayk’ın dükkânında asılı bulunan keseyi kim aşırırsa, onun yasal olarak sahibi olacaktır!’ diye bağırtmış. Tahmin edersin ki, böylesi bir ilan yapılınca, dükkâna müşteriler koşuşup keseyi kaldırmayı deneyeceklerdir! Ama içlerinde en ustaları bile bunda başarı sağlayamamışlar; çünkü kurnaz Zurayk, göze çarpmayan bir ip marifetiyle asılan kesenin yerini değiştiriyormuş. Hafifçe de olsa biri keseye dokununca, çıngırak ve zilleri harekete getiren bir sistem bulunduğundan, gürültüyü duyar duymaz, Zurayk dükkânın dibinde de bulunsa, bir müşteriyle uğraşıyor da olsa, kese çalınmadan zamanında yetişip kurtarıyormuş. O zaman yere eğilip her zaman dükkânda bir kenarda duran, halat bağlayıcı kurşun topaklardan birini alıp bütün gücüyle girişimcinin üzerine fırlatıyor; bunlardan kolunu, bacağını, hatta başını sakatlamadan kurtaranlar seyrek görülüyormuş. Böylece, ya Ali! Ya geberip giden ya da sakat kalan ve adı bile unutulan bu kişilerin durumuna düşmek istemiyorsan, gel bu işten vazgeç! Bu durumda olan bir alçakla baş edemezsin! Senin yerinde olsaydım, Zeyneb’i ve Zeyneb ile evlenmeyi unuturdum; çünkü unutmak mutluluğun başıdır; ve bir şeyi unutmuş olan kişi, pekâlâ artık onsuz yaşayabilir!” demiş.</p>

  <p>Cıva Ali, tedbirli Felaket Hasan’ın bu sözlerini duyunca “Hayır, vallahi! Ben, koyu renkli gözleri, aşırı duyarlığı, olağandışı yapısıyla bu genç kızı asla unutamam! Bu, benim gibi bir kişi için haysiyetsizlik olur! Benim için gidip bu keseyi çalmak ve bu yaşlı hayduda, çalınan kese karşılığı genç kızı şart koşup onunla evlenmeyi sağlamaktan başka çare yok!” diye haykırmış. Ve hemen gidip genç kadınların giyindiği giysilerden satın alarak gözlerini sürmeyle belirgin hale getirmiş; tenine ve ellerine kına sürdükten sonra bu giysileri sırtına giymiş. Bundan sonra, yüzüne alçakgönüllülükle ipek bir peçe takmış ve kadınlar gibi yürümek için birkaç deney yaptıktan sonra, çok başarılı olduğunu görmüş. Ama bu kadar şey yapmakla kalmamış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz elli sekizinci gece olunca, demiş ki:</i></p>

  <br/>

  <p>Ama bu kadar şey yapmakla kalmamış! Bir koyun getirtmiş; onu boğazlatmış, kanını toplamış, işkembesini çıkarmış, bu işkembeyi kanla doldurmuş; ve bunu karnına, kendine hamile bir kadın görüntüsü verecek şekilde giysisinin altına yerleştirmiş. Sonra da iki piliç boğazlatmış, taşlıklarını çıkarmış, iki taşlığı da sütle doldurmuş ve her birini iri memeler gibi görünecek şekilde göğsüne yerleştirmiş; ve dahası! Noksan bir şey kalmasın diye çok sayıda peşkir alıp bunları kolalayarak ıslak ıslak belinin ardına sarmış; öyle ki bunlar kurudukları zaman sert ve iri bir görünüm alacaklarmış! Böylece şekil değiştirerek, Cıva, sokağa çıkmış; ve ağır ağır balık kızartıcısı Zurayk’ın dükkânına doğru yollanmış; yolda ilerlerken onu gören erkekler “Ya Allah! Şu art yuvarların iriliğine bakın!” diyorlarmış.</p>

  <p>Bir süre yol aldıktan sonra Cıva, özellikle kolalanmış peşkirlerin katılaşmaları dolayısıyla çok incittiğinden, kendini sıkılmış bularak, eşeğiyle geçmekte olan bir eşekçiyi çağırmış ve kan dolu işkembeye ve göğsüne yerleştirdiği süt dolu taşlıklara zarar vermemek için dikkatle eşeğin üzerinde tünemiş ve bu şekilde balık kızartılan dükkânın önüne gelmiş ve gerçekten orada giriş yerinin üzerinde asılı bulunan torbayı görmüş. Zurayk da bir yandan balık kızartırken, bir yandan da öteki gözüyle gelip giden müşterileri ve de yoldan geçenlere bakıyormuş. O zaman Cıva eşekçiye “Ya eşekçi, koku alma duygum, kızartılan balıklardan etkilendi; aşerdiğimden şu balıkları canım çekti! Hemen gidip bana bir tane bul da yiyeyim! Yoksa hiç kuşkusuz yol ortasında doğuracağım!” demiş. Bunun üzerine eşekçi hayvanı dükkânın önünde durdurmuş ve Zurayk’a “Bana çabuk şu hamile kadın için kızartılmış bir balık ver! Yoksa, bu kızartma kokusundan, çocuğu içinde çılgınca dolanmaya başlamış, neredeyse fırlayacakmış!” demiş. Yaşlı balık kızartıcısı da “Bekle biraz! Balıklar henüz pişmedi. Eğer beklemek istemiyorsan, bana sırtının genişliğini göster!” demiş. Eşekçi de “Bana şu vitrindekilerden bir tane ver!” demiş. O da “Orada gördüklerin satılık değil!” diye yanıt vermiş. Sonra sözde hamile kadının eşeğinden inmesine yardım eden, sonra da gelip meraklı bir bekleyişle camekânın önünde duran eşekçiye artık önem vermeksizin, bir yandan ocaktaki balıkları çevirirken, öte yandan da bir şarkı tutturarak malının tanıtımını yapmaya başlamış:</p>

  <div class="gir1">
    <p>İnce zevklilerin yemeğidir, bu su kuşlarının eti!</p>

    <p>Bir bakır parçasına altın alıyorsunuz, gümüş alıyorsunuz!</p>

    <p>İçine aldığı zeytinyağıyla kavrulurken keyifle kıvrılan balıklar.</p>

    <p>Ey ince zevklilerin yemeği!</p>
  </div>

  <p>Zurayk bu tarzda bağırıp şarkı söylerken, hamile kadın ansızın büyük bir feryat koparmış, giysisinden aşağıya doğru bir kan dalgası boşalarak dükkânın her yanını sarmış; bir yandan da acıyla “Ay! Ay! Uy! Uy! İçimin meyvesi! Ay! Omzum çatlıyor! Ah! Yanım yörem! Ah! Çocuğum!” diye inlemiş.</p>

  <p>Bunun üzerine eşekçi, Zurayk’a “Görüyorsun işte, vay sakallı felaket! Sana söylemiştim! İstediğini vermemekle sonunda çocuğu düşürttün! Allah’ın ve kocasının karşısında sen sorumlusun!” diye haykırmış. Bunun üzerine, biraz bu olaydan ve kadından boşalan kandan lekelenmekten korkan Zurayk, dükkânın dibine çekilmiş ve bir an için giriş yerinde asılı bulunan kesesini gözden yitirmiş. Cıva, keseyi ele geçirmek için bu kısa andan yararlanmış; ama daha elini sürer sürmez, olağandışı bir zil gürültüsü duyulmuş ve dükkânın her yanından çıngırak, çan ve eski püskü demir parçalarından çıkan sesler çınlayarak Zurayk’ı girişimden haberli kılmış; o da koşup gelerek Cıva’nın keseye doğru uzanan elini görünce, bir bakışta kendisine oynanan oyunun farkına varmış ve büyük bir kurşun külçesi yakalayarak Cıva’nın karnına doğru fırlatmış ve “Ah! Darağacı kaçkını! Yakala bakalım şunu!” diye haykırmış. Ve kurşun külçesi öylesine bir şiddetle Cıva’ya çarpmış ki, onu üstü başı kan ve taşlıklardan akan süt içinde sokağın ortasına yuvarlamış. Neredeyse canı çıkacakmış. Ama yine de kendini toparlayarak Güve Ahmed’in evine kadar gelebilmiş. Orada sonuç vermeyen girişimini anlatmış; o sırada gelip geçenler Zurayk’ın dükkânının önüne toplanmış ve ona “Sen çarşıda bir esnaf mısın, yoksa meslekten savaşçı mısın? Mesleğini böyle kabadayılıklara baş vurmadan yap, şu herkesi baştan çıkaran keseyi de indir, böylece herkesi bela ve kötülüklerinden kurtar!” diye haykırmışlar.</p>

  <p>O da gülerek “Tanrı adına! Bismillah! Başım üstüne, gözüm üstüne!” demiş.</p>

  <p>Cıva Ali’ye gelince, eve dönüp kendini toparlayınca, tasarısını yerine getirmekten yılgınlık göstermemiş. Yıkanıp temizlenmiş, seyis kılığına girmiş; bir eline bir boş tabak, ötekine beş adet bakır para almış ve Zurayk’ın dükkânına gitmiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz elli dokuzuncu gece olunca, demiş ki:</i></p>

  <br/>

  <p>... Balık satın almak üzere Zurayk’ın dükkânına gitmiş. Zurayk’a beş bakır parayı uzatarak “Tabağıma balık doldur!” demiş. Zurayk da “Başım üstüne efendim!” diye yanıt vermiş; ve seyise, camekândaki tepside göstermelik olan balıktan vermek istemiş; ama seyis “Ben sıcağından istiyorum!” diyerek reddetmiş. Zurayk da “Ama öbürleri henüz kızarmadı! Biraz bekle de, ateşi canlandırayım!” diye yanıt vermiş. Ve dükkânın arka bölümüne gitmiş.</p>

  <p>Cıva elini keseye uzatmak için hemen bu andan yararlanmış; ama ansızın bütün dükkân çeşitli çan ve çıngırak ve demir parçalarının karma karışık sesleriyle çınlamış; ve Zurayk, dükkânın öteki ucuna sıçrayarak bir kurşun külçesi almış ve “Ah! Utanmaz haylaz! Seni tanımadım sanıyorsun, değil mi? Daha tabak tutuşun ve parayı uzatışından kim olduğunu anladım!” diye haykırarak tüm gücüyle düzmece seyisin başına fırlatmış. Ama Cıva, daha önce bir deneyim geçirdiğinden kendini kurşunun vuruşundan sakınmayı bilmiş ve çabucak başını eğerek, dükkândan kaçmış. O zaman ağır kurşun külçesi gidip yoldan geçmekte olan kadı’nın kölesinin başının üstünde taşıdığı içi yoğurt tabaklarıyla dolu tepsiye çarpmış! Ve yoğurtlar kölenin yüzüne, sakalına ve sarığıyla üstüne başına sıçramış. Dükkânın yöresine toplanan gelip geçenler, Zurayk’a “Bu kez, ey Zurayk, kadı sana kesende sakladığın sermayenin faizini ödetecek! Ey savaşçıların baş komutanı!” diye haykırmışlar.</p>

  <p>Cıva’ya gelince, Güve Ahmed’in evine gittiğinde, ona ve Felaket’e başarısız girişimini anlatmış, ama cesaretini yitirmemiş; çünkü Zeyneb’in aşkı onu yüreklendiriyormuş. Bu kez yılan oynatıcısı ve hokkabaz kılığına girerek Zurayk’ın dükkânının önüne gelmiş. Yere oturmuş ve torbasından başı kabarık, dili iğne gibi üç yılan çıkarmış ve onları zurnayla oynatmaya koyulmuş; arada bir de çıngıraklarla hokkabazlık oyunları yapıyormuş; sonra birdenbire, şiddetli bir hareketle en iri yılanı dükkânın ortasına Zurayk’ın ayaklarına fırlatmış; o da yılandan çekindiği kadar hiçbir şeyden çekinmediği için dükkânının dip yanına kaçmış; Cıva da, hemen keseye doğru fırlayıp onu çalmak istemiş. Ama Zurayk, tüm korkusuna karşın, bir yandan da keseyi gözetiyormuş; durumu görünce ilkin bir kurşun külçesini atıp yılanın başını ezmiş, ikinci bir kurşun külçesini de öbür eliyle Cıva’nın başına fırlatmışsa da, deneyimli delikanlı tam zamanında başını eğerek kendini korumuş ve kaçıp gitmiş; korkunç külçe de yoldan geçen yaşlı bir kadının başına çarparak onu hemen Tanrı’nın rahmetine kavuşturmuş. O zaman toplanan kalabalık “Ya Zurayk, bu yaptığın olacak iş değil vallahi! Şu uğursuz keseyi oradan indirmen gerek, yoksa zorla onu elinden alacağız! Kötülüklerinle yarattığın felaketler yeter olsun!” diye haykırmışlar. Zurayk da “Başım üstüne!” diyerek yanıt vermiş ve keseyi alıp evine götürmüş; kendi kendine “Zaten bu düzenbaz Cıva Ali, geceleyin dükkâna gelebilir ve keseyi benden çalabilir!” diyormuş.</p>

  <p>Bu Zurayk, daha önceleri Cafer el-Bermeki’nin kölesi olan ve onun yüce gönüllülüğü sayesinde özgürlüğüne kavuşmuş bir zenci kadınla evliymiş. Zurayk’ın bu kadından olma, yakında sünnet mürüvvetini göreceği bir de erkek çocuğu varmış. Zurayk, keseyi karısına getirdiği zaman, kadın ona “Bu gösterdiğin cömertlik hiç de senin tutumuna uymuyor, ey Abdullah’ın babası! Desene ki Abdullah’ın sünnet düğünü pek şaşaalı geçecek!” demiş. O da “Sen bu parayı sana sünnet düğünü dolayısıyla harcamak için mi verdiğimi sanıyorsun? Yok, vallahi! Sen onu hemen al, aşağıya götür, mutfağın zemininde kazacağın bir çukura göm! Sonra da çabuk geri gelerek uyu!” diye yanıt vermiş. Zenci kadın aşağıya inip mutfakta bir çukur kazmış, keseyi gömmüş ve geri dönerek Zurayk’ın ayak ucuna yatmış. Zurayk da, zencinin sıcaklığının etkisinde derin bir uykuya dalmış ve rüyasında iri bir kuşun gagasıyla mutfağında bir delik açtığını ve keseyi yerinden çıkardığını ve pençelerinde taşıyarak göğe ağdığını görür gibi olmuş. Sıçrayarak uyanmış ve “Ey Abdullah’ın anası, keseyi çalıyorlar! Koş bak bakalım mutfağa!” diye haykırmış. Zenci kadın da, uykusundan uyanarak çabucak mutfağa inmiş ve gerçekte bir kuş değil, ama keseyi elinde tutarak açık kapıdan kaçıp sokakta kaçmaya başlayan bir adam görmüş! Bu adam, Zurayk’ın ardından gelerek karısının yaptıklarını izlemiş ve sonunda mutfağın kapısının ardına gizlenerek o denli ele geçirmek istediği keseyi çalmada başarı sağlamış olan Cıva imiş.</p>

  <p>Zurayk kesesinin çalındığını anlayınca “Vallahi! Onu hemen bu akşam geri alacağım!” diye haykırmış. Karısı zenci kadın da, ona “Onu geri getirmezsen, sana evimizin kapısını açmam! Sokakta yatarsın!” demiş. O zaman Zurayk...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz altmışıncı gece olunca, demiş ki:</i></p>

  <br/>

  <p>O zaman Zurayk çabucak evinden çıkmış ve kestirme yolları izleyerek Cıva Ali’den önce Güve Ahmed’in evine ulaşmış ve orada, kapıyı, yanında bulunan birtakım anahtardan biriyle açarak içeri girmeyi başarmış ve ardına saklanmış; orada sessizce, biraz sonra eve dönen ve kendi tarzında kapıyı çalan Cıva Ali’yi beklemiş. Bunu duyan Zurayk, sesini Felaket Hasan’ınkine benzeterek “Kim o?” diye sormuş. O da “Mısırlı Ali!” diyerek yanıt vermiş. “Peki, şu Zurayk edepsizinin kesesini getirdin mi?” deyince de “Elimde!” demiş. O da “Kapıyı açmadan aralıktan çabuk bana ver; çünkü Güve ile sana anlatacağım bir bahse tutuştuk” demiş. Cıva da kapı aralığından keseyi Zurayk’a vermiş; o da hemen dama tırmanıp oradan da komşu evin damına geçmiş; merdivenden inip kapıyı açarak sokağa çıkıp evine doğru yollanmış.</p>

  <p>Cıva Ali’ye gelince uzun süre sokakta kalmış; ama kimsenin kapıyı açmadığını görünce, kapıyı bu kez tüm evdekileri uyandıracak müthiş bir vuruşla çalmış; Felaket Hasan da “Kapıdaki Ali’dir! Git Deve Sırtı onu içeri al!” diye haykırmış. Sonra, Cıva içeri girince, ona, alayla “Edepsiz herifin kesesi nerede?” diye sormuş. Cıva “Şaka yeter artık ağabey! Pekâlâ biliyorsun ki, kapı arasından onu sana verdim!” diye haykırmış. Bu sözleri duyan Felaket Hasan, kahkahasının patlamasının zoruyla sırtüstü yere düşmüş ve “Yeniden işe girişeceksin ya Ali! Çünkü malını geri alan Zurayk olacak herhalde!” diye haykırmış. Bunun üzerine Cıva, bir an düşünmüş ve sonra “Vallahi, ağabey! Eğer bu kez de bu keseyi alıp getirmezsem, kendimi asla adıma layık saymayacağım!” diye haykırmış. Ve gecikmeksizin, o henüz ulaşmadan, Zurayk’ın evine en kestirme yollardan koşarak gitmiş; ve komşunun damından geçerek evin içine girmiş; ertesi gün sünnet düğünü yapılacak olan çocuğuyla birlikte uyumakta olan zenci kadının bulunduğu odaya girmekle işe başlamış. Zenci kadının üstüne atlamış ve ellerini, kollarını bağlayarak onu şiltenin üzerinde kıpırdamaz hale getirmiş; ağzına da bir tıkaç sokmuş; sonra da çocuğun ağzını aynı şekilde tıkayarak düğünde yenilmek için pişirilmiş ve hâlâ sıcak olan çöreklerle dolu bir sepete yerleştirmiş; sonra da gidip pencere kenarında Zurayk’ın gelişini beklemeye koyulmuş; o da kısa bir süre sonra gelip kapıyı çalmış.</p>

  <p>Bunun üzerine Cıva, sesini değiştirerek zenci kadının ağzından çıkar gibi “Sen misin ya Seydi?” diye sormuş. O da “Evet, benim!” yanıtını vermiş. Ali “Keseyi getirdin mi?” deyince; o da “İşte burada!” demiş. Ali de “Karanlıkta göremiyorum! Parayı alıp saymadan sana kapıyı açmam! Pencereden bir sepet sarkıtıyorum; keseyi içine koy! Sonra gelir sana kapıyı açarım!” demiş. Sonra Cıva, Zurayk’ın keseyi içine koyduğu bir sepet sarkıtmış; sonra da çabucak yukarı çekmiş. Keseyi, küçük çocuğu ve çörek sepetini almış; ve Güve Ahmed’in evine ulaşmak üzere geldiği yoldan kaçmış; ve sonunda Felaket Hasan’a elde ettiği üçlü ganimeti teslim etmiş. Bunu gören Felaket, onu büyük bir sevinçle kutlamış ve onunla gurur duymuş. Sonra da hep beraber Zurayk üstüne binlerce zevzeklik yaparak düğün çöreklerini yemeye başlamışlar.</p>

  <p>Zurayk’a gelince, karısı olan zenci kadının kapıyı açmasını bekleyerek epeyce bir süre sokakta kalmış; ama kadın gelmemiş; o da, sonunda sabırsızlanarak, kapıya müthiş darbeler indirerek tüm komşuları ve mahallenin köpeklerini uyandırmış. Ama hâlâ kimse ona kapı açmamış. Bunun üzerine kapıyı zorlayarak çökertmiş; ve öfke içinde yukarıya karısının yanına çıkmış ve göreceğini görmüş. Kurtardığı karısından olup biteni öğrenince, yüzünü ağır yumruklarla dövmüş, sakallarını yolmuş ve bu durumda koşup Güve Ahmed’in kapısını çalmış. Zaten sabah olduğundan, herkes ayakta bulunuyormuş. Deve Sırtı kapıyı açıp acınacak haldeki Zurayk’ı içeri, toplantı salonuna almış; orada herkes onu kahkahalarla karşılamış. Bunun üzerine Zurayk, Cıvaya dönmüş ve ona “Vallahi! Ya Ali, keseyi kazandınsa kazandın! Ama oğlumu geri ver!” demiş. Felaket Hasan da “Bil ki, ey Zurayk, oğlum Cıva Ali, eğer kardeşin Delile’nin kızı genç Zeyneb’i kendisiyle evlendirirsen, sana oğlunu da keseni de geri vermeye hazırdır!” diye yanıt vermiş. O da “Babasından evlenmek için kız istenirken, ne zamandan beridir koşullar ileri sürülüyor acaba? İlkin bana çocuğum ve kesem verilsin, ondan sonra işi konuşuruz!” diye yanıt vermiş. Bunun üzerine Hasan’ın verdiği işarete göre Ali, çocukla keseyi Zurayk’a vermiş ve ona “Ne zaman evleneceğiz?” diye sormuş. Zurayk da gülmüş ve “Yavaş yavaş! Yavaş yavaş! Sanıyor musun ki, ya Ali, Zeyneb’i sana bir koyun ya da kızarmış bir balık gibi veririm! İstediğim mehri vermedikçe onu seninle evlendiremem!” diye yanıt vermiş. Cıva da “İstediği mehri ona sağlamaya hazırım! Ne kadar?” demiş. Zurayk da “Bil ki: Kendisine düğün hediyesi olarak, Yahudi Azarya’nın kızı genç Kameriye’nin altın işlemeli giysisi; altın tacı, altın kemeri ve altın terlikleriyle birlikte getirilmedikçe, hiçbir erkeğin göğsüne çökmesine izin vermeyeceğine yemin etmiştir...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz altmış birinci gece olunca, demiş ki:</i></p>

  <br/>

  <p>“Bil ki: Kendisine düğün hediyesi olarak Yahudi Azarya’nın kızı genç Kameriye’nin altın işlemeli giysisi; altın tacı, altın kemeri ve altın terlikleriyle birlikte getirilmedikçe hiçbir erkeğin göğsüne çökmesine izin vermeyeceğine yemin etmiştir!” demiş. Bunu duyan Cıva “İstediği sadece bunlarsa, eğer bu akşam istenen armağanları getirmezsem, Zeyneb ile evliliğim hakkında hiçbir hak iddia etmeyeceğim!” diye haykırmış.</p>

  <p>Bu sözleri işitince Felaket Hasan “Lanet sana ya Ali! Nasıl bir söz verdiğini biliyor musun? Kendini ölmüş bil artık! Sen, Azarya’nın kurnaz ve hainlik kumkuması bir büyücü olduğunu bilmez misin? Tüm ecinni ve ifritler onun emri altındadır? Kent dışında duvarları bir sırası altın, öbürü gümüş tuğladan örülmüş bir sarayda oturur. Ama, sadece büyücü içindeyken göze görünen bu saray, sahibi tefecilikle uğraşmak için kente inince, gözden kaybolur. Her akşam, bir kez evine dönünce, Yahudi, penceresinin önüne oturur ve kızının giysisini altın bir tepsiye koyar ve ‘Ey siz, Irak’ın, İran’ın ve Arabistan’ın tüm hırsızları ve dolandıncıları: Gelin, elinizden geliyorsa; kızım Kameriye’nin giysisini ele geçirin! Kim giysiyi çalmakta başarı gösterirse, onu Kameriye ile evlendireceğim!’ diye haykırır. Böylece, ya Ali, içimizdeki en usta hırsızlar ve en hilebaz dolandırıcılar bugüne kadar kendi hesaplarına serüvene atılmayı göze alamadılar. Çünkü, ünlü büyücü, bunu göze alanları katıra, ayıya, eşeğe, maymuna dönüştürüyor. Sana bu işten vazgeçmeni ve bizim yanımızda kalmayı sürdürmeni öğütlerim!” demiş. Ama Ali “Güç olacak diye duygulu Zeyneb’in aşkından yüz çevirirsem ne utanç verici olur! Vallahi! Altın giysiyi alıp gelecek ve bununla düğün gecesi Zeyneb’i donatacağım; başına da altın tacı koyacak, o güzelim beline kemeri takacak, ayaklarına da terlikleri giydireceğim!” diye haykırmış. Ve hemen Yahudi büyücü ve tefeci Azarya’nın dükkânını aramaya koyulmuş.</p>

  <p>Sarraflar çarşısına ulaşınca, Ali dükkânı sormuş; ona, Yahudinin terazisinde tam da altın tarttığı ve sonra boşaltıp torbalara koyduğu bir sırada dükkânı göstermişler. Çok çirkin ve ürkütücü bir görünüşü varmış! Ali de, onun bu görünümünden bir parça etkilenmiş. Bununla birlikte göze çarpmadan izlemek üzere, Yahudinin torbaları sıralamasını, dükkânı kapamasını ve katırını dehlemesini beklemiş. Böylece kent duvarlarının dışına çıkıncaya kadar onu izlemeyi sürdürmüş.</p>

  <p>Ali, kendi kendine, daha ne kadar yürüyeceğini sormakta iken, Yahudinin ansızın giysisinin cebinden bir torba çıkardığını ve elini içine daldırarak oradan bir tutam kum çıkardığını ve kumu üfleyerek havaya savurduğunu görmüş. Ve birdenbire önünde bir sırası altın, bir sırası gümüş tuğlalarla örülmüş duvarlarıyla ve kapısı kaymaktaşından, basamakları mermerden, şahane bir sarayın yükseldiğini görmüş. Yahudi katırıyla saraya girip içinde kaybolmuş. Ama birkaç dakika sonra, pencerede, elinde üzerinde altın işlemeli bir giysi ve altından bir taç, bir kemer ve bir çift terlik bulunan bir tepsiyle belirerek “Ey Irak’ın, İran’ın ve Arabistan’ın bütün usta hırsızları ve dolandırıcıları: Gelin, eğer yapabilirseniz, bütün bunlara el koyun, kızım Kameriye de sizin olsun!” diye haykırmış.</p>

  <p>Bütün bunları görüp işiten ve epeyce aklı başında olan Cıva, yapacağı en iyi işin, Yahudi’ye Zurayk ile arasındaki durumu güzel sözlerle açıklayarak, ondan giysiyi istemek olduğunu düşünmüş. Ve parmağını havaya kaldırarak büyücüye “Ben, Cıva Ali, halifenin mukaddemi Ahmed’in birinciye gelen oğlu, seninle konuşmak istiyorum!” diye haykırmış. Yahudi de ona “Yukarı çıkabilirsin!” demiş. Ali de, onun yanına ulaştığı zaman, Yahudi kendisine “Ne istiyorsun sen?” diye sormuş. Ali de, ona, öyküsünü anlatmış ve kendisine “Böylece bana giysi ve öteki eşyalar, onları Delile’nin kızına götürmem için gerekli!” demiş.</p>

  <p>Bu sözleri duyunca, Yahudi korkunç dişlerini göstererek gülmeye başlamış ve Ali’nin falına baktıktan sonra, ona “Dinle! Hayatın senin için değerliyse ve kesin olarak onu yitirmek istemiyorsan, öğüdümü dinle! Bu tasarından vazgeç! Çünkü bu serüvene girişenlerin hepsi sonunda, yaşamlarını yitirdi! Zaten yıldız falına bakmasaydım ve kumda senin bahtının benim bahtıma karışmış olduğunu göremeseydim, hiç tereddüt etmeden boynunu koparırdım!” demiş. Ama bu son sözleri kanını tutuşturan Ali, birdenbire kılıcını çekmiş ve büyücünün göğsüne doğru yönelterek, ona “Eğer bu şeyleri bana vermeye razı olmazsan ve sapıklığını terk etmez ve tanıklık sözlerini söyleyip Müslüman olmazsan canın bedeninden çıkacaktır!” diye haykırmış. Bunu duyan Yahudi sanki tanıklık sözlerini söyleyecekmiş gibi yaparak, ona “Sağ kolun kurusun!” demiş. Ve hemen Ali’nin kılıç tutan sağ kolu, olduğu durumda kurumuş. Ve kılıç yere düşmüş. Ama Ali, onu sol eliyle yerden almış ve büyücünün göğsünü hedef alarak doğrultmuş; ama Yahudi “Ey sol el, hemen kuru!” sözlerini sarf etmiş; ve Ali’nin tehdit edici sol eli kurumuş; ve kılıç yere düşmüş. O zaman Ali, öfkenin sınırında, sağ ayağını kaldırmış ve Yahudinin karnına gömmek istemiş. Ama o, elini uzatarak “Ey sağ ayak, kuru!” demiş; ve Ali’nin havadaki haliyle sağ ayağı kurumuş; Ali de ancak geri kalan sol ayağı üzerinde durabilmiş.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz altmış ikinci gece olunca, demiş ki:</i></p>

  <br/>

  <p>... Ali de ancak geri kalan sol ayağı üzerinde durabilmiş! Ve kullanılmaz hale gelmiş organlarını kıpırdatmak istemiş ise de dengesini yitirmekten başka bir sonuç alamamış; ve bazen ayağa kalkarak, bazen yuvarlanarak, gücü tükeninceye kadar çabalamış; büyücü de ona “Tasarından vazgeçtin mi?” diye sormuş. Ama Ali “Bana kesinlikle kızının eşyası gerekli!” diye yanıt vermiş. Bunun üzerine Yahudi “Ah! Demek ki eşyaları istiyorsun, öyle mi? Pekâlâ, onları sana taşıtacağım!” diye yanıt vermiş. Sonra eline su dolu bir tas almış ve bunu oğlanın üzerine serperek “Bir eşek ol!” diye haykırmış. Ve o anda Cıva Ali nalları yeni çakılmış iri kulaklı bir eşeğe dönüşmüş. Ve kendini tutamayarak, burnunu ve kuyruğunu kaldırıp havayı koklayarak anırmaya başlamış. Yahudi de bunun üzerine, ona tamamıyla sahip olmaya yarar sözler söylemiş. Ve onu arka ayakları üzerinde merdivenden inmeye zorlamış; ve bir kez sarayın avlusuna çıkınca, toprakta onun yöresine bir çember çizmiş; birdenbire bu çember üzerinde bir duvar yükselerek içinden kurtulması olanaksız dar bir sur oluşturmuş.</p>

  <p>Sabahleyin Yahudi onun yanına gelmiş; eğerini, dizginini takmış; üzerine binip kulağına “Katırın yerini alacaksın!” demiş. Ve onu gözden yiten sihirli saraydan çıkararak dükkâna giden yola sürmüş; az sonra da dükkâna ulaşmışlar. Yahudi dükkânı açmış ve eşek Ali’yi, bir gün önce katırı bağladığı yere bağlamış; ve terazileriyle, tartılarıyla, altınları ve gümüşleriyle uğraşmaya başlamış. Öte yandan, derisinin içinde, sadece konuşma yeteneği olmaksızın, düşünce ve duygu bakımından tüm insansı nitelikleri saklamakta olan eşek Ali de, açlıktan ölmemek için tayını olan kuru baklayı ağzında öğütmek zorunda kalmış; ama, kendisine teselli vermek için, müşterilerin suratlarına doğru fırlattığı çınlayan yellenmelerle kara düşüncelerini dağıtmış.</p>

  <p>İşler böyleyken, zamanının değişimiyle iflasa sürüklenmiş genç bir tacir, rehinci Yahudi Azarya’yı görmeye gelmiş; ve ona “İflasın eşiğine geldim; yine de yaşamımı kazanmak ve karımı beslemek zorundayım! İşte sana tek ve son varlığımız olarak bize kalan eşimin altın bileziklerini getirdim; karşılığında bana vereceğin parayla bir katır veya bir eşek satın alarak bahçeler için su satma işini yapabileceğimi düşünüyorum!” demiş. Yahudi “Yürümek ya da yükleyeceğin büyük su küplerini taşımak istemediğinde hayvanın yaşamını zehir etme niyetiyle mi onu satın alıyorsun?” diye sormuş. İlerde sakalık yapmak isteyen tacir “Vallahi! Yürümek ya da çalışmak istemezse, duyarlı yerlerine değneğimi daldırır, onu görevini yapmaya zorlarım!” diye yanıt vermiş. Hepsi bu kadar! Ve eşek Ali, bu sözleri işitince, karşı çıktığını belirtmek için korkunç bir yellenme salıvermiş. Yahudi Azarya’ya gelince, müşterisine “Bu durumda, bu bilezikler karşılığında, ben sana, kapıda bağlı olan kendi eşeğimi bırakmayı öneririm! Zaman zaman tembelleşmeyi âdet edinirse sakın onu bağışlama; sırtına da ağır yük yükle, çünkü sağlam ve dinçtir!” diye yanıt vermiş. Sonra pazarlık kesinleşmiş ve satın alan kişi Ali’yi alıp götürürken o da eşek olarak şöyle düşünüyormuş: “Ya Ali, sahibin sırtına büyük güğümler, ağır küpler yüklemeye hazırlanıyor; ve günde iki ya da daha fazla uzun yürüyüşler yaptıracak sana! Hiç kuşku yok ki yakayı kurtaramadan ölüp gideceksin!” demiş.</p>

  <p>Saka eşeği göreve sokunca, karısına ahıra inip tayınını vermesini söylemiş. Genç ve bakılması hoş olan karısı da bakla tayınını almış, yemi torbaya koyup torbayı da boynuna asmak üzere eşek Ali’nin yanına inmiş. Ama eşek Ali, bir an için göz ucuyla ona bakınca, şiddetle havayı koklayıp başıyla ona vurarak kadını yem yatağına düşürmüş; titreyen iri dudaklarıyla yüzünü okşayıp, eteği açılan kadının üzerine saldırmış ve eşek cinsinin hatırı sayılır belirtisi eşeksi malını iyice ortaya koymuş.</p>

  <p>Bunu gören sakanın karısı öylesine keskin feryatlar koparmış ki, tüm komşular hemen ahıra koşuşmuş ve manzarayı görerek çabucak eşek Ali’yi, devrilen kadının üstünden çekmişler. O sırada kocası da koşup gelerek devrilmiş yatan karısına “Neyin var?” diye sormuş. Kadın da sakanın yüzüne tükürerek, ona “Ah! Zina çocuğu, bütün Bağdat’ta satın alacak bu kadın düşkünü eşekten başkasını bulamadın mı? Vallahi! Ya beni boşarsın, ya bu eşeği geri verirsin!” demiş. Adam “Ama bu eşek sana ne yaptı?” diye sormuş. O da “Beni devirip saldırdı! Ve eğer komşular yetişmeseydi, korkunç biçimde içime girecekti!” demiş. Bunun üzerine saka, eşeğe sopa darbeleriyle saldırmış; sonra da Yahudiye gidip eşeğin uygunsuz girişimini anlatmış ve onu, eşeği geri alıp bileziklerini iade etmeye zorlamış.</p>

  <p>Saka oradan ayrılınca, büyücü Azarya, eşek Ali’ye dönmüş ve ona “İşte şimdi de kadınlarla haylazlık yapmaya başlamışsın, kerata! Bekle öyleyse, madem ki eşek koşullarında yaşamak hoşuna gidiyor ve utanmazca heveslerini dizginleyemiyorsun, senin durumunu başka türlü düzene sokacağım! Ve herkesin maskarası olacaksın!” demiş. Ve dükkânını kapamış, eşeğine binmiş ve kent dışına çıkmış. Bir gün öncesi gibi havaya toz üfleyip sihirli sarayı yükseltmiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz altmış üçüncü gece olunca, demiş ki:</i></p>

  <br/>

  <p>Bir gün öncesi gibi havaya toz üfleyip sihirli sarayı yükseltmiş ve eşeğiyle birlikte avlunun dibindeki ahıra girmiş. İlkin eşek Ali üzerine büyülü sözler mırıldanmış; sonra da su serperek onu ilk hali olan insan durumuna sokmuş, sonra biraz uzak bir yere götürerek, ona “Şimdi, ya Ali, seni, kılık değiştirtip eskisinden de beter bir şekle sokmadan önce soruyorum: Benim öğütlerimi dinleyip tasarından vazgeçmek yoluna gider misin?” demiş. O da “Yok, vallahi! Madem ki benim bahtım senin bahtına karışmıştır, seni ya öldürmem gerek ya da Kameriye’nin giysisini ele geçirmem! Ve de senin İslam inancına dönmeni sağlamam!” diye yanıt vermiş. Ve büyücü Azarya’nın üzerine atılmak isterken, durumu sezinleyen Yahudi, elini uzatıp üzerinde tılsımlı sözler yazılı tastan birkaç damla silkelemiş ve “Bir ayı ol!” diye haykırmış. Ve birdenbire Cıva Ali’yi burnundan demir halka geçirilerek tasma takılmış bir ayıya dönüştürmüş; ve oynatmaya başlamış. Sonra kulağına eğilip ona “Ah! Kerata, sen, dış ve iç kabuğu ayıklanmadıkça yararı olmayan ceviz gibisin!” demiş. Ve onu, güçlü duvarlarla çevrilmiş bir yerde, kazığa iple bağlayarak hapsetmiş ve ancak ertesi sabah yanına uğramış. O zaman, sarayı gözden yok ettikten sonra, eski günlerdeki gibi katırına binmiş. Ardından ayı Ali’yi dükkâna kadar sürüklemiş; ve orada katırın yanına bağlayarak müşterileri ve altınlarıyla uğraşmaya başlamış. Ayı Ali her şeyi işitip anlıyor, ama konuşamıyormuş.</p>

  <p>İşler bu durumdayken, adamın biri dükkânın önünden geçerken zincire vurulmuş ayıyı görerek hemen içeri girip Yahudiye “Ey Azarya usta, bu ayıyı satar mısın? Hasta olan karım için hekim, ayı eti ve cildine sürmek üzere ayı yağı önerdi; ama hiçbir yerde bulamadım!” demiş. Büyücü “Sen onun ilkin boynunu mu vurduracaksın, yoksa daha yararlı olsun diye besleyip yağlandıracak mısın?” diye sormuş. O da “Karım için maksada uygun bir şekilde yağlı! Bugün hemen boğazlatacağım!” diye yanıt vermiş. Büyücü, sevincin sınırında “Madem ki senin karının iyiliği içindir, ayıyı sana hiçbir karşılık almadan bırakırım!” diye yanıt vermiş. Bunun üzerine adam ayıyı evine götürmüş ve kasabı çağırmış; o da iki büyük bıçakla gelmiş ve birbirine sürterek bunları biledikten sonra yenlerini sıvamış. Bunu görünce, tam onu yıkıp boğazlayacakları sırada, can korkusu ayı Ali’nin gücünü iki katına çıkarmış, ansızın sıçrayıp ellerinden kurtulmuş ve koşmaktan çok uçarcasına büyücünün sarayına yollanmış.</p>

  <p>Azarya, ayı Ali’nin geri döndüğünü görünce, kendi kendine “Onun üzerinde son bir deney yapayım!” demiş. Her zamanki gibi üzerine su serperek yeniden insan haline sokmuş; bu kez şekil değiştirmede hazır bulunsun diye kızı Kameriye’yi de çağırmış. Genç kız da Ali’yi insan haliyle görmüş ve öylesine yakışıklı bulmuş ki, yüreğinde onun için şiddetli bir aşk duymuş. Ve de, ona doğru dönerek kendisine “Ey yakışıklı adam, beni arzu etmediğin, sadece giysimle öteki eşyama ilgi duyduğun doğru mu?” diye sormuş. O da “Doğrudur! Çünkü ben gönlümü Fındıkçı Delile’nin kızı duyarlı Zeyneb’e kaptırdım!” diye yanıt vermiş. Bu sözler genç kızı büyük bir keder ve üzüntüye düşürmüş; babası da “Keratayı kendi kulaklarınla işittin! Hiç pişman olmuyor!” diye haykırmış. Ve hemen Ali’nin üzerine tılsımlı tastan su serperek “Köpek ol!” diye haykırmış. Ali de kendisinin sokakta gezenler türünden bir köpeğe dönüştüğünü görmüş, büyücü de yüzüne tükürerek bir tekme savurmuş ve onu saraydan kovmuş.</p>

  <p>Köpek Ali, duvarların dışında dolaşmaya başlamış; ama orada yiyecek bir şeyler bulamayınca, Bağdat’ın içine girmeye karar vermiş. Ama hemen geçtiği çeşitli semtlerin bütün köpeklerinin müthiş havlamalarıyla karşılaşmış; bu köpekler bekçiliğini yaptıkları sınırları ihlal etmiş olan bu yabancı köpeği görünce, onun peşine takılarak, havlayıp ısırarak kendi alanlarından onu kovmuşlar. Böylece bu çağrısız konuk, her yörede izlenip insafsızca ısırılarak bölgeden bölgeye sürülmüş; ama sonunda tesadüfen tarafsız bir yörede açık bir dükkâna sığınmış. İkinci elden eşya satan bir eskici olan sahibi, kuyruğu iki bacağı arasında, öteki köpek sürülerince öfkeyle kovalanan bu zavallı köpeğe acımış; bastonunu eline alarak onu, saldıran köpeklere karşı korumuş; onlar da havlayarak dağılıp uzaklaşmışlar. Bunun üzerine köpek Ali, eskiciye minnetini göstermek için, gözlerinde yaşlarla ayaklarının dibine uzanmış ve elini yakalayarak ve kuyruğunu heyecanla oynatarak ona sevgi göstermiş. Ve kendi kendine “Örneğin maymun ya da daha kötü bir şey olmaktansa, köpek olmak yeğdir!” diyerek akşama kadar onun yanında kalmış. Ve akşamüstü, eskici dükkânını kapayınca adama yapışmış ve onu evine kadar izlemiş.</p>

  <p>Adam evine girer girmez, onu gören kızı yüzünü örterek haykırmış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz altmış dördüncü gece olunca, demiş ki:</i></p>

  <br/>

  <p>... Adam evine girer girmez, köpeği gören kızı yüzünü örterek “Baba, nasıl olur da kızının yanına yabancı bir erkek sokma sorumluluğunu üzerine alıyorsun!” diye haykırmış. Babası, ona, “Hangi yabancı? Burada köpekten başka birisi yok!” demiş. Kız, “Bu köpek, büyücü Yahudi Azarya’nın büyülediği Kahireli Cıva Ali’den başkası değildir. Bunun nedeni de, kızı Kameriye’nin giysisinden kaynaklanıyor!” demiş. Bu sözleri duyunca eskici köpeğe doğru dönüp, ona “Gerçek mi bu?” diye sormuş. Köpek de, başıyla “Evet” anlamında bir işaret yapmış. Genç kız da “Eğer benimle evlenmek isterse, onu, insan şekline döndürmeye hazırım!” diyerek sözünü sürdürmüş. Eskici de “Vallahi! Kızım, sen onu eski haline çevir, kuşkusuz seninle evlenecektir!” diye haykırmış. Sonra köpeğe dönüp ona “İşittin değil mi? Razı mısın söylediğine?” diye sormuş. Köpek kuyruğunu sallayarak “Evet” anlamına gelen bir işaret yapmış. Bunun üzerine genç kız eline içi su dolu tılsımlı bir tas almış ve üzerine sihirli dualar okumuş; tam o sırada ansızın büyük bir haykırma duyulmuş ve genç kızın kölesi olan bir başka genç kız odaya girerek hanımına “Hanımım, seninle aramızdaki anlaşma ve verdiğin söz nerde kaldı? Sana büyücülük öğrettiğimde, bana danışmadan büyü işlemi yapmayacağına dair söz vermiştin! Ben de, şimdi köpek halindeki Cıva Ali ile evlenmek isterdim; onun insana dönüşmesine bir gece seninle, bir gece benimle geçirmek suretiyle ikimize birden ortaklaşa ait olması koşuluyla razı olurum!” demiş. Ve genç kız bu düzenlemeyi uygun bulunca, babası, tüm bunlardan oldukça şaşırarak ona “Sen ne zamandan beri büyücülüğü öğrenmiş bulunuyorsun?” diye sormuş. O da “Daha önce Azarya’nın hizmetinde bulunurken Yahudiden gizli, onun kitaplarını ve büyücülük işaretlerini karıştırarak mesleği kendiliğinden öğrenmiş olan bu yeni esiremiz geldiğinden beri!” diye yanıt vermiş.</p>

  <p>Bunu izleyerek iki genç kız, her biri ellerine ayrı birer tılsımlı tas alarak üzerlerine İbranice sözler fısıldadıktan sonra, suyu “Süleyman’ın bilgeliği ve erdemleri adına yeniden yaşayan bir insan ola!” diyerek köpek Ali’nin üzerine serpmişler. Cıva Ali de, o anda, sıçrayarak her zamandan daha genç ve daha yakışıklı, iki ayağı üstüne dikilmiş. Ama aynı anda büyük bir feryat işitilmiş; kapı sonuna kadar açılarak elinde üst üste konmuş iki altın tepsi taşıyan çok güzel bir genç kız içeri girmiş; alttaki altın tepside altın giysi, altın taç, altın kemer ve altın terlikler varmış! Üstteki çok daha küçük tepside de, Yahudi Azarya’nın kanlı ve dışarı uğramış kesik başı bulunuyormuş.</p>

  <p>Bu çok güzel üçüncü genç kız, büyücünün kızı Kameriye’den başkası değilmiş; iki tepsiyi de Cıva Ali’nin ayak ucuna koyarak ona “Ey Ali, seni sevdiğim için elde etmek istediğin eşyayı ve Yahudi babamın başını getirdim! Çünkü ben şimdi Müslüman oldum!” demiş ve “Tanrı’dan başka Tanrı yoktur! Ve Muhammed onun elçisidir!” sözlerini telaffuz etmiş.</p>

  <p>Bu sözleri duyunca Cıva Ali, ona “Bana, bilinen âdetlere aykırı olarak başka güzel düğün hediyeleri getirmiş olduğun için, şurada gördüğün iki genç kızla birlikte seninle de evlenmek isterdim! Ancak bunun için ben de, kendimce, bu eşyayı, Delile’nin kızı, dördüncü eşim olmasını dilediğim Zeyneb’e sunmak koşulunu ileri sürüyorum. Ne de olsa yasalar dörde kadar eş edinmeye izin veriyor!” diye yanıt vermiş. Kameriye de, öteki iki kız da aynı şekilde buna razı olduklarını bildirmişler. Eskici de “Dört yasal eşten sonra, bize, hiç değilse, başka bir cariye edinmeyeceğine dair söz verir misin!” diye sormuş. O da “Söz veririm!” demiş. Ve Kameriye’nin getirdiği eşyayı içeren altın tepsiyi alarak bunları Delile’nin kızı Zeyneb’e götürmek üzere dışarı çıkmış.</p>

  <p>Delile’nin evine doğru ilerlerken, başının üzerindeki büyük tepside kuru tatlılar, helva, şekerli bademiçi taşıyan bir seyyar satıcı görmüş ve kendi kendine “Zeyneb’e götürmek üzere, şu tatlılardan satın alsam iyi olur!” demiş. Onu gözler gibi olan satıcı da, kendisine “Efendim, Bağdat’ta benim üstüme cevizli havuç tatlısı yapacak yoktur! Sana ne kadar gerek! Ama satın almadan önce ilkin şu küçük parçayı tat ve bana ne düşündüğünü söyle!” demiş. Cıva da, parçayı almış ve yutmuş. Ama aynı anda da ölü gibi yere düşmüş. Tatlı parçası bengle karışıkmış; esnaf da müşterilerini soymak gibi kazançlı bir meslek edinmiş olan Kavruk Mahmud’dan başkası değilmiş. Cıva’nın taşımakta olduğu tüm güzel şeyleri görmüş ve bunları çalmak için onu bayıltmış imiş. Gerçekten, bir kez Cıva kıpırtısız yerde yatar hale gelince, Kavruk altın giysiyi ve öteki eşyayı almış ve kaçmaya kalkışmış; ama ansızın Felaket Hasan, yanında kırk muhafızıyla belirmiş; hırsızı görmüş ve onu tutuklamış. Kavruk da suçunu itiraf edip Hasan’a yerde uzanmış yatan gövdeyi göstermiş. Ali’nin kayboluşundan beri Bağdat’ın her yanında muhafızlarıyla dolaşarak onu arayan Hasan, hemen beng söktürücü ilaçlar getirtmiş ve ona içirtmiş. Cıva uyanır uyanmaz sorduğu ilk şey Zeyneb’e götürmekte olduğu eşyalar olmuş. Hasan da, buluşmalarının coşkusu yatıştıktan sonra, bunları ona göstermiş ve becerisinden dolayı onu kutlayarak kendisine “Vallahi! Sen, hepimizi geçtin!” demiş. Sonra onu Güve Ahmed’in yanına götürmüş; yeniden karşılıklı selamlaşmalardan sonra, kendisine tüm serüveni anlattırılmış. Sonra da Hasan “Bence, büyücünün sihirli sarayı, Kameriye’yi dördüncü eşin olarak alacağına göre yasal olarak senindir! Bu dörtlü evlenmeyi orada kutlayalım! Ve ben şimdi senin adına armağanları Zeyneb’e götürerek onu seninle evlendirmesi için dayısı Zurayk’ı karar vermeye zorlayacağım! Ve bu kez, öneriyi geri çevirmeyeceğini sana vaat ediyorum! Kavruk Mahmud’a gelince, ailesine karışıp onunla akraba olacağına göre, bu defalık onu cezalandırmayacağım...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz altmış beşinci gece olunca, demiş ki:</i></p>

  <br/>

  <p>“Kavruk Mahmud’a gelince, ailesine karışıp onunla akraba olacağına göre, bu defalık onu cezalandırmayacağım!” demiş.</p>

  <p>Bu sözleri söyledikten sonra, Felaket Hasan, altın giysiyi, altın tacı, altın kemeri ve altın terlikleri almış ve güvercin hanına gitmiş; orada Delile ve Zeyneb’i tam da güvercinlere yem dağıtırken bulmuş. Selamlaşmadan sonra, onlara Zurayk’ı çağırtmalarını söylemiş; ve Zurayk gelince, Zeyneb’in mehr’i için istediği düğün armağanlarını onlara göstermiş ve kendilerine “Şimdi artık hiçbir karşı çıkmanın yeri yok! Yoksa ben Felaket Hasan olarak hakareti kendi üzerime alırım!” demiş. Delile ile Zurayk, armağanları kabul etmişler; ve Zeyneb’in Cıva Ali ile evlenmelerini onaylamışlar.</p>

  <p>Hemen ertesi gün Cıva Ali, Yahudi Azarya’nın sarayını ele geçirmiş; ve aynı akşam bir yandan kadı ve tanıklar, öbür yandan Güve Ahmed ve kırk adamı ile Felaket Hasan ve kırk adamı olduğu halde, Cıva Ali’nin Delile’nin kızı Zeyneb, Azarya’nın kızı Kameriye, eskicinin kızı ve genç esiresi ile evlenme sözleşmeleri düzenlenmiş. Ve dörtlü evlenmenin şenliği parlak bir şekilde kutlanmış. Ve hiç kuşkusuz düğün alayına katılan bütün kadınları fikrince gelin giysileri içinde en dokunaklı ve en güzel kız Zeyneb imiş. O gün altın giysiyi, altın tacı, altın kemeri ve altın terlikleri giyinmiş; öteki üç genç kız da onun yöresinde ayın yöresindeki yıldızlar gibi yürüyorlarmış.</p>

  <p>Hemen o gece, Cıva Ali ilkin eşi Zeyneb’in içine girerek evlilik zaferlerine başlamış; ve onu delinmemiş bir inci, üzerine binilmemiş bir dişi tay olarak bulmuş. Ve ondan en büyük zevklerin sınırına ulaşırcasına büyük bir zevk almış; sonra da öteki eşlerinin yanına giderek üç karısına da sırayla sahip olmuş ve hepsini de güzellik ve bakirelikten yana kusursuz bularak pek hoşnut kalmış ve onlardan ne alınacaksa almış, onlara ne verilecekse vermiş. Bu, iki tarafın da tüm cömertlikleriyle ve tam bir doyum sağlanarak yerine getirilmiş.</p>

  <p>Düğünler dolayısıyla verilen şölenler otuz gün, otuz gece sürmüş. Harcamaları yapan kimse bakımından onun şanına layık olan hiçbir şeyden kaçınılmamış. Eğlenilmiş, gülünmüş, şarkı söylenmiş ve son derece keyiflenilmiş.</p>

  <p>Şenlikler bitince, Felaket Hasan, gidip Cıva’yı bulmuş ve kendisini yeniden kutladıktan sonra, ona “Ya Ali, sana lütuflarını bağışlayacak olan halife efendimize, seni tanıtmanın zamanı artık geldi!” demiş; ve onu Divan’a götürmüş; halife de fazla gecikmeden gelmiş.</p>

  <p>Cıva Ali’yi gören halife, çok etkilenmiş. Çünkü, gerçekten, tatlı yüzü hemen hakkında iyi şeyler düşündürüyormuş ve yakışıklılığı, seçilmesi için tanıklık ediyormuş. Cıva Ali de, Felaket Hasan’ın teşvikiyle, halifenin önüne gelerek elleri arasından yeri öpmüş. Sonra ayağa kalkarak Deve Sırtı’nın taşıdığı bir bohçayı halifenin önünde açmış. İçinde Yahudi Azarya’nın kesilmiş başı görülmüş. Bunu gören halife, şaşırarak “Bu baş da ne?” diye sormuş. Cıva da “Bu senin düşmanlarının en büyüğünün başıdır Emirü’l-Müminin! Bu başın sahibi, Bağdat’ı tüm saraylarıyla birlikte, imha etme gücünde olan alçak bir büyücü idi!” diye yanıt vermiş. Ve Harun Reşid’e tüm öyküyü, hiçbir şey atlamadan başından sonuna kadar anlatmış.</p>

  <p>Bu öykü halifeyi o denli hayretler içinde bırakmış ki, o anda Cıva’yı Güve Ahmed’in ve Felaket Hasan’ın haiz olduğu aynı unvanlar ve aynı ücretle güvenlik güçlerinin genel yönetim görevlisi yapmış; sonra da ona “Sana benzeyen yiğitler yaşasın ya Ali! Başka istediğin bir şey varsa söyle!” demiş. Cıva “Halifeye sonsuz ömür diler ve vatanım Kahire’deki kırk eski dostumun, şu iki meslektaşımın muhafızları gibi maiyetimde bulunmaları için buraya getirtilmelerine izin vermeni isterim!” diye yanıt vermiş. Halife de “Getirebilirsin!” diyerek onu yanıtlamış. Sonra da sarayın en usta yazmanlarına bu öyküyü özenle yazmalarını ve bunu, hem bir ibret oluştursun hem de Müslüman halk ve Tanrı’ya ve elçisi, insanların en iyisi dua ve barış üzerine olası Muhammed’e ileride inanacaklar için bir eğlence aracı olsun diye Devlet hazinesinde saklamalarını buyurmuş.</p>

  <p>Ve hepsi, Sevinçlerin Yıkıcısı ve Dostların Ayırıcısı gelip onları ziyaret edinceye kadar en tatlı ve neşeli bir yaşamı sürdürmüşler!</p>

  <p>Ve ey bahtıgüzel şah, tüm ayrıntılarıyla bana ulaşan Fındıkçı Delile ile kızı Fettan Zeyneb’in Güve Ahmed, Felaket Hasan, Cıva Ali ve balık kızartıcısı Zurayk ile olan öyküsü böyledir! Ama zafer ve coşku kendisine özgü olan Tanrı, daha bilgili ve daha kavrayıcıdır.</p>

  <br/>

  <p><i>Sonra Şehrazad “Bununla birlikte, bu öykünün</i> Balıkçı Cevder ve Kardeşleri <i>öyküsünden daha gerçekçi olduğuna asla inanmayın!” diye eklemiş. Ve hemen bu öyküyü anlatmaya başlamış:</i></p>
</body>
</html>