<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Kesilerek Öldürülen Kadın,<br/>Üç Elma ve Zenci Reyhan Öyküsü</p>
  </div>

  <p><i>Şehrazad sözünü şöyle sürdürmüş:</i></p>

  <br/>

  <p>Gecelerden bir gece, Halife Harun Reşid, veziri Cafer el-Bermeki’ye, “Bu gece birlikte kılık değiştirerek seninle kente inmek istiyorum, bakalım vali ve öteki yöneticiler neler yapıyorlar. Bana şikâyet olunanlar hakkında işten el çektirme kararındayım!” demiş. Cafer de, “Duyduk ve itaat ettik!” yanıtını vermiş.</p>

  <p>Ve halife, Cafer ve cellat Mesrur kılık değiştirip indikleri Bağdat’ta, caddeler boyunca yürümeye başlamışlar, küçük bir sokaktan geçerken, epeyce yaşlanmış bir ihtiyar görmüşler, başında bir balık ağı ve bir küfe, elinde bir baston bulunuyor ve titreyerek şu dizeleri okuyormuş:</p>

  <div class="gir1">
    <p>Bana dediler ki: “Ey bilge kişi! Bilginle, insanlar arasında gece parlayan ay gibisin!” Onlara, “Ne olur beni böylesi sözlerden esirgeyin! Bahtın yazgısından gayrı hiçbir bilim yoktur!” dedim. Çünkü ben, bunca bilgim, okuduğum bunca elyazması kitap ve kullandığım bunca hokkaya karşın, bir gün için bile Bahtın kudretine karşı denge kurmayı beceremiyorum! Benden yana bahse girenler pey akçelerini yitirmekten başka sonuca ulaşamazlar! Gerçekte, fakir kadar, fakirin durumu kadar ve fakirin ekmeği ve yaşamı kadar üzücü şey var mıdır? Fakir her zaman acınır bir haldedir. Yaşamak için ne kadar çok derde katlanır!<a href="../Text/dipnot.xhtml#Footnote0049" id="Feedback0049"><sup>[49]</sup></a> Mevsim yazsa, elden ayaktan kesilir! Mevsim kışsa, küllükten başka ısınacak aracı yoktur. Yürürken bir an dursa, onu kovalamak için köpekler saldırır! Sefildir! Hakaret ve alay konusudur! Eyvah! Ki ondan daha sefili yoktur. İnsanlara şikâyetini haykırmak ve sefaletini göstermek için bir türlü karar veremiyorsa, şikâyet edebileceği kişi bulamamasındandır. Fakirin yaşamı böyleyse, onun için mezarda olmak yeğdir!</p>
  </div>

  <p>Bu şikâyet dolu sözleri işitince, halife, Cafer’e, “Bu zavallı adamın görünüşü ve okuduğu dizeler büyük bir sefaleti vurguluyor” demiş. Sonra da ihtiyara yaklaşıp, “Ey şeyh, senin mesleğin nedir?” diye sormuş. İhtiyar, “Balıkçılık, efendim! Ama çok ihtiyar ve fakirim! Başımda bir de aile var! Öğleden bu saate kadar evden çıktım, dolaşıyorum; Allah henüz çocuklarımı besleyecek ekmeği sağlamadı! Kendimden ve yaşantımdan bıktım, ölümden başka bir şey dilemiyorum gayrı!” diye yanıt vermiş. Bunu duyan halife, “Benimle ırmağa doğru gelip kıyıdan, benim adıma, ağını Dicle’ye atabilir misin? Şansımı denemek istiyorum da! Ve sudan ne çıkarırsan, bunu senden satın alacak ve yüz dinar ödeyeceğim.” Bu sözleri duyan ihtiyar çok sevinmiş ve “Teklifinizi kabul ediyorum, başımla beraber” demiş.</p>

  <p>Ve balıkçı, onlarla birlikte Dicle’ye doğru gitmiş ve ağını atıp beklemiş; sonra ağı çekmiş ve dışarı çıkarmış. İhtiyar balıkçı ağda, ağzı kapalı, kaldırılamayacak kadar ağır bir sandık bulmuş. Halife de, denedikten sonra, onun ne denli ağır olduğunu anlamış. Ancak, balıkçıya hemen yüz dinar ödemekte gecikmemiş; balıkçı ferahlayarak parayı alıp gitmiş.</p>

  <p>Bunun üzerine Cafer ile Mesrur sandıkla ilgilenmiş ve onu saraya kadar taşımışlar. Halife meşaleleri yaktırmış ve Cafer ile Mesrur sandığa yaklaşıp onu kırmışlar. İçinde palmiye yaprakları arasında kırmızı yünden örülmüş bir küfe bulmuşlar; küfenin ağzındaki ipi çözmüşler ve içinde bir halı bulunduğunu, halıyı kaldırınca da altında büyük bir kadın başörtüsü olduğunu görmüşler; örtüyü kaldırınca, altında, saf gümüş kadar beyaz, öldürülüp parçalara ayrılmış bir genç kadın cesedi bulmuşlar.</p>

  <p>Bunu görünce, halifenin gözlerinden yaşlar dökülmüş; sonra dönüp kızgınlıkla, Cafer’e, “Ey vezir denen köpek! Gördüğün gibi, benim saltanat sürdüğüm ülkede, cinayetler işleniyor ve kurbanlar suya atılıyor! Yarın kıyamet gününde bu kanın hesabını ben vereceğim, vicdanım bu kadar ağır yükü nasıl kaldırır? Bunun için suçluyu bulup cezasını vermem, onu öldürmem gerek! Sana gelince, Cafer, Beni Abbas halifelerinden gelen varlığım üzerine yemin ederim ki, öcünü almak istediğim şu kadının katilini bulup huzuruma getirmezsen, sarayımın kapısında seni ve Bermeki ailesinden kırk akrabanı asacağım!” diye haykırmış. Gazaba gelen halifeye Cafer, “Bana üç günlük bir süre bağışlayın!” demiş. Halife de, “Bağışladım!” diye yanıt vermiş.</p>

  <p>Bunun üzerine Cafer, keder dolu bir halde saraydan çıkmış; kentte yürürken, “Bu genç kadını öldüren kişiyi nasıl öğrenir ve halifenin huzuruna getirmek üzere nerede bulurum? Öte yandan katil yerine öldürülmek üzere bir başkasını tutup getirirsem, vicdanım bunu nasıl kaldırır? Ne yapsam acaba?” diye kendi kendine söyleniyormuş. Böylece Cafer evine ulaşmış ve verilen sürenin üç gününü de, umudu kırık, orda geçirmiş. Dördüncü gün, halife onu çağırtmış. Elleri arasında başını yere değdirerek onu selamlayınca, halife ona “Genç kadının katili nerede?” diye sormuş. Cafer, “Görünmeyen ve gizli olan bir katili koca kentte nasıl bulabilirim, bilmiyorum” diye yanıt vermiş. Halife buna çok kızmış ve Cafer’in saray kapısına asılmasını ve tellalların bunu bütün kente ve yöresine, “Halifenin veziri Cafer el-Bermeki’nin ve yakınlarından kırk kişinin saray kapısında asılması gösterisinde bulunmak isteyenler evinden dışarı uğrasın!” şeklinde duyurmasını emretmiş.</p>

  <p>Ve tüm Bağdat halkı, Cafer ile akrabalarının idamında bulunmak üzere sokaklardan saraya doğru akın etmeye başlamışlar; ama olayın nedenini kimse bilmiyormuş; Cafer ve Bermekiler iyilikleri ve cömertlikleri dolayısıyla çok sevildikleri için, herkes üzüntü içindeymiş ve yakınıp duruyormuş.</p>

  <p>İdam sehpası dikilip mahkûmlar altına dizilince, halifenin idamın yerine getirilmesi iznini verdiği işitilmiş. Birdenbire, tüm halkın ağladığı bir sırada, çok fakir giyimli, yakışıklı bir delikanlı aceleyle halkı yarmış ve kendini Cafer’in ayaklarına atmış ve ona, “Ey efendim, ey soyluların en soylusu, ey fakirlerin sığınağı! Sana teslim olmaya geldim. Çünkü o kadını öldürüp doğrayan ve sandığa koyup Dicle’de bulduğunuz hale koyan benim! Şimdi de siz beni öldürün! Adalet yerini bulsun!” demiş.</p>

  <p>Cafer, genç adamın sözlerini duyunca, kendi adına çok sevinmiş; ama genç adam adına çok üzülmüş. Dolayısıyla daha ayrıntılı açıklamalar yapmasını istemiş; ama bu sırada saygın bir ihtiyar halkı yarıp aceleyle yanına yaklaşmış; onları selamlayıp, “Ey vezir, bu genç adamın söylediklerine inanma! Çünkü genç kadının ölümünün benden başka sorumlusu yoktur! Ve sadece ben bunun cezasını çekmeliyim!” demiş. Ama genç adam, “Ey vezir! Bu ihtiyar saçmalıyor ve ne dediğini bilmiyor. Onu öldürenin ben olduğumu tekrarlıyorum. Aynı tarzda öldürülmek de bana düşer!” demiş. Bunun üzerine yaşlı adam, “Çocuğum! Sen daha gençsin ve yaşamı sevmelisin! Bense yaşlıyım, bu dünyaya doymuşum. Vezirin ve yeğenlerinin kanının bedelini senin yerine ben ödemeliyim! Onun için, katilin ben olduğumu tekrarlıyorum. Ve ceza bana verilmelidir!” demiş.</p>

  <p>Bunun üzerine Cafer, muhafızların kumandanının rızasıyla, kendileriyle birlikte genç adamın ve ihtiyarın halifenin huzuruna çıkarılmasını sağlamış. Ve ona, “Ey Emirü’l-Müminin! İşte genç kadının katili huzurunuzda!” demiş. Halife, “Hani nerede?” diye sormuş. Cafer, “Bu genç adam katilin kendisi olduğunu iddia ediyor ve teyit ediyor; ama ihtiyar onu yalanlıyor ve cinayeti kendisinin işlediğini söylüyor” demiş. Bunun üzerine halife, ihtiyar adama ve delikanlıya bakmış ve onlara, “Kadını ikinizden hanginiz öldürdü?” diye sormuş. Genç adam, “Ben öldürdüm!” diye yanıt vermiş; şeyh de, “Hayır! O benim işte!” diyerek araya girmiş. Bunun üzerine halife daha fazla bir şey sormadan, Cafer’e, “İkisini de al götür! İdam et!” emrini vermiş. Ama Cafer, “Eğer sadece bir tek katil varsa, ikincisini öldürmek büyük bir adaletsizlik olur!” demiş. Bunun üzerine genç adam, “Gökleri bulunduğu yükseklikte kuran ve dünyayı bulunduğu genişlikte yaratan Yüce Allah adına yemin ederim ki, genç kadını öldüren ben kulunuzum! İşte kanıtları da burda!” demiş. Ve sadece halife ile Cafer ve Mesrur’un bildiği şekilde ölünün sandığa sokuluş düzenini anlatmış. Böylece halife genç adamın suçluluğuna inanmış ve çok büyük bir şaşkınlığa düşmüş; ve genç adama, “Ama niçin onu öldürdün? Hiç zorlanmadığın halde gelip bunu neden itiraf ettin? Ve karşılığında kendinin de cezalandırılmasını neden istedin?” diye sormuş. Bunun üzerine genç adam şu öyküyü anlatmış:</p>

  <p>Bil ki, ey Emirü’l-Müminin! Genç kadın, kayınbabam olan bu ihtiyar şeyhin kızı ve benim karımdı. Daha çok genç ve bakire iken onunla evlendim. Allah bana ondan üç erkek evlat bağışladı. Ve beni her zaman sevmeye ve hizmetimde bulunmaya gayret gösterdi; ve ben, onda kusur olabilecek hiçbir şey bulmadan ömrümü sürdürüyordum.</p>

  <p>Ama bu ayın başında, ağır şekilde hastalandı; hemen en bilgili hekimleri çağırdım; Allah’ın izniyle onu hemen iyileştirdiler. Ve ben, onun hastalanmasının başından beri onunla aynı yatağa girmemiştim; iyileşince onunla yatmak arzusu duydum; ama ilkin yıkanmasını istiyordum. Ama, o, bana, “Hamama girmeden önce, yerine getirilmesini istediğim bir arzum var!” dedi. Ben de, “Neymiş o arzu?” diye sordum. Bana, “Kokusunu duymak ve bir parçasını koparıp yemek için bir elma olsun isterdim!” dedi. Ben de isterse bedeli bin altın dinar olsun, elma satın almak üzere hemen kente gittim. Tüm meyvecileri dolaştım, fakat hiç elma yoktu! Canım çok sıkılmış olarak eve döndüm; karımı görmeye göze alamadım; ve bütün geceyi “Nasıl olur da bir elma bulabilirim?” düşüncesiyle geçirdim. Ertesi gün şafak vakti, evden çıktım ve bahçelere doğru yollandım, her birini tüm ağaçları gözeterek ziyaret ettim, bir sonuç alamadım. Ama yolumun üzerinde yaşlı bir bahçe bakıcısına rastladım. Elma bulma konusundaki endişelerimi ona açıkladım. Bana, “Çocuğum, bu mevsimde buralarda elma bulman çok zordur. Ancak Basra’da Emirü’l-Müminin’in bahçesinde bulabilirsin. Ama orada da, bunu sağlamak oldukça zordur; çünkü, bakıcı, elmaları halifenin ihtiyacı için dikkatle saklamaktadır” dedi.</p>

  <p>Bunu duyunca, karımın yanına döndüm ve ona durumu anlattım; ama ona karşı duyduğum sevgi, beni hemen geziye çıkıp onun isteğini yerine getirmeye zorladı. Yola koyuldum, Basra’ya gidip gelmem gece gündüz yol almak şartıyla on beş gün sürdü; fakat bahtım bana gülmüştü ve karımın yanına, Basra’daki bahçenin bakıcısına üç altın dinar ödeyerek elde ettiğim üç elmayla dönmüştüm.</p>

  <p>İyice keyifli, eşimin yanına dönmüş ve üç elmayı sunmuştum; ama, o, bunları görünce, hiçbir sevinç alameti göstermedi; ve önem vermeksizin, elmaları yanına bir yere koydu. Bununla birlikte, benim yokluğumda, karımın yeniden ateşinin yükseldiğini ve onu etkisinde tuttuğunu gördüm. Karım on gün daha hasta yattı; ben de bu süre içinde bir an bile başucundan ayrılmadım. Fakat, Allah’a şükürler olsun, bu sürenin sonunda sağlığını toparladı; bunun üzerine çıkıp dükkânıma gidebildim; ve alışverişe koyuldum.</p>

  <p>Böylece, dükkânımda otururken, öğleye doğru, elinde tuttuğu elmayla oynayarak yoldan geçen bir zenci gördüm. Bunu görünce çağırıp ona, “Hey! Dostum! Bana, bu elmayı nereden aldığını söyler misin? Ben de gidip almak istiyorum” dedim. Bu sözlerime gülerek, zenci, “Bunu bana sevgilim verdi! Epeydir onu görmemiştim, ziyaretine gittiğimde onu rahatsız buldum, yanıbaşında üç elma vardı; sorunca, bana, ‘Düşünsene, sevgilim! Budala, boynuzlu kocam, bunları satın almak için Basra’ya kadar gitti ve üç altın dinar ödeyerek bunları aldı!’ dedi; sonra da elimde gördüğün şu elmayı bana verdi!” dedi.</p>

  <p>Zencinin bu sözleri üzerine, Ey Emirü’l-Müminin! Dünya gözümde karardı; hemen dükkânımı kapattım, hiddetimin şiddetinden aklımı yitirmişçesine yol alarak eve döndüm. Yatağın üzerine baktım, gerçekten elmanın biri yoktu. Bunun üzerine eşime, “Üçüncü elma nerede?” diye sordum. Bana, “Hiç bilmiyorum, farkında bile değilim” dedi. Böylece zencinin sözleri doğrulanmış oluyordu. Bunun üzerine bir bıçak bularak ve dizlerimi karnına bastırarak, bıçak darbeleriyle onu doğradım; başını ve organlarını kestim, sonra hepsini aceleyle bir küfeye koydum ve üstünü bir örtü ve bir halıyla örttüm; bir sandığa koyup çiviledim. Sandığı katırıma yükledim ve hemen atmak üzere Dicle’ye gittim; ve de bunu kendi ellerimle yapmak istedim!</p>

  <p>Böylece, ey Emirü’l-Müminin! Cinayetimin cezası olarak senden ölümümü tezleştirmeni yalvarıyorum, ben de aynı tarzda öleyim; zira Kıyamet Günü’nde bunun hesabını verememekten korkarım!</p>

  <p>Onu kimse görmeden Dicle’ye attıktan sonra eve döndüm. Orada büyük oğlumu ağlarken buldum; ve, annesinin ölümünü bilmediğinden emin olmakla birlikte yine de ona, “Niye ağlıyorsun?” diye sordum. Bana, “Annemin elmalarından birini aldım ve arkadaşlarımla oynamak için sokağa indim; yanımdan iri yarı bir zenci geçti, elimdeki elmayı kaptı ve bana, ‘Bu elma nereden geldi?’ diye sordu. Ona, ‘Babam getirdi onu. Gidip üç altın dinar verip Basra’dan annem için, diğer iki benzeriyle satın aldı!’ dedim. Bu sözlerime karşın, zenci bana elmayı geri vermedi; beni tokatladı ve elmayı alıp gitti. Şimdi annem elma yüzünden beni döver diye korkuyorum!” şeklinde yanıt verdi.</p>

  <p>Çocuğun sözlerini duyunca, zencinin kayınbabamın kızı hakkında yalan söylediğini ve onu haksız yere öldürdüğümü anladım.</p>

  <p>Bunun üzerine sel gibi gözyaşı döktüm, sonra da kayınbabamı, yanımda gördüğünüz bu saygın şeyhi görmeye gittim. Bu acıklı öyküyü ona anlattım. Bunları duyunca yanıma oturdu, o da ağlamaya başladı. İkimiz birlikte ağlamayı gece yarısına kadar sürdürdük. Sonra da beş gün süreyle matem tuttuk. Bugüne kadar da karımın ölümü üzerine ağlayıp inleyip durduk.</p>

  <p>Ey Emirü’l-Müminin! Atalarının kutsal anısı uğruna, benim cezamı hemen vermeni ve bu cinayetin kefaretini ödetmeni senden yalvararak diliyorum!</p>

  <p>Bu öyküyü duyunca, halife çok sarsılmış ve “Vallahi! Bu hain zenciden başkasını öldürtmek istemem!” diye haykırmış...</p>

  <br/>

  <p><i>Anlatısının bu noktasında Şehrazad, gün doğduğunu görmüş ve yavaşça susmuş.</i></p>

  <p><i>Fakat on dokuzuncu gece gelince, söze başlamış:</i></p>

  <br/>

  <p>Ey bahtıgüzel şah, işittim ki, halife, genç adamın özrünün geçerli olduğunu kabul ederek, zenciden başkasını öldürtmemeye yemin etmiş; sonra da Cafer’e dönerek, ona, “Bu olaya neden olan o hain zenciyi huzuruma getir! Eğer onu bulamazsan, onun yerine seni öldürtürüm!” demiş.</p>

  <p>Ve Cafer ağlayarak huzurdan çıkmış; ve kendi kendine, “Zenciyi onun huzuruna nasıl getirebilirim? Ölümden ilk kurtuluşum, bir testinin düşüp de kırılmaması kabilinden bir şanstı. Ama şimdi? Bununla birlikte, ilk kez beni kurtarmış olan; isterse, ikinci kez de kurtarır! Bana gelince, vallahi, eve gidip hiç kıpırdamadan kapanacak, bana verilen üç günlük süreyi boşuna araştırmalar yaparak geçirmektense, Yüce Allah’ın iradesine bağlanacağım” diye konuşmuş.</p>

  <p>Ve, gerçekten, Cafer, verilen üç gün süreyi evinden hiç kıpırdamadan geçirmiş. Dördüncü gün kadıyı çağırtmış, onun önünde vasiyetini yapmış; ağlayarak çocuklarına veda etmiş. Sonra, kendisine, şayet zenci bulunamamışsa, onu öldürtmeye daima hazır bulunduğunu bildiren halifenin ulağı gelmiş. Ve Cafer, daha da fazla ağlamaya başlamış; çocukları da onunla birlikte ağlamışlar. Sonra Cafer en küçük kızını son bir kez öpmek üzere kucağına almış; çünkü onu tüm çocuklarından çok severmiş; onu bağrına basmış, çocuğu terk etmek zorunda olduğunu düşünerek bolca gözyaşı dökmüş. Fakat birdenbire, onu bağrına basarken, kız çocuğunun cebindeki yuvarlak bir şeyin varlığını duymuş ve ona, “Cebinde ne var?” diye sormuş. Kız da ona, “Bir elma, babacığım! Zenci kölemiz Reyhan<a href="../Text/dipnot.xhtml#Footnote0050" id="Feedback0050"><sup>[50]</sup></a> onu bana verdi. Dört gündür yanımda taşıyorum. Ama, bu elma, Reyhan’a iki dinar ödedikten sonra benim oldu” demiş.</p>

  <p>Kızının zenci ve elma üzerine bu sözlerini duyunca, Cafer büyük bir sevince kapılmış ve “Ey Kurtarıcı Tanrım!” diye haykırmış. Sonra emir verip zenci Reyhan’ı yanına çağırtmış. Ve Reyhan gelince, ona, “Bu elma nereden geldi?” diye sormuş. Zenci, “Efendim, beş gün önce kentte yürürken, bir sokakçığa girdim, orada çocukları oynarken gördüm, içlerinden biri elinde bu elmayı tutuyordu. İmrendim ve elinden kaptım; o zaman çocuk ağladı ve bana ‘Annemindir o. Annem de hastadır. Canı elma çekmişti; babam da bunu aramak için Basra’ya gitti; ve diğer iki elmayla birlikte, üç dinar ödeyerek alıp getirdi. Ben, oynamak için birini aldım’ dedi. Sonra da ağlamasını sürdürdü. Ama ben onun gözyaşlarına aldırmadan bu elmayı alıp eve getirdim ve iki dinar karşılığında küçük hanıma verdim” diye yanıt vermiş.</p>

  <p>Bu öyküyü işitince, Cafer, bütün bu dertlerin ve de genç kadının ölümünün kendi kölesi Reyhan’ın hatasıyla ortaya çıkmasından dolayı büyük bir şaşkınlığa uğramış. Ve onun hemen zindana atılmasını emretmiş. Ve sonra, kesin bir ölümden böylesine kurtulmuş olmasından dolayı mutluluk duyarak şu şiiri okumuş:</p>

  <div class="gir1">
    <p>Eğer felaketler kölen yüzünden başına gelmişse; nasıl olur da kendini bu köleden kurtarmayı düşünmezsin?</p>

    <p>Bilmez misin ki köleler hızla ürer, oysa ruhun tektir ve yerini dolduramazsın!</p>
  </div>

  <p>Sonra düşüncesini değiştirmiş ve zenciyi alıp onu halifenin huzuruna çıkarmış; ve ona öyküyü anlattırmış.</p>

  <p>Halife Harun Reşid duyduklarına öylesine şaşırmış ki, bu öykünün insanoğullarına ibret oluşturması için yazılıp arşivlere konmasını emretmiş.</p>

  <p>Ama Cafer, ona, “Ey Emirü’l-Müminin, bu öyküye pek o kadar takılma, çünkü bu öykü, ‘Vezir Nureddin ile kardeşi Şemseddin’in öyküsüyle denklik sağlamaktan çok uzaktır” demiş.</p>

  <p>O zaman halife, “İşittiğimiz öyküden daha şaşırtıcı olduğunu iddia ettiğin bu öykü nedir?” diye haykırmış. Cafer, “Ey Emirü’l-Müminin, düşüncesizce davranışından ötürü kölem Reyhan’ı bağışlamanız koşuluyla bunu size anlatırım” demiş. Halife de, “Öyle olsun! Kanını sana bağışladım” demiş.</p>

  <div class="baslik11" id="b5_1">
    <p>Vezir Nureddin, Kardeşi Vezir Şemseddin ve Hasan Bedreddin’in Öyküsü</p>
  </div>

  <p><i>Bunun üzerine Cafer el-Bermeki söze başlamış:</i></p>

  <p>Bil ki, ey Emirü’l-Müminin! Mısır ülkesinde, bir zamanlar, dürüst ve hayırsever bir sultan varmış. Bu sultanın da fen ve edebiyata derinden aşina bilge bir veziri varmış; ve bu vezir yaşı ilerlemiş bir ihtiyar imiş; ama gökteki aya benzer iki oğlu varmış. Büyüğünün adı Şemseddin, küçüğünün adı Nureddin imiş;<a href="../Text/dipnot.xhtml#Footnote0051" id="Feedback0051"><sup>[51]</sup></a> ama, küçük olan Nureddin, aslında yakışıklı ve karakter sahibi olan Şemseddin’den de yakışıklı ve nitelikli imiş; öylesine ki, Nureddin’in bütün dünyada bir eşi daha bulunamazmış. Öyle hayranlık uyandırırmış ki, güzelliğinin ünü tüm ülkelerde duyulmuş ve birçok gezgin, uzak ülkelerden sırf onun üstünlüğünü görmek ve yüzünün güzelliğini seyretmek için Mısır’a gelirlermiş.</p>

  <p>Babaları vezir, Tanrı’nın takdiriyle ölmüş. Sultan bundan büyük bir üzüntü duymuş. Vezirin çocuklarını huzuruna çağırtmış, onları yanına yaklaştırmış ve her birine birer hilat giydirerek, onlara, “Bu andan başlayarak, benim yanımda, babanızın görevlerini yürüteceksiniz!” demiş. Bunu duyunca çok sevinmişler ve sultanın önünde eğilerek yeri öpmüşler. Sonra da bir ay süreyle babalarının cenaze merasimini yapmışlar; ve bundan sonra, vezirlik görevlerini yürütmeye başlamışlar; ve her biri sırayla birer haftalık sürelerle görevi yürütmüşler. Sultan geziye çıkınca, bu iki kardeşten birini yanına alırmış.</p>

  <p>Böylece, gecelerden bir gece, ertesi gün yola çıkacak sultana yoldaşlık etme sırası Şemseddin’e gelmişken; iki kardeş oturup geceyi geçirmek üzere şuradan buradan konuşuyorlarmış. Konuşmanın akışı içinde, büyüğü küçüğüne, “Kardeşim, artık evlenme zamanımızın geldiğini düşündüğümü söylemek ihtiyacını duyuyorum; ama ikimiz aynı gece evlenelim!” demiş. Nureddin de, “Kardeşim, istediğin gibi davran! Her şeyde seninle uyuşurum” demiş. Bu husus bir kez aralarında kararlaşınca, Şemseddin, Nureddin’e, “Allah’ın rızasıyla, iki genç kızla evlenip aynı gece gerdeğe girince, ikisinin de aynı gece hamile kalması ve –Allah takdir etmişse– aynı gün karının bir erkek çocuğu, benim karımın da bir kız çocuğu doğurması olasıdır; bize o zaman birbirinin yeğeni olan bu çocukları evlendirmek düşer!” demiş. Buna, Nureddin, “Kardeşim, bu durumda, kızın için mehr<a href="../Text/dipnot.xhtml#Footnote0052" id="Feedback0052"><sup>[52]</sup></a> olarak oğlumun ne kadar ödemesini düşünüyorsun?” sorusunu yöneltmiş. Şemseddin de, “Oğlundan kızımın nikâh bedeli olarak üç bin altın dinar, üç meyve bahçesi ve Mısır’da en iyi durumda üç köy alırım. Doğrusu, kızımın değeri karşısında istediklerim pek o kadar fazla değil. Ve eğer, oğlun olan delikanlı, bu sözleşmeyi kabul etmek istemezse, aramızda hiçbir ilişki kurulamaz” demiş. Bu sözler üzerine Nureddin, “Bunu böyle düşünme! Gerçekte, oğlumdan istemeyi düşündüğün bu mehr de nedir ki? Unutma ki biz, iki kardeşiz ve iki veziriz. Böyle bir istemde bulunacağına, kızını oğluma armağan olarak sunmalısın, herhangi bir mehr istemeyi aklından geçirmeden... Sonra, bilmez misin ki, erkek, daima dişiden daha değerlidir! Oğlum da bir erkek olduğuna göre, kızın mehr talep edeceğine çeyiz getirmelidir. Sen tıpkı malını satmak istemeyen tacirin tereyağ fiyatını ikiye dörde katlaması gibi bir hesap içindesin” demiş. Şemseddin, bunu duyunca, “Görüyorum ki, sen gerçekte, oğlunun kızımdan daha soylu olduğunu düşünmektesin! Böyle ise, senin akıldan ve doğru düşünmeden ve de minnettarlıktan yana, tüm olarak nasipsiz olduğun anlaşılıyor, Çünkü, vezirlikten söz ettiğin anda, yüksek görevler üstlenmeni sadece bana borçlu olduğunu hatırlamalısın! Seni kendime yardımcı olarak aldımsa, bunun nedeni, sana acımamdandır ve de bana destek olman içindir. Ama, öyle olsun! Senin işine nasıl gelirse öyle konuş! Ama, ben, sen böyle konuştuğun için, altınla tartsan bile, kızımı artık senin oğlunla evlendirmem!” demiş. Bu sözler üzerine Nureddin çok kızmış ve “Ben de öyle! Artık oğlumu senin kızınla evlendirmek istemiyorum!” diye haykırmış. Şemseddin, “Evet! Bu iş burada biter! Ve şimdi, yarın sultan ile birlikte buradan ayrılacağıma göre, sana sözlerinin ne denli uyumsuz olduğunu anlatacak zamanım olmayacak. Ama sonra, görürsün! Döndüğümde, Allah isterse, ne olacaksa olur!” demiş.</p>

  <p>Bunun üzerine Nureddin, olan bitenden son derece üzgün, uzaklaşmış; tüm üzgün düşüncelerini de uyutmak üzere, tek başına uyumaya gitmiş.</p>

  <p>Ertesi sabah, sultan, Şemseddin’in yoldaşlığında gezisini yapmak üzere saraydan çıkıp Nil kıyısına doğru yol almış; oradan kayıkla Cize’ye ulaşacakmış; oradan da ehramların olduğu semte...</p>

  <p>Nureddin’e gelince, o geceyi kardeşiyle yaptığı tartışmadan dolayı çok kötü bir ruh halinde geçirdikten sonra, ertesi sabah erkenden uyanmış, abdest alıp sabah namazını kıldıktan sonra dolabına yönelip oradan kendisi hakkında kardeşinin aşağılayıcı sözlerini ve maruz kaldığı hakareti aklından hiç çıkarmayarak, altın dolu bir heybe almış; aklına gelen şu dizeleri okumaya başlamış:</p>

  <div class="gir1">
    <p>Yola çık, dostum! Her şeyi bırak ve yola çık! Terk ettiğin dostlar yerine pekâlâ başkalarını bulursun! Git! Evden çık ve çadırı kur! Çadırda yat, kalk! Yaşamın zevkleri, orada, sadece oradadır! Uygar ve dayanıklı meskenlerde, sıcaklık yoktur asla, dostluk yoktur asla! İnan bana! Yurdundan kaç! Yurdunun toprağından köklerini sök! Ve yabancı ülkelere yerleş! Dinle! Durgun su çürüyüp kokar! Yine de, akıntıya dönüşürse, kokuşmuşluğundan kurtulabilir! Yoksa başka türlü iyileşemez! Dolunayken ayı gözledim; gözlerinin, ışıktan gözlerinin sayısını öğrendim! Ama, boşluktaki dolanım turlarını izlemek zahmetine katlanmasaydım, her semtinin gözleri, bana yönelen o gözleri tanıyabilir miydim? Ya arslan? Tıkız ormandan çıkmasaydım, arslanı sürüp avlayabilir miydim? Ya ok? Yaya bağlı olsa, yaralayıcı olabilir miydi? Ya altın ya da gümüş? Maden damarlarından çıkarılmasaydılar, değersiz bir koz olmayacaklar mıydı? Ve uyumlu uda gelince! Onu bilirsin! Ona şekil vermek üzere, işçisi, ağacını, topraktan kökleyip çıkarmasaydı, oduncuya odun olurdu! Terk et ülkeni sen de! Tepelere çıkarsın! Ama toprağına bağlı kalırsan, yüksekliklere asla ulaşamazsın!</p>
  </div>

  <p>Bu dizeleri okuyup bitirince, genç kölelerinden birine, alaca renkli, iri ve iyi yol alan bir katırı koşuma hazırlamasını emretmiş. Köle, katırların en güzelini seçerek, Isfahan kadifesinden eyer altlığını serip, altın telli nakışla süslü eyeri, Hint işi üzengileri takarak, hayvanı öyle bir hazırlamış ki, katır evlenmek üzere iyice süslenmiş bir yeni gelin görünümü almış. Nureddin ayrıca bunların üzerine büyücek bir ipek halı, bir de namaz halısı konmasını emretmiş; ve bütün bunlar yerine getirilince, heybeyi altın ve mücevherle doldurup küçük halı ile büyüğü arasına sıkıştırmış.</p>

  <p>Bunlar yapılınca, köle çocuğa ve diğer tüm kölelere, “Kentin ötesinde Kalyubiyye<a href="../Text/dipnot.xhtml#Footnote0053" id="Feedback0053"><sup>[53]</sup></a> yöresinde bir geziye çıkıyorum; orada üç gece kalacağım; çünkü göğsümde bir daralma duyuyorum; orada açık havayı soluyarak biraz ferahlamak istiyorum. Ama beni kimsenin izlemesini istemiyorum!” demiş.</p>

  <p>Bunun ardından, bir parça daha yol tedarikinde bulunduktan sonra, katıra binmiş ve aceleyle oradan uzaklaşmış. Bir kez Kahire’den çıkınca, öğleye kadar rahat bir yolculukla Belbeyyis’e<a href="../Text/dipnot.xhtml#Footnote0054" id="Feedback0054"><sup>[54]</sup></a> ulaşmış ve orada durmuş; katırı dinlendirmek kadar kendisi de dinlenmek üzere orada hayvandan inmiş; biraz yemek yemiş; ve yeniden yola koyulmuş. İki gün sonra, tam öğle vakti, cins katırı sayesinde, Kutsal Kent Kudüs’e ulaşmış. Orada katırdan inmiş, dinlenmiş, katırı da dinlendirmiş; azık torbasından yiyecek bir şeyler çıkarıp yemiş; bu iş bitince, büyük ipek halısını yere serip torbasını başının altına yerleştirerek yatıp uyumuş; boyuna, kardeşinin kendisine reva gördüğü davranışa kızıp durarak...</p>

  <p>Ertesi gün, şafak vakti, yeniden eyer kurulmuş, bu kez güzel bir gidişle Halep kentine gelinceye kadar yol almış. Orada kentin bir hanında mekân tutmuş; sükûnetle kendisini ve katırını dinlendirmek için üç gün kalmış: Halep’in güzel havasını iyice soluduktan sonra, yola koyulmayı düşlemiş. Bu maksatla, çocukluğundan beri çok sevdiği Halep’te en iyi şekilde yapılan şekere bulanmış fıstık ve bademle doldurulmuş o güzel hamur işi tatlılardan satın aldıktan sonra, katırına binip yola çıkmış.</p>

  <p>Ve katırını bildiği gibi yol alması için özgür bırakmış; çünkü bir kez Halep’e geldikten sonra, artık nereye gideceğini bilmiyormuş. Böylece gece gündüz yol alıp bir akşam güneşin battığı sırada Basra kentine gelmiş; fakat Basra’ya geldiğinin farkında değilmiş. Bir hana gelip soruşturduktan sonra, buranın Basra olduğunu öğrenmiş. Bunun üzerine katırdan inmiş; üzerindeki halıları, yiyecekleri ve heybeyi almış; ve hanın kapıcısından, hemen dinlenmeye geçip soğuk almasın diye katırı biraz gezdirmesini istemiş. Kendisi de halısını sermiş ve dinlenmek üzere handa oturmuş.</p>

  <p>Hanın kapıcısı, dizgininden tutup katırı alıp yürütmüş. Rastlantı bu ya! Tam o sırada Basra veziri de sarayının penceresinde oturmuş, sokağa bakıp duruyormuş. Güzel katırı ve büyük değer taşıyan koşumlarını görmüş. Bu katırın kesinlikle yabancı vezirlerden birine, hatta belki de emirlerden bir emire ait olması gerektiğini düşünmüş. Hayvana bakarken büyük bir şaşkınlığa kapılmış; sonra genç kölelerinden birine kapıcı ile katırı kendisine getirmesi emrini vermiş. Ve delikanlı koşup bulduğu kapıcıyı vezirin huzuruna getirmiş. Bunun üzerine kapıcı ilerleyip çok yaşlı ve çok saygın bir ihtiyar olan vezirin ayakları arasındaki toprağı öpmüş. Vezir, kapıcıya, “Bu katırın sahibi kimdir?” diye sormuş. Kapıcı, “Efendimiz, bu katırın sahibi, gerçekte, insanın başını döndüren, büyük bir tacirin oğlu gibi giyimli ve tüm görünüşüyle saygı ve hayranlık uyandıran çok yakışıklı genç bir adamdır” diye yanıt vermiş.</p>

  <p>Kapıcının bu sözleri üzerine vezir ayağa kalkmış, ata binmiş, aceleyle hana gitmiş ve avluya girmiş. Veziri görünce, Nureddin ayağa kalkmış ve onu karşılamak üzere yanına koşmuş ve attan inmesine yardım etmiş. Bunun üzerine vezir ona âdet olduğu üzere selam vermiş ve Nureddin bu selamı yürekten bir ilgiyle alıp iade etmiş. Vezir yanına oturarak ona, “Çocuğum, nereden geliyorsun ve hangi nedenle Basra’da bulunuyorsun?” diye sormuş. Nureddin de, ona, “Efendim, doğduğum ve yaşadığım kent olan Kahire’den geliyorum. Babam Mısır Sultanı’nın veziri idi, fakat Allah’ın rahmetine kavuşmak üzere öldü!” demiş. Sonra Nureddin öyküsünü baştan sona kadar vezire anlatmış. Sonra da, “Fakat, tüm ülke ve kentleri ziyaret edip her yanı görmedikçe, yeniden asla Mısır’a dönmemek üzere kesin karar aldım!” diye eklemiş.</p>

  <p>Nureddin’in bu sözleri üzerine, vezir, “Çocuğum, devamlı gezme konusundaki bu üzücü görüşü terk et, senin mahvına neden olabilir. Çünkü, bilirsin ki, yabancı ülkelerde gezinmek, felakete ve kötü sonuçlara götürür. Benim nasihatimi dinle çocuğum! Yoksa senin adına, zamanın ve yaşamın getireceği belalarından korkarım” demiş.</p>

  <p>Sonra vezir, kölelere katırın koşumlarını ve halıları ve ipekleri çözmelerini emretmiş; ve Nureddin’i birlikte alarak evine götürmüş, ona bir oda tahsis etmiş, ihtiyaç duyabileceği her şeyi sağladıktan sonra dinlenmesini istemiş.</p>

  <p>Nureddin böylece vezirin nezdinde bir süre kalmış, vezir de onu her gün görüyor ve ağırlayarak lütuflarda bulunuyormuş. Sonunda Nureddin’i çok sevmiş ve bir gün ona, “Çocuğum, ben çok ihtiyarladım ve erkek çocuğum da yok. Ama Allah bana güzellikte ve kusursuzlukta sana uyan bir kız çocuğu verdi; bugüne kadar, onu benden isteyen herkesi geriye çevirdim. Ama, şimdi, yüreğimin tüm sevgisiyle sevdiğim seni tanıdıktan sonra, kızımı hizmetinde bir köle olarak kabul etmek isteyip istemediğini soruyorum! Çünkü büyük bir temenniyle senin kızımın kocası olmanı istiyorum. Şayet kabul edersen, şimdi sultanın yanına çıkacak, ona, senin, Mısır’dan yeni gelmiş yeğenim olduğunu ve Basra’ya da kızımla evlenmek üzere gelmiş bulunduğunu söyleyeceğim. Ve sultan, benim hatırıma, seni, vezir olarak benim yerime tayin edecektir. Çünkü ben artık çok ihtiyar oldum; dinlenmem gerek! Benim için, artık evime çekilip oradan ayrılmamak büyük bir zevk olacaktır” demiş.</p>

  <p>Vezirin bu önerisini duyunca Nureddin susmuş ve başını önüne eğmiş; sonra da, “Duyduk ve itaat ettik!” demiş.</p>

  <p>Bunu duyan vezir büyük bir sevince kapılmış ve hemen kölelerine şölen hazırlamalarını, emirler içinde en büyüklerine özellikle ayrılmış olan büyük kabul salonunu süsleyip aydınlatmalarını emretmiş.</p>

  <p>Sonra tüm dostlarını bir araya toplamış; ülkenin tüm ileri gelenlerini ve Basra’nın tüm büyük tacirlerini davet etmiş; hepsi huzurunda bulunmuşlar. Bunun üzerine vezir, Nureddin’i niçin başkalarına üstün tutarak damat olarak seçtiğini onlara açıklamak için, “Benim Mısır Sarayı’nda vezir olan bir kardeşim vardı; hepinizin bildiği gibi Allah nasıl bana bir kız evlat verdiyse, onu da iki oğlan evlatla donatmış. Kardeşim, ölmeden önce, oğullarından biriyle kızımı evlendirmeyi bana tavsiye etmişti, ben de ona vaat etmiştim. İşte, şu karşınızda gördüğünüz delikanlı kardeşimin oğullarından biridir. Buraya bu maksatla gelmiştir. Onun kızımla sözleşmesini hazırlamayı ve gelip bizimle birlikte oturmasını çok arzu etmekteyim” demiş.</p>

  <p>Bunun üzerine hepsi, “Evet, doğrusu da bu! Yapacağın başımız üzerindedir” demişler.</p>

  <p>Sonra tüm çağrılılar, büyük şölene katılmışlar, her türden şarap içmişler ve pek çok hamur işi ve tatlı yemişler; sonra âdet üzere, gülsuyu serpildikten sonra, vezirden ve Nureddin’den izin alıp ayrılmışlar.</p>

  <p>Bunun üzerine vezir, genç kölelerine, Nureddin’i hamama götürmelerini ve çok iyi bir banyo yapmasını sağlamalarını emretmiş. Vezir ona kendi giysilerinden en güzel bir giysiyi hediye etmiş; sonra da ona yıkanması için havlular, peşkirler, bakır leğenler, buhurdanlıklar ve gerekli tüm eşyayı göndermiş. Nureddin yıkanmış, yeni giysiye bürünerek hamamdan çıkmış, onun güzelliğine ve yaradanının kudretine hayran olan halkın bulunduğu sokaklardan geçerek vezirin sarayına gitmiş. Katırından inmiş, vezirin huzuruna çıkmış ve elini öpmüş. Bunun üzerine vezir...</p>

  <br/>

  <p><i>Fakat, öyküsünün bu noktasında, Şehrazad, sabahın belirdiğini görerek, her zamanki gibi yavaşça susmuş ve gece daha fazla konuşmak istememiş.</i></p>

  <p><i>Fakat yirminci gece gelince, Şehrazad sözünü sürdürmüş:</i></p>

  <br/>

  <p>Ey bahtıgüzel şah, işittim ki, vezir, onu görünce ayağa kalkmış ve onu büyük bir sevinçle karşılamış ve de ona, “Git, oğlum, koş ve karının yanına gir ve mutlu ol! Yarın seninle sultanın huzuruna çıkarız. Şimdi sana, Allah’ın tüm lütuflarının ve iyiliklerinin senin üstüne olmasını dilemekten başka söyleyeceğim yok!” demiş.</p>

  <p>Bunun üzerine Nureddin, kayınbabası vezirin elini bir kez daha öpmüş ve genç kızın dairesine girmiş. Ve orada olanlar olmuş!</p>

  <p>İşte Nureddin’in başına gelenler bunlar!</p>

  <p>Kahire’de bulunan kardeşi Şemseddin’e gelince... Onun öyküsü de şöyle:</p>

  <p>Mısır Sultanı ile birlikte piramitler kıyısına ve oradan da başka yerlere gerçekleştirdiği gezi bitince, eve dönmüş. Orada kardeşi Nureddin’i bulamayarak çok tedirgin olmuş; hizmetçilerden Nureddin’in haberini sorunca, ona, “Sen sultan ile birlikte buradan ayrılınca, aynı gün efendimiz Nureddin şatafatlı biçimde, tören günlerindeki gibi koşumlanmış katırına bindi ve bize, ‘Kalyubiyye’ye gidiyorum, orada birkaç gün kalarak göğsümdeki daralmayı gidermeye çalışacağım. Beni hiçbiriniz izlemeyin!’ dedi” demişler. Ve “O günden beri ondan hiçbir haber alamadık!” diye eklemişler.</p>

  <p>Bunu duyan Şemseddin, kardeşinin yokluğundan büyük bir acı duymuş ve gün geçtikçe acısı çoğalmış, sonunda büyük bir üzüntüye kapılmış. Ve “Kuşkusuz, onun ayrılışının, sultan ile geziye çıkmamdan önceki gün ona söylediğim katı sözlerden başka nedeni yok. Büyük bir ihtimalle, onu benden kaçmaya iten budur. Bu değerli kardeşe ettiğim haksızlığı gidermem ve onu aratıp buldurmam gerekir” diye düşünmüş.</p>

  <p>Ve Şemseddin, hemen sultanın huzuruna çıkmış; ve durumu ona açıklamış. Sultanın mührüyle damgaladığı mektuplar yazmış ve atlı tatarlarla bunları her yana, her ülkedeki komutanlarına yollamış; bu mektuplarda Nureddin’in kaybolduğunu ve onu her yerde aramalarını bildirmiş.</p>

  <p>Fakat, bir zaman sonra, tüm tatarlar sonuç alamadan geri dönmüş; çünkü hiçbiri Nureddin’in bulunduğu Basra’ya gitmemiş imiş. Bunun üzerine Şemseddin, üzüntüden kahrolarak kendi kendine, “Bütün bunlar benim hatam yüzünden oldu! Bir parça akıllıca ve tedbirlice davransaydım, bunların hiçbiri olmazdı!” diye söylenmiş.</p>

  <p>Ama, her şeyin bir sonu olduğu gibi, Şemseddin de sonunda teselli bulmuş ve bir süre sonra Kahire’nin büyük tacirlerinden birinin kızıyla nişanlanmış; ve bu genç kızla evlilik sözleşmesi yaparak onunla evlenmiş. Ve olan olmuş!</p>

  <p>Ve büyük bir rastlantıyla Şemseddin’in gerdek odasında karısına girişimde bulunduğu gece, Basra’da, Nureddin’in vezirin kızı olan karısının odasındaki girişimi, aynı anda olmuş imiş; yarattıklarının bahtına sahip olduğunu göstermek için, Tanrı, iki kardeşin evliliklerini aynı geceye rastlatmış!</p>

  <p>Dahası, her şey iki kardeşin kavgalarından önce düşündükleri gibi olmuş; iki kadın da aynı gece hamile kalmışlar; ve aynı gün aynı saatte çocuklarını doğurmuşlar; Mısır veziri Şemseddin’in karısı Mısır’da güzellikte bir eşi bulunmayan bir kız çocuğu doğurmuş; Basra’da Nureddin’in karısı da tam zamanında, tüm dünyada eşi bulunmaz güzellikte bir oğlan çocuğu doğurmuş. Şairin dediği gibi:</p>

  <div class="gir1">
    <p>Çocuk!.. Zarif değil mi! Ve de ince! Ya boyu!.. Onun ağzından iç! İç o ağzı ve dolu bardakları ve taşan sürahileri unut! Dudaklarından iç! Yanaklarının tazeliğinde susuzluğunu dindir! Gözlerinin kaynağında yansımanı bul! Ve şarapların pembemsiliğini, kokusunu, tadını, tüm baş döndürücülüğünü unut!</p>

    <p>Eğer güzellik, başlı başına, bu çocukla boy ölçüşmeye gelseydi, utanarak başını eğerdi! Ve sen eğer ona, ‘Ey güzellik! Ne dersin? Sen hiç benzerini gördün mü?’ diye sorsan, sana, ‘Onun gibisini mi? Gerçekte, asla!’ diye yanıt verecektir.</p>
  </div>

  <p>Nureddin’in oğluna, güzelliği dolayısıyla, Hasan Bedreddin adı verilmiş.<a href="../Text/dipnot.xhtml#Footnote0055" id="Feedback0055"><sup>[55]</sup></a></p>

  <p>Doğumu büyük halk şenlikleriyle kutlanmış. Ve doğumundan yedi gün sonra, şah oğullarına yaraşır şölen ve ziyafetler verilmiş.</p>

  <p>Şölenler biter bitmez, Basra veziri, Nureddin’i alıp onunla birlikte sultanın huzuruna çıkmış. Bunun üzerine Nureddin, sultanın ayakları arasındaki zemini öpmüş ve büyük bir hitabet gücü, yiğit bir yüreği olduğundan ve güzel sanatlar ve edebiyat üstüne çok bilgili bulunduğundan, sultana şu kasideyi okumuş:</p>

  <div class="gir1">
    <p>En büyük iyilik edenlerin, önünde eğilip silindiği kimse odur; çünkü tüm seçkin kişilerin gönlünü kazanmıştır o! Eserlerini överim, çünkü bunlar eser değil, boynu süsleyebilecek güzellikteki şeylerdir!</p>

    <p>Ve eğer parmaklarının ucunu öpüyorsam, bunları artık parmak olarak değil, tüm iyiliklerin anahtarı olarak gördüğümdendir!</p>
  </div>

  <p>Sultan bu dizelerden pek hoşlanmış, Nureddin’e ve vezire, daha Nureddin’in evliliğini ve kim olduğunu bilmeden, armağanlar vermekte oldukça cömert davranmış; Nureddin güzel dizelerini okuyup bitirince, vezire, “Bu uzdilli ve yakışıklı genç adam kimdir?” diye sormuş.</p>

  <p>Bunun üzerine vezir, sultana, başından sonuna kadar öyküyü anlatmış ve ona, “Bu genç adam benim yeğenimdir!” demiş. Sultan da ona, “Peki nasıl oluyor da bunun daha önce sözü geçmedi?” deyince, vezir, “Ey efendim ve hükümdarım, size Mısır’da vezir olan bir kardeşim bulunduğunu söylemeliyim. Ölümünde, büyüğü kendi yerine vezir olan iki oğul bıraktı. İkincisi de gördüğünüz gibi beni ziyarete geldi; çünkü babasına, kızımı, yeğenlerinden biriyle evlendireceğime dair söz vermiştim. Bundan dolayı, gelir gelmez onu kızımla evlendirdim! Gördüğünüz gibi, bu, genç bir adamdır; bense, artık yaşlandım, biraz da sağırım; devlet işlerinde de dikkatsizim. Bundan dolayı hükümdarım olan siz efendimden, aynı zamanda damadım da olan yeğenimi, benim yerime vezir tayin etmesini talep ediyorum! Onun vezirlik etmeye gerçekten layık olduğuna sizi temin ederim; çünkü iyi bir danışman, yüce fikirlerden yana verimli, işleri gereğince yürütme konusunda çok beceriklidir!” demiş.</p>

  <p>Bunun üzerine sultan, genci daha dikkatle incelemiş; ve bundan çok iyi bir izlenim almış, ihtiyar vezirin görüşünü kabul etmiş ve pek gecikmeden Nureddin’i kayınbabasının yerine büyük vezir tayin etmiş; ve kendisine bulunabilecek en güzelinden şahane bir hilat ve kendi ahırından bir katır armağan etmiş; ve emrine muhafızlar ve mabeyinciler vermiş.</p>

  <p>Bunun üzerine Nureddin, sultanın elini öpmüş ve kayınbabası ile huzurdan çıkmış; ve birlikte sevinç içinde evlerine dönmüşler ve yeni doğmuş olan Hasan Bedreddin’i kucaklamaya gitmişler; “Bu çocuğun doğumu bize mutluluk getirdi” demişler.</p>

  <p>Ertesi gün, Nureddin, yeni görevini üstlenmek üzere saraya gitmiş ve oraya ulaşınca, sultanın ayakları arasında zemini öperek şu şiiri okumuş:</p>

  <div class="gir1">
    <p>Senin için mutluluklar her gün yenilenir, gönenç de öylesine! Seni çekemeyen, can sıkıntısından kurur, gider! Senin için günler ak bulutlar gibi beyaz; çekemeyenlerin günleri de kapkara olsun!</p>
  </div>

  <p>Bunun üzerine sultan, onun, vezirlik divanına oturmasına izin vermiş ve Nureddin vezirlik divanına oturmuş. Ve görevini yerine getirmeye, önüne gelen işleri yapmaya, adalet dağıtmaya, sanki uzun yıllardır vezirlik yapmış gibi bütün işleri yürütmeye başlamış; ve sultanın gözü önünde her meseleyi öylesine kolaylıkla çözümlemiş ki, sultan onun zekâsına, işleri kavrayışına ve adalet dağıtımındaki davranışına hayran kalmış; onu daha çok sevmiş ve onu yakını kılmış.</p>

  <p>Nureddin’e gelince, yüksek görevlerini gereğince yerine getirmeyi sürdürmüş; ama tüm devlet görevlerine karşın, oğlu Hasan Bedreddin’in eğitimini de savsaklamamış. Çünkü Nureddin, günler geçtikçe, daha kudretli ve onun mabeyincilerinin, hizmetçilerinin, muhafızlarının ve ulaklarının adedini arttıran sultanın nezdinde daha değerli olmuş. Ve Nureddin öylesine zengin olmuş ki, servetiyle donattığı ve dünyanın her yanına giden gemileriyle büyük boyutlarda ticaret yapmış, gelir getiren kurumlar, yel ve su değirmenleri, şahane bağ ve bahçelere sahip olmuş. Ve bütün bunlar oğlu Hasan Bedreddin dört yaşına ulaşıncaya kadar olup bitmiş.</p>

  <p>Bu sırada, Nureddin’in kayınbabası ihtiyar vezir ölmüş; ve Nureddin ona büyük bir cenaze töreni yapmış; ve kendisiyle birlikte ülkenin bütün ileri gelenleri bu törene katılmış.</p>

  <p>Ve bundan sonra Nureddin oğlunun eğitimine tüm olarak kendini vermiş. Onu, şer’i ve medeni hukukta ileri derecede bilgili bir bilimadamına emanet etmiş. Bu saygın bilimadamı, her gün ikametgâha gelerek genç Hasan Bedreddin’e ders veriyormuş; ve yavaş yavaş, aradan zaman geçtikçe, Kur’an’ın anlamını öğrendiği kadar baştan aşağıya ezberden okumayı da kavramış; bundan sonra ihtiyar bilgin, yıllar boyunca, öğrencisine tüm yararlı bilgileri vermeği sürdürmüş. Hasan da güzellikten, zarafetten ve mükemmellikten yana, tıpkı şairin dediği gibi serpilip durmuş:</p>

  <div class="gir1">
    <p>Şu genç oğlan! Ay gibidir ve onun gibi ışık saçmaktan ve güzelliğini arttırmaktan geri durmaz; güneş onun yanağının lalesinden ışınlarının parlaklığını ödünç alır!</p>

    <p>Eşsiz seçkinliğiyle güzellerin şahıdır o! Kırların şaşaası ve çiçekler varlıklarını, sanki ondan ödünç almışlardır!</p>
  </div>

  <p>Ama bütün bu zaman içinde, genç Hasan Bedreddin, babası Nureddin’in sarayını bir an bile terk etmemiş, çünkü yaşlı bilgin derslerinin çok büyük bir dikkatle izlenmesini istiyormuş. Ama Hasan on beşinci yılına ulaşınca, artık ihtiyar bilginden öğrenecek bir şeyi de kalmadığından, babası Nureddin onu alıp giysileri arasında bulabildiği en güzel bir giysiyle donatmış, katırların içinden en güzeli ve en biçimlisine bindirmiş ve onunla birlikte Basra caddelerinden büyük bir mevkip<a href="../Text/dipnot.xhtml#Footnote0056" id="Feedback0056"><sup>[56]</sup></a> halinde geçerek sultanın sarayına yollanmış. Kentte oturanlar da, genç Hasan Bedreddin’i görünce, güzelliği, boyunun zarafeti, kibarlığı ve büyüleyici davranışlarından dolayı sevinç çığlıkları atmışlar ve, “Ya Allah! Ne güzellik bu! Tıpkı ay gibi! Allah kem gözden korusun!” diye haykırmaktan kendilerini alamamışlar. Bu, böylece, Bedreddin ile babası saraya ulaşıncaya kadar sürmüş; ve halk şairin beyitlerinin anlamını o zaman kavramış.<a href="../Text/dipnot.xhtml#Footnote0057" id="Feedback0057"><sup>[57]</sup></a></p>

  <p>Sultana gelince, genç Hasan Bedreddin’i ve güzelliğini görünce, öyle şaşırmış ki, boğazı düğümlenmiş ve bir an için soluk almayı unutmuş. Ve onu yanına yaklaştırmış ve onu çok sevmiş; onu gözdesi yapmış, armağanlar vermiş ve babası Nureddin’e “Vezir, onu mutlaka her gün benim yanıma yolla!” demiş; “Çünkü onu görmeden edemeyeceğimi anlıyorum!” Vezir Nureddin de “Duyduk ve itaat ettik!” şeklinde yanıt vermek zorunda kalmış.</p>

  <p>Bütün bunlar olup bitip, Hasan Bedreddin sultanın dostu ve gözdesi olunca, babası Nureddin oldukça ağır hasta düşmüş; ve Tanrı’nın huzuruna çıkmasının pek gecikmeyeceğini hissederek oğlu Hasan’ı çağırtmış, ona son vasiyetlerini yapmış ve “Bil ki, ey oğlum, bu dünya fanidir, gelecekteki dünya ebedidir! Ben, ölmeden önce, sana bazı nasihatlerde bulunmak istiyorum. Bunları iyice dinle ve onlara yüreğini aç!” demiş. Ve Nureddin, Hasan’a, benzerleriyle bir arada yaşarken uyacağı ve yaşamınca yöneleceği kuralları açıklamış.</p>

  <p>Bundan sonra, Nureddin, kardeşi Mısır veziri Şemseddin’i, ülkesini, Kahire’deki yakınlarını ve dostlarını hatırlamış; ve bunları hatırlayınca da onları yeniden görme olanağı bulunmadığından gözyaşlarını tutamamış. Ama hemen bu konuda da oğluna tavsiyelerde bulunabileceğini düşünerek, ona, “Çocuğum, şimdi sana söyleyeceklerimi iyice dinle! Çünkü çok önemlidirler. Benim Kahire’de Şemseddin adlı bir kardeşim vardır; yani senin amcandır ve Mısır’da vezirdir. O zamanlar, aramız biraz bozuk olarak birbirimizden ayrıldık ve ben, buraya, Basra’ya onun rızasını almadan geldim. Şimdi sana bu konudaki vasiyetlerimi bildiriyorum; bir kâğıt ve bir kamış al ve söyleyeceklerimi yaz!” demiş.</p>

  <p>Bunun üzerine Hasan Bedreddin, bir tabaka kâğıt almış ve hokkasını kemerinden çıkarıp kutusundan en iyi yontulmuş bir kamış kalem çekmiş; ve kalemi yazı masasının ortasında bulunan hokkaya batırmış; sonra oturmuş ve kâğıdı ikiye katlayıp sol eline, kalemi de sağ eline alarak babası Nureddin’e, “Bana, söyleyeceklerini bekliyorum!” demiş. Ve Nureddin yazdırmaya başlamış: “Esirgeyen, Bağışlayan Allah’ın adıyla...” ve oğluna öyküsünü başından sonuna kadar yazdırmış. Sonra da Basra’ya geliş tarihini, ihtiyar vezirin kızıyla evlenişini; tüm soykütüğünü, doğrudan ve dolaylı ön-kuşağını, onların babalarının ve büyükbabalarının adlarını, kökenleri ve edindikleri kişisel soyluluk unvanlarıyla birlikte yazdırmış; sonra da babadan ve anadan gelen soy sopunu bunlara eklemiş.</p>

  <p>Sonra da oğluna, “Bu kâğıt tabakasını itinayla sakla! Ve eğer bir gün, talihin şevkiyle başına bir felaket gelirse, babanın ülkesine dön! Benim, baban Nureddin’in doğduğu, o refah kenti Kahire’ye! Orada bizim evde oturan vezir amcanın adresini sorarsın; ona Allah’tan barış dileyerek benim selamlarımı ve de gurbet illerde, ondan uzak, üzgün öldüğümü; ölmeden önce de onu görmekten başka hiçbir dileğim olmadığını söylersin! İşte, oğlum Hasan, sana vermek istediğim nasihatler bunlardı. Bana bunları unutmayacağına söz ver bakayım!” demiş.</p>

  <p>Bunun üzerine Hasan Bedreddin, iyice tozlayıp kuruttuktan ve babasının mührüyle mühürledikten sonra, kâğıdı dikkatle katlamış; sonra da bunu sarığının astarına, kumaş ile takkesi arasına sokmuş; ve oraya dikmiş; ama onu terden korumak için, dikmeden önce, balmumuyla işlem görmüş bir tülbente sarmayı da unutmamış.</p>

  <p>Bunu yaptıktan sonra, babası Nureddin’in elini öpüp ağlamaktan gayrı bir şey yapmayı düşünmemiş; ve bundan böyle daha bu kadar gençken yalnız kalacağı ve babasını görmekten mahrum olacağı düşüncesiyle kederlenmiş; ve Nureddin, ruhunu teslim edinceye kadar oğlu Hasan Bedreddin’e nasihatlarda bulunmayı sürdürmüş.</p>

  <p>Bunun üzerine Hasan Bedreddin, büyük bir mateme bürünmüş ve onunla birlikte sultan da, büyük küçük emirler de matem tutmuşlar. Sonra mevkiine yaraşır bir merasimle onu toprağa gömmüşler.</p>

  <p>Hasan Bedreddin’e gelince, onun matemi iki ay sürmüş; ve tüm bu zaman içinde, evini bir an bile terk etmemiş; saraya çıkmayı ve âdeti olduğu gibi gidip sultanı görmeyi bile unutmuş.</p>

  <p>Sultan, güzel Hasan’ı ondan uzaklaştıran nedenin sadece üzüntü olduğunu anlayamayarak onun kendisinden bıktığını ve sakındığını düşünmüş. Ve bundan dolayı çok kızmış ve Hasan’ı babasının izleyicisi olarak vezir tayin edecek yerde, bu görevi bir başkasına vermiş; ve bir başka saraylıyı dost tutmuş.</p>

  <p>Durumdan hoşlanmayan sultan, daha da fazlasını yapmış. Hasan’ın bütün mallarının, bütün evlerinin ve varlığının mühürlenip hepsine el konulmasını emretmiş; sonra da Hasan Bedreddin’in kendisinin de tutuklanıp, zincire vurularak huzuruna getirilmesini emretmiş. Yeni vezir mabeyincilerinden bazılarını birlikte alarak, kendisini tehdit eden felaketten haberi olmayan genç Hasan’ın oturduğu ev tarafına yönelmiş.</p>

  <p>Oysa, sarayın genç köleleri arasında, Hasan Bedreddin’i çok seven bir köle varmış. Bu durumu öğrenince, çabucak Hasan Bedreddin’in yanına koşmuş; onu başı önüne eğik, yüreği dert yüklü ve boyuna ölen babasını düşünerek son derece üzgün bulmuş. Bunun üzerine başına gelmekte olan felaketi ona açıklamış. Hasan ona, “Ama hiç değilse, yabancı ülkelere kaçarken, beni geçindirecek bir şeyler alacak zamanım da mı yok?” diye sormuş. Genç köle de ona, “Zaman çok dar. Bundan dolayı her şeyden önce kendini kurtarmaktan başka şey düşünme!” demiş.</p>

  <p>Bu sözleri duyunca, genç Hasan, o sırada üzerinde bulunan giysilerle ve yanına hiçbir şey almadan, tanınmamak için giysilerinin uçlarını başına örterek aceleyle oradan ayrılmış. Ve kentin dışına çıkıncaya kadar yürümesini sürdürmüş.</p>

  <p>Basra’da oturanlara gelince, rahmetli vezirleri Nureddin’in oğlu genç Hasan Bedreddin’in tasarlanan tutuklanması, mallarına el konulması ve büyük bir ihtimalle ölmüş olabileceği haberlerini alınca çok büyük bir üzüntüye kapılmışlar ve “Güzelliğine ve büyülü kişiliğine yazık oldu” demeye başlamışlar. Ve genç Hasan, tanınmaksızın kentin sokaklarından geçerken, bu kederli sözleri ve haykırışları duymuş. Ama daha da fazla acele yürüyüp geçmiş ve talih onu babasının türbesinin bulunduğu mezarlığa kadar sürüklemiş. Bunun üzerine mezarlığa girmiş, mezarları geçerek babasının türbesinin bulunduğu yere ulaşmış. Ancak o zaman, başına örttüğü giysiyi indirmiş ve türbeye girip geceyi orada geçirmeyi düşünmüş.</p>

  <p>Orada oturmuş, düşüncelere dalmışken, tüm kentte çok tanınmış bir tacir olan Basralı bir Yahudinin türbeye yaklaşmakta olduğunu görmüş. Bu Yahudi yöredeki bir köyden geliyor ve kente dönüyormuş. Nureddin’in türbesinin önünden geçerken içeriye bakmış ve genç Hasan Bedreddin’i görüp onu hemen tanımış. Bunun üzerine türbeye girmiş ve onu saygıyla selamladıktan sonra, “Efendim, o güzel yüzün ne kadar bozuk ve değişik! Yoksa başına baban vezir Nureddin’in ölümünden gayrı bir felaket mi geldi? O baban ki, beni ne kadar çok sever ve takdir ederdi! Allah rahmetini esirgemesin!” demiş. Fakat genç Hasan Bedreddin, yüzünün değişmesinin gerçek nedenini ona söylemek istemediğinden, “Bugün öğleden sonra evimde uyurken, ansızın, rüyamda rahmetli babamı gördüm; bana türbesini sık sık ziyaret etmediğim için sitemler etti. Ben de, dehşet ve pişmanlık dolu, sıçrayarak uyandım ve çok sarsılmış olarak çabucak koşup buraya geldim. Sen de beni etki altındaki bu kötü halimle görüyorsun” demiş.</p>

  <p>Bunun üzerine Yahudi ona, “Efendim, epey zamandır sana gelip bir meseleden söz etmek istiyordum; ama kısmet bugünmüş ki sana rastladım. Benim genç efendim, baban vezir ile ortaklaşa işlerimiz vardı; bir süre önce kendi adına uzak ülkelere gönderdiği gemiler mal yüklü olarak dönmek üzere... Bu gemilerin yüklerinden birini bana devredersen bin dinar veririm; ve de parayı hemen şimdi ödeyebilirim” demiş.</p>

  <p>Ve Yahudi giysisinden altın yüklü bir kese çıkarmış; bin dinarı sayıp ayırarak hemen genç Hasan’a sunmuş; o da, Allah’ın onu içinde bulunduğu durumdan kurtarmak istediğine inanarak hemen bu sunuyu kabul etmiş. Sonra Yahudi, “Şimdi, efendim, bana bir makbuz yazın, altını da mühürleyin!” demiş. Bunun üzerine Hasan Bedreddin, Yahudinin kendisine uzattığı kâğıdı ve kamışı almış; kamışı bakır hokkaya daldırarak kâğıdın üzerine şunları yazmış: “Bu kâğıdı yazanın –Allah taksiratını affetsin!– vezir Nureddin’in oğlu Hasan Bedreddin olduğunu ve Basra’da tacir falan oğlu falan Yahudiye, babası Nureddin’e ait gemiler içinde yer alan Basra’ya gelecek ilk geminin yükünü sattığını; ve bunun için bin dinar aldığını beyan ederim.” Sonra kâğıdın altını mührüyle mühürlemiş ve Yahudiye vermiş; o da onu saygıyla selamlayarak oradan ayrılmış.</p>

  <p>Bunun ardından Hasan, rahmetli babasını, geçmişteki kendi durumunu ve şimdiki durumunu düşünerek yeniden ağlamaya başlamış. Ama, gece olunca, babasının türbesinde uzanıp yatarken uyku bastırmış ve orada uyuyakalmış. Orada, ayın göğün yücesinde belirdiği saate kadar, öylece uzanmış; o sırada başı kabrin taşından aşağı kaydığından, dönüp bu kez sırtüstü uyumak zorunda kalmış; öyle ki, yüzü ay ışığıyla tüm olarak aydınlanıyor ve bütün güzelliğini yansıtıyormuş.</p>

  <p>Oysa, bu mezarlık, iyi niyetli, Müslüman inançlı ecinnilerin uğrağı bir yermiş. Ve, tüm rastlantı olarak, o saatte güzel bir ecinniye, ay ışığı altında hava almak için oraya uğramış. Gezintisi sırasında Hasan’ın bulunduğu yere gelmiş ve onu olanca güzelliği ve uyum içinde uyurken görmüş, buna çok şaşırıp kendi kendine, “Allah’a şükürler olsun! Ey güzel çocuk! Gerçekte, açık olsaydı, onun güzel gözlerine âşık olurdum; her halde siyah ve güzel gözlerdir bunlar!..” demiş. Sonra da, “Uyanmasını beklerken, gezintimi havada sürdürmek üzere uçayım” diye eklemiş. Ve uçarak, taze hava almak için oldukça yükseklere ağmış; orada, gezisini sürdürürken, arkadaşlarından birine, bir erkek ecinniye rastlayarak mutlu olmuş; o da inançlı biriymiş. Onu nezaketle selamlamış, ecinni de selamına saygıyla karşılık vermiş. Bunun üzerine ecinniye, “Nereden geliyorsun, arkadaş?” diye sormuş. O da, “Kahire’den” diye yanıt vermiş. Ecinniye ona, “Kahire’nin iyi yürekli inanç sahipleri hoş mudurlar?” deyince; ecinni, “Allah’a şükür, iyidirler” yanıtını vermiş. Bunun üzerine ecinniye, “Arkadaş, benimle Basra mezarlığında uyuyan bir genç adamın güzelliğine hayranlık duymak için gelmek ister misin?” deyince, ecinni, “Emrin başım üstüne!” demiş. Bunun üzerine el ele tutuşup birlikte mezarlığa inmişler ve uyuyan genç Hasan’ın önünde yere inmişler. Ecinniye, “Nasıl, haklı değil miymişim?” demiş. Ecinninin de, Hasan Bedreddin’in harika güzelliğinden gözleri kamaşmış, “Allah! Allah! Eşi olamaz bunun; tüm ferçleri yakmak için yaratılmış sanki!” demiş. Sonra da, bir an düşünüp eklemiş: “Bununla birlikte, hemşire, bu büyüleyici gençle karşılaştırılabilecek birini gördüm ben” demiş. Ecinniye, “Olamaz!” diye haykırmış. Ecinni, “Vallahi, gördüm! Hem de Mısır gökleri altında, Kahire’de! Vezir Şemseddin’in kızıdır kendisi!” demiş. Ecinniye ona, “Ama ben onu tanımıyorum!” deyince, ecinni: “Dinle!” demiş, “Onun öyküsü şöyle:</p>

  <p>“Babası vezir Şemseddin’in onun yüzünden başı belada. Gerçekte, Mısır Sultanı, haremdeki kadınlarından vezirin kızının olağandışı güzelliğini duyunca, vezirden evlenmek üzere kızını istemiş. Ama vezir Şemseddin, kızı için başka bir şeye karar verdiğinden, büyük bir şaşkınlığa düşmüş; ve sultana, ‘Ey hükümdarım, ey efendim. Bu konuda en alçakgönüllü özürlerimi kabul etmek ve beni bağışlamak lütfunu gösterin! Çünkü benimle birlikte vezirliği yürüten kardeşim Nureddin’in öyküsünü bilirsiniz. Bir gün buralardan ayrıldığını ve o zamandan beri ondan haber alamadığımı da biliyorsunuz. Ve bu, aslında, hiç de ciddi sayılamayacak bir nedenle olmuştu!’ demiş; ve sultana olayın nedenini ayrıntılarıyla anlatmış. Sonra da, ‘Bu yüzden, daha sonra, Allah’a, kızımın doğduğu gün, ne olursa olsun, onu, kardeşim Nureddin’in oğlundan başkasıyla evlendirmemeye yemin ettim. O zamandan bu yana on sekiz yıl geçti. Fakat, ne mutlu ki, sadece birkaç gün önce, kardeşim Nureddin’in Basra vezirinin kızıyla evlenmiş olduğunu ve ondan bir erkek çocuğa sahip olduğunu öğrendim. Annesiyle aramızdaki gayretli ilişkiden doğmuş olan Tanrı armağanı kızımın da, kardeşim Nureddin’in oğlu olan yeğeniyle evlenmek üzere bahtı yazılmış ve kararlaşmıştır. Sana gelince, ey benim hükümdarım, efendim! Sen istediğin kızla evlenebilirsin! Mısır bunlarla doludur! Şahlara yaraşır güzellikte ne kadar çok kız vardır ülkemizde!’ demiş.</p>

  <p>“Fakat, bu sözleri işiten sultan, müthiş hiddete kapılmış ve ‘Nasıl, ey sefil vezir! Senin kızınla evlenmek onurunu sana vereyim, bu dereceye kadar düşeyim de, sen, soğuk ve budalaca bir bahaneyle beni reddedesin, ha? Öyle olsun! Ama, başım üzerine yemin ederim ki, burnunun dikliğine karşı, kızını, kölelerimden en düşkünüyle evlendirmeye zorlayacağım seni!’ diye haykırmış. Sultanın ahırında, çarpık ve kambur bir seyis varmış; hem de, hem göğsünde hem de sırtında kamburu olan cinsten... Sultan hemen onu çağırtmış, babasının yalvarmalarına karşın onunla vezir Şemseddin’in kızı için bir evlenme sözleşmesi hazırlatmış; ve kamburun o gece genç kızla yatmasını buyurmuş. Dahası, musiki ile desteklenen büyük bir düğün şenliği yapılmasını da emretmiş.”</p>

  <p>“Bana gelince,” diyerek sözünü sürdürmüş ecinni, “sarayın genç köleleri, kamburun yöresini alıp çok tuhaf Mısır usulü zevzeklikler yaptıkları ve her biri damada refakat etmek üzere ellerinde mumlarla ilerledikleri sırada, oradan ayrıldım. Damada gelince, ben ayrıldığım sırada, onu kaba şakalarla, ‘Kızın yerinde biz olsak, bu kamburun yürekler acısı zebbi yerine uyuz bir eşeğinkini ele almayı yeğ tutardık!’ diyerek hamamda yıkıyorlardı. Gerçekten, hemşire, bu kambur çok çirkin ve nefret uyandırıcı idi!” Ve ecinni bunu hatırlayınca, yüzünü fena halde buruşturarak yere tükürmüş. Sonra da, “Genç kıza gelince, hayatımda gördüğüm en güzel yaratık diyebilirim. Seni temin ederim ki, bu delikanlıdan çok daha güzel! Zaten adına da Sittü’l-Hüsn<a href="../Text/dipnot.xhtml#Footnote0058" id="Feedback0058"><sup>[58]</sup></a> diyorlar, gerçekten de öyle! Onu, şenliğe katılması yasaklanan babasından uzak, acı acı ağlarken bıraktım. Şölende çalgıcılar, rakkaseler ve hanendeler arasında tek başına oturuyordu; sefil seyis hamamdan çıkar çıkmaz şenlik başladı!” demiş.</p>

  <br/>

  <p><i>Öyküsünün burasında, Şehrazad, sabahın belirdiğini görmüş ve yavaşça, anlatısını ertesi güne bırakmış.</i></p>

  <p><i>Ve yirmi birinci gece gelince, Şehrazad yeniden söze başlamış:</i></p>

  <br/>

  <p>İşittim ki, ey bahtıgüzel şah, ecinni sözlerini, “Zaten şenliğin başlaması için kamburun hamamdan çıkmasını bekliyorlardı” diyerek sonuçlandırınca; ecinniye, “Evet, arkadaş! Ama senin, Sittü’l-Hüsn’ün bu delikanlıdan daha güzel olduğunda ısrar ederek çok yanıldığını düşünüyorum. Bu, hiç de mümkün değil; çünkü, ben, Hasan’ın zamanın en güzel varlığı olduğunda ısrar ediyorum!” demiş. Ecinni buna karşılık, “Vallahi hemşire, genç kızın delikanlıdan daha güzel olduğuna seni temin ederim! Zaten benimle gelip onu bir kez görmen, inanman için yeterlidir! Bu kadar kolay! Bu fırsatı kullanarak, alçak kamburun bu kadar harika bir yaratığı kirletmesini de engellememiz gerek! Bu iki genç varlık birbirlerine layıktır; ve birbirlerine öylesine benziyorlar ki, iki kardeş denebilir bunlara ya da iki yeğen... Kambur, Sittü’l-Hüsn’le çiftleşirse ne kadar yazık olur!” demiş.</p>

  <p>Bunun üzerine ecinniye, “Hakkın var, kardeşim. Evet, uyuyan genci kollarımızda taşıyarak, sözünü ettiğin genç kızın yanına götürelim! Böylece, güzel bir şey yapmış ve de ikisinden hangisinin daha güzel olduğunu anlamış oluruz!” diye yanıt vermiş. İfrit de, “Duyduk ve itaat ettik! Çünkü sözlerin doğru düşünce ve dürüstlük ürünü! Haydi öyleyse!” diye yanıt vermiş. Bunun üzerine, ifrit genç adamı omzuna almış, arkasında kendisine daha çabuk gitmek için yardım eden ecinniye ile uçmaya başlamış; ve ikisi birden böylesine bir yükle sonunda son hızla Kahire’ye ulaşmışlar. Orada, güzel Hasan’ı indirip hâlâ uyur durumda, halkla dolu saray avlusunun yöresinde bir sıra üzerine yerleştirmişler; ve onu uyandırmışlar.</p>

  <p>Hasan uyanmış ve kendisini Basra’da türbede, babasının mezarı üzerinde uzanmış bulmamaktan dolayı büyük bir şaşkınlığa düşmüş. Sağına bakmış, soluna bakmış. Burası bildiği kent değil; Basra’dan tamamen değişik bir kentmiş. O kadar şaşırmış ki, haykırmak için ağzını açmış; fakat hemen önünde ona haykırmaması için gözüyle işaret eden uzun boylu ve sakallı bir adam görmüş. Ve kendini tutmuş. Bu adam (yani ecinni!), ona yanan bir mum vermiş; ellerinde yanan mumlarla ilerleyen düğün kalabalığına katılmasını sağlamış; ve ona, “Bil ki, ben bir ecinniyim, ama iman sahibi bir ecinni! Seni buraya uyuduğun sırada ben taşıdım. Bu kent, Kahire’dir. Seni buraya, iyiliğini istediğim için taşıdım, ve de karşılıksız bir yardımda bulunmak için... Sadece Allah aşkına ve güzellik adına!.. Şimdi şu yanan mumu elimden al, bu kalabalığı katıl ve onlarla birlikte şu gördüğün hamama git! Orada, hamamdan çıkan, saraya götürülecek bir kambur göreceksin; sen de onları izle! Daha iyisi, yeni damat kamburun yanında yürü! Ve onunla birlikte saraya gir! Büyük toplantı salonuna ulaşınca, sanki haneden birisi gibi, yeni damat kamburun yanında dur! Ve orada karşına çıktığını gördüğün herhangi bir çalgıcı, bir rakkase veya bir şarkıcı kadın görürsen, hemen elini cebine daldır ve benim marifetimle orada bulunan ve hiç eksilmeyecek altınları avuçlayarak hiç tereddüt etmeden başlarına öylece saçıver! Ve sakın altının biteceğinden korkma: bunu ben halledeceğim! Sana her yaklaşana avuç dolusu altın saçacaksın! Ve kendinden emin bir tavır takınacaksın! Ve de hiçbir şeyden korkma! Seni bu kadar güzel yaratmış olan Allah’a ve seni seven bana güven! Zaten, bütün bunlar Yüce Allah’ın arzu ve iradesiyle olmuştur!” demiş. Bu sözleri söyledikten sonra, ecinni gözden kaybolmuş.</p>

  <p>Bunun üzerine, Basralı Hasan Bedreddin, ifritin sözlerini düşünerek kendi kendine, “Bütün bunların anlamı ne acaba? Ve bu şaşırtıcı ifrit, bana ne gibi bir hizmette bulunduğunu söylemek istedi?” diye mırıldanmış. Ama, kendi kendine soru sormak üzere uzun boylu düşünmeden yürümüş; sönen mumunu bir başka çağrılının mumundan yeniden yakmış; ve hamamda yıkanmayı sona erdiren kamburun tam yepyeni giysiler içinde ve at üstünde yola çıkacağı anda, hamama varmış.</p>

  <p>Bunun ardından, Basralı Hasan Bedreddin, kalabalığa karışmış; ve güzel bir manevrayla, düğün alayının başına, kamburun yanına ulaşmış. İşte bu durumda, Hasan’ın tüm güzelliği, harika parıltısı içinde belirmiş. Zaten Hasan Basra’dan en göz kamaştıran giysilerine bürünerek çıkmışmış: başında, başlık olarak, çevresine altın ve gümüş işlemeli ve Basra tarzında görkemli bir ipek sarık sarılmış olan bir fes, sırtında da sırma tellerle yer yer işlenmiş bir harmaniye varmış. Ve bütün bunlar onun gururlu havasına ve güzelliğine katkıda bulunuyormuş.</p>

  <p>Düğün alayının yürüyüşü sırasında, çalgıcıların grubundan ayrılıp herhangi bir rakkase veya şarkıcı, Hasan’ın karşısına gelip kendisine yaklaştıkça, Hasan hemen cebindeki keseye davranıyor ve oradan bolca altın çıkararak, bu altını avuç avuç yöresindekilere saçıyor; aynı şekilde kendisine yaklaşan genç şarkıcının ya da genç rakkasenin zilli tefine altın dolduruyor; bunu yaparken de görülmedik bir zarafetle davranıyormuş.</p>

  <p>Böylece orada bulunan bütün kadınlar ve de bütün kalabalık, büyük bir hayranlığa kapılmışlar; ve de, onun güzelliği ve sihrinden etkilenmişler.</p>

  <p>Alay sonunda saraya ulaşmış. Orada, mabeyinciler kalabalığı dağıtmışlar ve sadece kamburu izleyen çalgıcılar ile rakkase ve şarkıcıları içeri almışlar. Başka hiç kimse içeri girememiş.</p>

  <p>Bunu gören şarkıcı ve rakkaseler, ağızbirliğiyle, mabeyincilere sokulup onlara, “Vallahi! Halkı, gelinin giyimine yardım etmek üzere görevli olan bizlerle birlikte hareme girmekten engellemekte çok haklısınız! Ama, bize o kadar iyiliği dokunan şu genç adamı bizimle içeri girmekten alıkoyarsanız, biz de kesinlikle içeri girmeyiz. Ve de dostumuz olan bu genç adam yanımızda bulunmadıkça, geline şenlik düzmeyi de reddederiz” demişler.</p>

  <p>Ve, zorlayarak, kadınlar, genç Hasan’a dört elle sarılmışlar; ve onu da birlikte büyük toplantı salonunun ortasındaki hareme götürmüşler. Hasan, olan biteni önleyemeyen ve bundan dolayı da nefretle dolu olan kamburla birlikte harem çevresindeki tek erkekmiş. Toplantı salonunda, emirlerin vezirlerin ve saray mabeyincilerinin tüm soylu eşleri toplanmış imiş. Tüm kadınlar iki sıra halinde dizilmiş ve her biri elinde büyük birer mum tutuyormuş; her birinin yüzü de, iki erkeğin varlığından ötürü, beyaz ipek bürümcüklerle örtülüymüş. Hasan ve yeni evli kambur, düğüne katılmak için, salondan gerdek odasına kadar iki dizi halinde sıralanmış kadınların önünden geçmişler ve yüksek bir peykeye oturmuşlar.</p>

  <p>Hasan Bedreddin’i, güzelliği, büyüleyici etkisi ve aynı hilal halindeki görünümünü andıran ışıltılı yüzüyle gören kadınlar, heyecandan nefes alamaz olmuşlar, akıllarının başlarından uçtuğunu hissetmişler. Ve her biri bu harika gencin boynuna sarılmak ve kucağına atılarak orada bir yıl, bir ay veya hiç değilse bir saat ya da sadece bir kez onun dolduruşuna uğrayacak ve onu içinde duymaya yetecek kadar bir zaman oturmak için yanıp tutuşmuşlar.</p>

  <p>Öyle bir an gelmiş ki, tüm bu kadınlar, hep birden, artık daha fazla dayanamayıp bürümcüklerini kaldırarak yüzlerini açmışlar; kamburun varlığını unutarak sınırlamadan kendilerini ortaya koymuşlar; ve hepsi birden güzelliğini daha yakından izlemek ya da onu ne çok arzuladıklarını belli etmek üzere, bir iki aşk sözü fısıldamak, hiç değilse gözleriyle bir işaret yapmak için, Hasan Bedreddin’in yanına yaklaşmaya başlamışlar. Zaten, rakkase ve hanendeler, Hasan’ın cömertliğini anlatarak onu daha da değerlendiriyorlar ve bu kadınları ona karşı daha iyi hizmet görmeye teşvik ediyorlarmış. Kadınlar kendi aralarında, “Allah! Allah! İşte bir genç ki, doğrusu, Sittü’l-Hüsn ile yatmaya gerçekten layık! Adeta birbirleri için yaratılmışlar! Allah şu kamburun belasını versin!” diyorlarmış.</p>

  <p>Salonda kadınlar Hasan’ı över, kambura da lanetler yağdırırken, birden çalgıcılar mızrap vurup zil çalarak, yeni gelin Sittü’l-Hüsn’ün, gerdek kapısı açılarak, haremağaları ve maiyetindekilerle çevrili, kabul salonuna girişini muştulamışlar.</p>

  <p>Vezir Şemseddin’in kızı Sittü’l-Hüsn kadınların arasına katılmış; tıpkı bir huri gibi parlıyor; yanındaki diğer kadınlar da onun yanında, bir buluttan çıkan ayı çevreleyen yıldızlar gibi, ona bir tören alayı oluşturuyorlarmış. Sittü’l-Hüsn amberler, miskler ve gülyağları sürünmüş; taradığı saçları başını örten ipek bürümcük altından parlıyor, omuzları onları kaplayan gösterişli giysiler altında harika desenler çiziyormuş; kenarları kızıl altınla işlenmiş al giysisinin üzerine hayvan ve kuş figürleri işlenmiş, ama bunlar sadece dış giysileri üzerinde görülenlermiş; bunların altındaki iç giysilere gelince, onların ne olduklarını ve ne denli değerli bulunduklarını ancak Allah bilirmiş. Boynundaki gerdanlık, kim bilir kaç bin dinar değerindeymiş! Onu oluşturan her bir değerli taş, öylesine nadirmiş ki, hiç kimse, bir şah bile olsa, benzerini görmemiş imiş. Tek sözle, yeni gelin Sittü’l-Hüsn, öyle güzelmiş ki, ancak on dördüncü gecesinde dolunay bu kadar güzel olabilirmiş!</p>

  <p>Basralı Hasan Bedreddin’e gelince, yerinde kıpırdamadan oturuyor ve tüm kadınların hayranlığını çekip duruyormuş. Sonunda yeni gelin onun bulunduğu yana doğru gelmeye başlamış. Bedenini sağa sola kıvırarak, son derece zarif hareketlerle sedire yaklaşmış. Bunu gören kambur seyis, ayağa kalkarak onu kucaklamaya yeltenmiş. Fakat kız onu nefretle itmiş; kıvrak bir hareketle dönerek güzel Hasan’ın önünde durmuş. Onun kendi yeğeni olduğunu bilmediği gibi, oğlan da hiçbir şey bilmiyormuş!</p>

  <p>Bu sahneyi gören oradaki bütün kadınlar gülmeye başlamışlar: özellikle genç gelin yakışıklı Hasan’ın önünde durup ve onun uğruna bir an içi tutuşarak, ellerini göğe kaldırıp, “Allahümme! Ne olur bu güzel genç benim kocam olsa! Beni bu kambur seyisten kurtar!” diye haykırınca...</p>

  <p>Bunu duyan Hasan Bedreddin, ecinninin ikazına uyarak elini cebine daldırıp oradan birçok altın çıkarıp avuç avuç Sittü’l-Hüsn’ü izleyenlere ve çalgıcı ve şarkıcılara saçmış. Onlar da, “İnşallah geline sen sahip olursun!” diye haykırmışlar. Ve Bedreddin bu temenniye ve iltifatlara kibarca gülmüş. Kambura gelince, bütün bunlar olup biterken, kötülemelerden yılmış; bir kenarda tek başına maymun gibi oturup kalmış; ve rastlantı kabilinden onun yanına kim yaklaşmışsa ya da yanından kim geçmişse, onunla alay etmek için mumlarını söndürmüşler; ve böylece orada sıkıntıdan patlayarak ve kaygıdan kahrolarak kalakalmış. Ve tüm kadınlar ona bakarak alay etmişler ve pis şakalar yapmışlar. Biri “Maymun! Kendi kendini tatmin et! Havayla çiftleş!” derken, bir diğeri “Bak sen! Senin boyun ancak bu yakışıklı delikanlının zebbi kadardır! İki kamburun da onun yumurtaları kadar vardır ancak!” diyor, bir üçüncüsü de “Bu delikanlı zebbiyle sana bir vursa, uçar, ahırda kıçüstü düşersin!” diyormuş. Ve herkes gülüp duruyormuş.</p>

  <p>Yeni geline gelince, her seferinde yeni giysilerle, tüm kadınlar da kendisini izlediği halde, salonda yedi kez tur atmış ve her seferinde de Basralı Hasan Bedreddin’in önünde durmuş. Ve her bir giysisi bir önce giydiğinden daha güzelmiş; ve takındığı her süs, bir öncekinden daha değerliymiş. Ve yeni gelin ağır ağır ve adım adım yürürken, çalgıcılar coşkuyla aletlerini çalıyor ve şarkıcılar en çıldırtıcı, en tahrik edici aşk şarkıları söylüyorlarmış; rakkaseler de zilli teflerinin refakatinde, kuşlar gibi raks ediyorlarmış! Ve her seferinde, Hasan Bedreddin el-Basravi, salonun her yanına avuç avuç altın saçmaktan geri kalmıyormuş; ve tüm kadınlar, delikanlının eline dokunan bir şeylere sahip olmak için çabalayıp duruyorlarmış. Hatta bazıları, genel neşeden ve heyecandan; çalgı sesinden ve şarkıların verdiği baş dönmesinden yararlanarak, yerde birbirinin üstüne uzanmış, oturmuş gülümseyen Hasan’a bakarak çiftleşme taklidi yapıyorlarmış. Ve kambur bütün bunlara üzülerek bakıyormuş. Ve kadınların birinin Hasan’a dönerek, elini alt yanına doğru uzatıp işaretle fercini göstererek; bir diğerinin orta parmağını sallayarak ve gözünü kırparak onu çiftleşmeye davet ettiğini; ya da bir diğerinin, kalçasını açarak yumruk yaptığı sol eline sağ elinin ayasıyla vurarak işaret ettiğini; ya da bir başkasının daha da şehvetli bir jestle, kıçına vurup kambura “Kayısı zamanında gel de kıçımı ye!” dediğini duyduğu her seferinde üzüntüsü artıyormuş. Ve herkes gülüp duruyormuş.</p>

  <p>Yedinci turun sonunda, düğün merasimi bitmiş; çünkü gecenin zaten ilerlemiş bir saatine ulaşılmış imiş. Çalgıcılar mızrap vurmayı bırakmışlar, rakkase ve şarkıcılar susmuşlar; ve tüm kadınlarla birlikte, Hasan’ın önünden geçerek kimi ellerini öpmüş, kimi giysisinin eteğini tutmuşlar; ve son bir kez daha güzelliğini görmek için başlarını çevirip baktıktan sonra dışarı çıkmışlar. Sonunda salonda, Hasan’dan, kamburdan, yeni gelinden ve nedimelerden başka kimse kalmamış. Bunun üzerine nedimeleri gelini soyunma odasına götürmüşler, birer birer giysilerinden soymuşlar; ve her bir giysiyi çıkarırken, kem gözlerden sakınmak için, “Maşallah!” sözünü tekrarlamışlar. Sonra hepsi birden, gelini sadece, görevi yeni gelini kambur damat içeri girinceye kadar gerdeğe hazırlamak olan ihtiyar dadısıyla bırakarak çekilmişler.</p>

  <p>Kambur, sedirden ayağa kalkarken, Hasan’ın hâlâ oturduğunu görerek, kuru bir sesle ona, “Gerçekte, efendim, varlığınızla bizi çok onurlandırdınız; ve bu gece iyiliklerinizle bizi ihya ettiniz. Ama şimdi, buradan ayrılmak için kovulmayı mı bekliyorsunuz?” demiş. Bunun üzerine Hasan sonuç olarak ne yapacağını bilemediğinden ayağa kalkarak, “Bismillahirrahmanirrahim!” demiş; ve dışarı çıkmış. Ama, daha salonun kapısının dışına çıkar çıkmaz, ecinninin belirdiğini görmüş; ecinni ona, “Böyle nereye gidiyorsun, Bedreddin? Dur bakalım! Beni iyi dinle ve söyleyeceklerimi yerine getir! Kambur hacet görmek üzere tuvalete gidecek; onunla ben meşgul olacağım! Senin yapacağın doğruca gerdek odasına gitmektir; genç gelinin içeri girdiğini görünce, ona, ‘Senin gerçek kocan benim! Sultan ve baban, kıskanç kimselerin kem gözünden çekindikleri için bu düzeni kurdular! Seyise gelince, bu bizim seyislerimizin en sefilidir; ve onun zararını karşılamak için, ahırda bizim sağlığımıza içsin diye bir çanak ayran hazırlıyorlar’ dersin. Sonra, korkusuzca ve hiç tereddüt etmeden onun elini tutar, peçesini kaldırır; ve ne yapılması gerekirse onu yaparsın!” demiş; sonra da oradan ayrılmış.</p>

  <p>Gerçekten kambur, yeni gelinin yanına girmeden önce, boşalmak için apteshaneye girmiş; mermere çömelmiş ve aptes bozmaya başlamış! Ama hemen iri bir fare kılığına giren ecinni, apteshanenin deliğinden çıkmış; ve “Cik! Cik!” diye fare sesleri çıkarmaya başlamış. Seyis, onu kaçırmak için ellerini birbirine çarparak ona, “Hişt! Hişt!” diye seslenmiş. Birdenbire, fare büyümeye başlayarak, gözleri korkunç şekilde parlak iri bir kedi olmuş; ve karşısında miyavlamaya başlamış. Sonra kambur hacetini görmeye devam ederken, kedi yeniden büyümeye başlayarak bu kez iri bir köpek olmuş ve “Hav! Hav!” diye havlamaya başlamış. Bunu gören kambur korkmuş; ve ona, “Defol, alçak!” diye haykırmış. Bu kez köpek kabararak bir eşek olmuş ve kamburun yüzüne bakarak, “A! i! A! i!” diyerek anırmaya ve de büyük gürültülerle yellenmeye başlamış. Bunu gören kambur çok korkmuş, tüm karnının ishal olmuş gibi cıvıdığını hissetmiş; ve “İmdat! Evdekiler neredesiniz?” diye haykırmaya başlamış. Sonra da, kambur oradan kaçar kurtulur endişesiyle, eşek daha da büyüyerek apteshanenin kapısını tamamen kapatan korkunç bir manda haline gelmiş; ve bu manda, bu kez, insan sesiyle konuşarak, ona, “Allah belanı versin senin, kıçımın kamburu! Ey seyislerin en kokuşmuşu!” demiş. Bu sözleri duyan kambur ölüm soğukluğunu ensesinde hissetmiş, döşeme taşları üzerindeki cıvık pisliklerin üzerinde kaymış ve yarı giyinik durumda, çeneleri birbirine vurarak korkudan perişan olmuş! Bunu gören manda, ona, “Alçak kambur! Pis aletini içine sokacak hanımımdan başka kadın bulamadın mı?” diye haykırmış. Korku içindeki kamburun ağzından tek bir söz çıkmamış. Bunu gören ecinni ona, “Bana yanıt ver! Yoksa dışkını sana yediririm!” demiş. Bu korkunç tehdidi duyan kambur, “Vallahi! Bu, asla benim suçum değil! Beni buna zorladılar! Ve zaten, ey mandaların hükümdarı, genç kızın mandalar arasında bir sevdiği olduğunu bilmiyordum! Ama, sana yemin ediyorum, pişmanım, ve Allah’tan ve senden af diliyorum” demiş. Bunu duyan ecinni, ona, “Bana, Allah adına, emirlerimden çıkmayacağına dair yemin et!” demiş. Kambur hemen yemin etmiş. Bunun üzerine ecinni ona, “Burada gün doğuncaya kadar, bütün gece, kalacaksın! Ancak ondan sonra dışarı çıkabilirsin! Ama bütün bunlardan kimseye tek bir söz bile etmeyeceksin! Yoksa kafanı bin parçaya ayırırım! Ve de bir daha sarayın bu yanına, yani hareme kesinlikle ayak basmayacaksın! Yoksa, bak tekrarlıyorum, kafanı ezer ve seni dışkı çukuruna sokarım!” demiş; sonra da, “Şimdi seni öyle bir duruma sokacağım ki, gün doğuncaya kadar kıpırdayamayacaksın!” diye eklemiş. Sonra manda dişleriyle seyisi ayaklarından yakalamış ve onu başaşağı, apteshanenin çukuru içine sokmuş; kamburun sadece ayakları dışarıda kalmış. Sonra ecinni “Sakın kıpırdamayasın!” demiş ve ortadan kaybolmuş.</p>

  <p>Kamburun durumu böyle!</p>

  <p>Hasan Bedreddin el-Basravi’ye gelince, kambur ile ifriti kendi hallerine bırakıp gerdek odasının özel bölümüne girmiş; oradan da gerdek odasına geçmiş ve bir kenara çekilip oturmuş. Onun içeri girmesinden biraz sonra, yüreklendirmek için kendisini izleyen, ancak yalnız başına gerdeğe girmesi gerektiğinden kapıda kalan dadısından ayrılarak yeni gelin Sittü’l-Hüsn içeri girmiş. Bir kenarda oturanın kim olduğunu ayırt edemeyen, ama kambura seslendiğini sanan ihtiyar, ona, “Ayağa kalk! Yiğit delikanlı! Karının elini tut! Allah beline kuvvet versin! Allah daima sizinle birlikte olsun, çocuklarım!” diyerek çekip gitmiş.</p>

  <p>Bunun üzerine yeni evli Sittü’l-Hüsn, bir tüy kadar hafif, kendi kendine, “Hayır! Kendimi bu iğrenç kambur seyise teslim edeceğime öleyim daha iyi!” diye söylenerek ilerlemiş. Ama daha birkaç adım atmadan, hayran olunacak güzellikteki Bedreddin’i görerek tanımış. Bunun üzerine bir mutluluk çığlığı atarak, ona “Oh, sevgilim! Bu kadar zaman oturarak beni beklemen ne incelik! Yalnız mısın? Ne mutluluk! Sana itiraf edeyim: seni toplantı salonunda, o kötü kamburla yanyana oturmuş görünce, ilkin, benim üzerimde ikinizin de hak iddia edeceğinizden korktum” demiş. Bedreddin, “Hanımım, sen ne diyorsun? Bu kamburun sana dokunabileceğini nasıl düşünürsün? Ve de nasıl senin üzerinde benimle birlikte hak iddia edebilir?” diye yanıt vermiş. Sittü’l-Hüsn de “Ama ikinizden hanginiz benim kocam, sen mi, o mu?” diye sormuş. Bedreddin, “Benim, hanımım! Bütün bu kambur güldürüsü, sadece bizi güldürmek için düzenlendi; ve de kem gözlerden korumak için... Çünkü saraydaki tüm hanımlar senin eşsiz güzelliğinin övgüsünü duymuşlar; baban da bu kamburu, seni kem gözlerden korumak için kiralamış; onu on dinarla ödüllendirmiş; ve zaten şimdi, kambur ahırda bizim şerefimize, bir çanak ayran yutmakla meşgul!” diye yanıt vermiş.</p>

  <p>Bedreddin’in bu sözleri üzerine, Sittü’l-Hüsn zevkle dolmuş, gülümsemiş; sonra daha da coşkuyla gülmüş; sonra da ansızın kendini tutamayarak, “Vallahi! Sevgilim, al beni! Al beni! Kucağına oturt beni!” diye haykırmış. Ve Sittü’l-Hüsn, iç çamaşırlarını tüm olarak çıkardığı için, üzerindeki harmaniye içinde çırılçıplakmış. “Beni kucağına oturt!” dedikten sonra, giysisini ferci hizasına gelinceye kadar yukarı kaldırmış ve tüm göz kamaştırıcılığı içinde kalçalarını ve ay yuvarlaklığındaki kıçını açığa çıkarmış. Bu görünüşü ve hurilere özgü cildinin ayrıntılarını algılayınca, Bedreddin, arzunun tüm bedenini sardığını ve uyuyan çocuğun uyandığını hissetmiş! Ve hemen aceleyle ayağa kalkmış, soyunmuş ve içdonunun üzerindeki sonsuz kıvrımları olan kuşağını çözmüş; Basralı Yahudi’nin kendisine verdiği bin altını içeren keseyi divana, kuşağının altına koymuş; sonra o güzelim sarığını çıkarıp bir iskemlenin üzerine yerleştirmiş; ve oraya kambur için konmuş olan gece takkesini giymiş; ve sırtında giysi olarak sadece sırma işlemeli ince bir ipek gömlek ile yine sırma uçkurlu mavi ipekten geniş bir içdonu kalmış.</p>

  <p>Bedreddin, uçkur çözüp tüm bedenini kendisi için hazırlamış olan Sittü’l-Hüsn’ün üzerine atılmış ve gömüşmüş. Kızın açık kalçalarının arasına diz çöküp Sittü’l-Hüsn’ün bacaklarını ayırmış. Sonra da saldırıya hazır vaziyette bulunan koçbaşlı saldırı gerecini kalenin duvarlarına vurmuş ve bir vuruşta engeli ortadan kaldırmış; ve Bedreddin, incinin delinmemiş olduğunu ve kendisininkinden önce hiçbir koçbaşının buna ulaşmadığını, hatta burnunun ucuyla bile dokunmadığını anlayarak çok sevinmiş. Sonra engelin ardındaki bölgenin de aynı mutlu bekâret durumunu sezinleyerek bundan büyük bir zevkle yararlanmış.</p>

  <p>Zevkin doruğunda, bu genç bedenin bekâretini giderdikten sonra, koçbaşı, on beş kez daha kesintisiz girip çıkarak aynı zevki tatmış, hiçbir incinme duymadan...</p>

  <p>Böylece, o andan başlayarak, hiç kuşkusuz Sittü’l-Hüsn, sonra göreceğiniz gibi ey Emirü’l-Müminin, hamile kalmış.</p>

  <p>Bedreddin on beş kez sefer yaptıktan sonra, kendi kendine, “Şimdilik bu kadarı yeter!” demiş. Ve de Sittü’l-Hüsn’ün yanına yatıp uzanmış; kızın başını yavaşça kolunun üzerine yatırmış; Sittü’l-Hüsn de onu kollarıyla sarmış; ikisi de birbirine sıkı sıkı sarılmış olarak, uyumadan önce şu dizeleri okumuşlar:</p>

  <div class="gir1">
    <p>Asla korkma! Mızrağın aşkının hedefini delsin! Kıskançların nasihatlarına kulak asma! Çünkü hasetle söylenen sözlerin aşka faydası yoktur! Düşün! Yüce Tanrı, birbirinin kollarında yatan iki sevgilininkinden daha güzel bir temaşa yaratmış mıdır? Bak onlara! Biri diğerinin kollarında, mutlulukla örtünmüşler! Elleri ve kolları kulak yerine hizmet veriyor! Âlem, ateşli bir tutkuyla iki kalbin birbirine bağlandığını görünce, onları soğuk bir demirle vurmaya çalışır. Ama sen boş ver! Yolunda bir güzelliğe rastladığın her sefer, onu sevmek gerekir! Onunla, sadece onunla yaşamak gerekir!</p>
  </div>

  <p>Hasan Bedreddin ile amcasının kızı Sittü’l-Hüsn’ün öyküsü işte böyle! Ecinniye gelince, gidip acele arkadaşı ecinniyeyi aramış; ikisi birden gelip gençlerin oyunlarını izledikten ve koçbaşının darbelerini saydıktan sonra, iki genç varlığı uykularında seyretmişler. Sonra ifrit, arkadaşı ifriteye, “Haydi hemşire, genç adamı kaldırıp götürmek sırası sende! Onu, seni götürdüğüm Basra’daki mezarlıkta, babası Nureddin’in türbesinde yattığı aynı yere taşıman gerek! Ve de çabuk ol! Ben de sana yardım edeyim! Çünkü sabah olmak üzere!” demiş; bunun üzerine ifrite, uyuyan genç Hasan’ı kaldırıp onu olduğu haliyle, sadece sırtındaki gömlekle omuzlarına almış, çünkü içdonuyla kuşağını toplayacak zamanı yokmuş, ve peşinde ifritle göklerde uçmuş. Havadaki bu uçuşları sırasında, bir an gelmiş, ifrit, yakışıklı Hasan sırtında olduğu halde, ifriteye karşı şehvetli duygular duyup onun ırzına geçmek istemiş; ve ifritenin gönlü de buna yatkınmış; ancak Hasan adına korkuyormuş. Şükürler olsun ki, Allah duruma müdahale etmiş; meleklerini görevlendirerek ifritin üzerine ateş sütunları attırıp onu yakmış. Böylece ifrite ve Hasan, belki de onları mahvedecek olan müthiş ifritten kurtulmuşlar; çünkü bu ifrit çiftleşme konusunda dehşetliymiş! Böylece ifrite, başına geleceklerden çok korktuğu Hasan olmasa kendisiyle pekâlâ çiftleşebileceği ifritin atılmış bulunduğu aynı yerde toprağa inmiş.</p>

  <p>Oysa, Kader, ifritenin genç Hasan Bedreddin’i tek başına daha uzağa götüremeyeceğini anlayarak indirdiği yerin Şam kentine çok yakın bir mahal olmasını istediğinden, ifrite de Hasan’ı getirip kentin kapılarından birinin yakınına yavaşça bırakmış; kendisi de uçup gitmiş.</p>

  <p>Gün doğarken, kentin kapıları açılmış ve halk, buralardan çıkarken, üstünde sadece bir içgömleği, başında sarık yerine gece takkesi taşıyan, ayağında donu da bulunmayan bu olağanüstü güzel genci görünce çok şaşırmış ve birbirlerine, “Bunun bu kadar derin bir uykuda olması, bütün gece uyumamış ve çok yorulmuş olmasındandır herhalde!” demişler. Ama bazılan da, “Allah Allah! Ne yakışıklı bir genç bu böyle! Onunla yatmış olan kadın ne mutlu ve talihlidir kim bilir? Ama acaba neden böyle çırılçıplak?” demişler. Bir diğerleri de, “Zavallı genç adam meyhanede gereğinden fazla zaman geçirmiş ve dayanacağından fazla içki içmiş; ve gece geç vakit evine dönerken kentin kapılarını kapalı bulmuş; toprağa uzanıp yatmaya karar vermiş olmalı!” demiş.</p>

  <p>Aralarında böylece konuşurlarken, sabah yeli esmiş ve güzel Hasan’ı okşayarak gömleğinin açılmasına neden olmuş; bir karın, bir göbek, kalçalar ve bacaklar ortaya çıkmış... Hepsi billur gibi parlıyormuş! Ve de bir zebb ile dengeli yumurtalıklar... Ve bu görünüş tüm bunları seyredenleri hayran bırakmış.</p>

  <p>O sırada Bedreddin uyanmış ve tanımadığı bir kentin kapısında uzanmış olduğunu ve yöresindeki insanları görmüş; buna çok şaşırıp, “Ben kimim, ey iyi insanlar? Söyleyin bana, yalvarırım! Ve de neden benim böylesine yöremdesiniz? Ne oldu acaba?” diye haykırmış. Ona, “Bizler, sadece zevk duymak için durup sana bakıyoruz! Ama sen, Şam kapılarında bulunduğunu bilmiyor musun? Böylesine çırılçıplak kalıncaya kadar geceyi nerede geçirdin?” diye yanıt verip soru sormuşlar. Hasan da, “Vallahi! İyi insanlar, siz bana ne söylüyorsunuz? Ben geceyi Kahire’de geçirdim. Sizse, Şam’da olduğumu söylüyorsunuz!” demiş. Bunu duyunca hepsi büyük bir neşeye kapılmışlar ve içlerinden biri, “Ey koca esrarkeş!” demiş; diğerleri de, “Ama sen herhalde delisin! Böylesine yakışıklı bir delikanlının deli olması ne acınacak şey!” demişler. Ve kimileri, “Senin bize anlattığın bu garip öykü nedir?” diye sormuşlar. Bunun üzerine Hasan Bedreddin, “Vallahi! iyi insanlar, ben asla yalan söylemiyorum! Dün geceyi Kahire’de geçirdim ve bir gün önce de kendi kentim Basra’da idim!” demiş. Bu sözleri duyan biri, “Şaşılacak şey!” diye, bir diğeri, “Bu delinin biri!” diye haykırmış. Ve birçokları iki büklüm oluncaya kadar gülmüş ve el çırpmışlar. Kimileri de, “Bu hayranlık verici gencin aklını kaçırmış olmasının pek zararı yok. Yine de benzersiz bir deli olmuş” demişler. İçlerinden daha aklı başında biri, ona, “Oğlum biraz aklını başına topla! Ve böyle budalaca şeyler söyleme!” demiş. Bunun üzerine Hasan, “Ben ne dediğimi biliyorum. Ve, dahası, Kahire’de, dün gece, yeni evli biri olarak çok hoş anlar geçirdim!” demiş. Bunu duyunca, hemen hepsi onun çılgınlığına gittikçe daha fazla inanmışlar; ve biri gülerek, “Pekâlâ görüyorsunuz ki, bu zavallı genç adam rüyasında evlenmiş. Rüyada evlenmek iyi oluyor mu? Kaç sefer yaptın? Birlikte yattığın bir huri mi, bir orospu muydu?” diye haykırmış. Ama Bedreddin, kızmaya başlayarak onlara, “Pekâlâ işte, o bir huriydi. Rüyada falan çiftleşmedim, onun bacakları arasında on beş kez yaptım o işi! Ve de pis bir kamburun yerini alarak! Hatta şu başımda gördüğünüz gecelik takkesi de ona ayrılmıştı! Fakat Allah aşkına! Yiğit kişiler, benim sarığım nerde? Donum nerde, giysilerim kuşaklarım nerde? Ve de özellikle kesem nerde?” diye haykırmış.</p>

  <p>Ve Hasan ayağa kalkmış, yöresinde giysilerini aramış. Herkes delikanlının tümden aklını kaçırdığını düşünerek birbirine göz kırpmış.</p>

  <p>Bunu üzerine zavallı Hasan, o gülünç kılığıyla kente girmeye karar vermiş; ve caddeleri ve çarşıları, çoğu çocuk bir sürü insanın ortasında, kendisine, “Deli! Deli!” diye haykırırlarken geçmek zorunda kalmış. Ve zavallı Hasan ne yapacağını bilemezken, Allah bu güzel çocuğun daha fazla incinmesini istememiş olacak ki, onu bir tatlıcı dükkânının önünden geçirmiş. Ve Hasan bu dükkâna atılarak, orada kendine sığınak aramış; ve bu tatlıcı, serüvenlerini bütün kentin çok iyi bildiği gözüpek bir yiğit olduğundan, herkes Hasan’ı kendi haline bırakıp korkarak oradan ayrılmış.</p>

  <p>Hacı Abdullah adlı bu tatlıcı, Hasan Bedreddin’i görünce, onu keyfince seyretmiş; ve güzelliğine, büyüleyiciliğinin ve doğal verilerinin görünümüne hayran olmuş; ve o anda gönlünü sevgi kaplamış; ve genç Hasan’a, “Ey kibar genç çocuk, söyle bana, nereden geliyorsun? Ve sakın korkma! Bana öykünü anlat, çünkü seni şimdiden canımdan fazla seviyorum” demiş. O zaman Hasan, tatlıcı Hacı Abdullah’a başından sonuna kadar tüm öyküsünü anlatmış.</p>

  <p>Onun başına gelenleri öğrenen tatlıcı, son derece şaşırmış; ve Hasan’a, “Benim genç efendim Bedreddin, bu öykü, gerçekten çok şaşırtıcı ve anlatışın da olağanüstü. Fakat, çocuğum, sana bundan kimseye söz etmemeni tavsiye ederim, çünkü sırları açıklamak tehlikelidir. Ve Allah seni dertlerinden kurtarasıya kadar, sana dükkânımı, gönlünce burada kalmak üzere açıyorum. Zaten benim çocuğum yok, beni baban gibi kabul etmek istersen, beni çok sevindirirsin! Seni evladım olarak kabul ederim!” demiş. Bunu duyunca Hasan Bedreddin, “Yiğit amcacığım! Senin istediğin gibi olsun!” diye yanıt vermiş.</p>

  <p>Bunun üzerine tatlıcı hemen çarşıya çıkmış; gösterişli elbiseler satın alıp Hasan’a giydirmek üzere geri dönmüş. Sonra onu kadıya götürmüş ve tanıklar önünde, Hasan Bedreddin’i evlatlığa kabul etmiş.</p>

  <p>Ve Hasan tatlıcı dükkânında, onun oğlu olarak kalmış; müşteriden para alıp verir, hamur işlerini, reçel kavanozlarını, kaymak ve Şam’da ün salmış başka her türlü tatlıyı o satarmış; Basra’da vezir Nureddin’in karısı olan annesinin onun önünde hamur işleri ve reçeller hazırlarken kendisine verdiği derslerden ötürü ve de tatlıcılığa çok özel bir ilgi duyduğu için, sanatı kısa zamanda öğrenmiş. Hasan Bedreddin’in öyküsü böyle!</p>

  <p>Yeni gelin, Kahire’deki Şemseddin’in kızı Sittü’l-Hüsn’ün öyküsüne gelince, o da şöyle:</p>

  <p>Sittü’l-Hüsn, bu ilk düğün gecesinin sabahında uyanınca, Hasan’ı yanında bulamamış. Hemen Hasan’ın apteshaneye gitmiş olacağını düşünmüş! Ve dönüşünü beklemeye başlamış.</p>

  <p>Hal böyleyken, babası vezir Şemseddin, haberlerini almak üzere onunla buluşmaya gelmiş; ve de çok endişeli imiş. Sultanın kendisini, kızı Sittü’l-Hüsn’ü bu şekilde kambur seyisle evlendirmeye zorlayarak yaptığı haksızlığa ruhunda isyan duyuyormuş. Ve kızının yanına girmeden önce, vezir kendi kendine, “Hiç kuşkusuz, şayet bu iğrenç kambura kendisini teslim ettiğini öğrenirsem, kızımı öldürürüm!” diyormuş.</p>

  <p>Gerdek odasının kapısını çalarak, “Sittü’l-Hüsn!” diye seslenmiş. Kız, içeriden, “Evet, babacığım, şimdi gelip kapıyı açıyorum” diye yanıt vermiş. Ve aceleyle kalkıp babasına kapıyı açmış. Kız, her zamankinden de güzel bir görünümdeymiş; yüzü sanki aydınlanmış gibiymiş; ve genç geyiğin harika toslayışlarından, sarılışlarından tüm ruhu sevinçliymiş! Bundan dolayı babasının karşısına, tüm işveli davranışıyla çıkmış. Ama babası, kamburla birlikte olmaktan üzüntü içinde bulacağını sandığı kızını böyle sevinç içinde görünce, “Ah! Utanmaz kız! O pis kambur seyisle yattıktan sonra, nasıl oluyor da karşıma böyle sevinç içinde çıkıyorsun?” diye haykırmış. Bu sözleri duyan Sittü’l-Hüsn, bilgiç bir tavırla gülerek ona, “Vallahi, babacığım! Bu şakalar artık bitsin! Zaten bu gece, gerçek kocam olan güzel sevgilimin kesip attığı tırnağı bile olamayacak sahte kocam kambur yüzünden tüm çağrılıların bana gülmeleri canıma yetti! Sevgilimin yanında geçen bu gece, benim için, ne denli zevkle doluydu bilemezsin! Onun için bu şakayı kes artık babacığım ve de o kamburdan söz etme!” demiş. Kızının bu sözlerini duyunca, vezir baştan ayağa öfke kesilmiş, gözleri hiddetten masmavi, “Felaket! Sen ne diyorsun? Bu odada seninle kambur yatmadı mı?” diye haykırmış. Kız, “Allah aşkına babacığım, şu kamburun adını anma artık! Allah onun da, babasının da, anasınında, tüm sülalesinin de belasını versin! Senin kem gözden sakınmak için yaptığın aldatmacayı artık bildiğimi sen de pekâlâ anlıyorsun!” diye yanıt vermiş. Sonra da düğün gecesinin tüm ayrıntılarını babasına anlatmış. Ve de, “Oh! İnce davranışlı, ışıl ışıl siyah gözlü, yay kaşlı güzel bir delikanlı olan sevgili kocamın kucağında yatarken ne kadar iyiydim!” diye eklemiş.</p>

  <p>Bu sözleri duyan vezir, “Kızım, sen çıldırdın mı? Ne diyorsun sen? Kocam diye adlandırdığın bu genç adam hani nerede” diye sormuş. Sittü’l-Hüsn, “Apteshaneye gitti!” demiş. Bunun üzerine vezir çok tedirgin olarak dışarıya fırlamış ve apteshaneye doğru koşmuş. Orada kamburu, ayakları havada, başı derinlemesine apteshane çukuruna sokulmuş ve kıpırdayamaz vaziyette bulmuş! Son derece şaşıran vezir, “Ne görüyorum? Oradaki sen misin kambur?” diye haykırmış. Ve de sorusunu yüksek sesle tekrarlamış. Fakat kambur hiç yanıt vermemiş; çünkü, hep dehşet içinde, onunla konuşanın ecinni olduğunu sanıyormuş...</p>

  <br/>

  <p><i>Anlatısının bu anında, Şehrazad, sabah olduğunu görmüş ve yavaşça susmuş.</i></p>

  <p><i>Fakat yirmi ikinci gece gelince, söze başlamış:</i></p>

  <br/>

  <p>Ey bahtıgüzel şah, işittim ki, Cafer, Halife Harun Reşid’e öyküyü anlatmayı şöyle sürdürmüş:</p>

  <p>Kendisiyle konuşanın ecinni olduğunu sanan korkuya düşmüş kambur, yanıt veremeyecek kadar çok ürkmüş. Bunun üzerine vezir, kızarak, “Bana yanıt ver alçak kambur, yoksa şu palayla gövdeni parçalayacağım!” diye haykırmış. Bunun üzerine kambur, başı daima apteshane çukurunda olarak, derinden, “Ey ifritlerin ve ecinnilerin başı! Acı bana! Buradan bütün gece kıpırdamadığıma ve emrine uyduğuma yemin ederim!” demiş. Bu sözleri duyan vezir artık ne düşüneceğini bilememiş ve “Fakat sen ne söylüyorsun? Ben ifrit falan değilim. Gelinin babasıyım” demiş. Bunun üzerine kambur derinden bir soluk vermiş ve, “Sen çek git buradan! Benim seninle hiçbir ilişiğim yok! Ruhları ürküten o müthiş ecinni gelmeden çek git buradan! Zaten artık seni görmek istemiyorum; felaketimin nedeni sensin; evleneyim diye mandaların, eşeklerin ve de ifritlerin sevgilisi olan kızını bana verdin! Allah belanı versin! Senin de, kızının da, tüm kötülerin de!” demiş. Bunu duyan vezir, ona, “Deli! Çık oradan! Çık da anlattıklarını iyice işiteyim!” demiş; fakat kambur, “Belki deliyim ama, buradan o korkunç ifrit izin vermedikçe ayrılacak kadar da akılsız değilim! Çünkü gün doğmadan önce bu çukurdan çıkmamı kesinlikle yasakladı. Onun için git buradan da beni rahat bırak! Ama, güneşin doğuşu daha gecikecek mi, gecikmeyecek mi, onu söyle!” diye yanıt vermiş. Ve vezir, gittikçe daha fazla şaşırarak, “Fakat sözünü ettiğin bu ifrit de kim oluyor?” diye sormuş. Bunun üzerine kambur, ona öyküyü, yeni gelinin yanına girmeden önce, manda olarak çeşitli kılıklarla ifritin belirmesini; sonra nelere maruz kaldığını, kendisine nelerin yasaklandığını anlatmış; sonra da inlemeye başlamış.</p>

  <p>Bunun üzerine vezir, kambura yaklaşmış, onu ayaklarından tutarak delikten dışarı çıkarmış. Ve kambur, yüzü tümüyle pisliğe bulanmış, sapsarı ve ağlamaklı, vezire, “Allah senin de, mandaların sevgilisi olan kızının da belasını versin!” diye haykırmış. Ve, yeniden ifrit tarafından görülürüm korkusuyla, dehşet içinde ve geri dönmeyi göze alamadan tüm gücüyle koşmaya başlamış. Saraya ulaşmış, sultanın huzuruna çıkarak ona ifritle olan tüm serüvenini anlatmış.</p>

  <p>Vezir Şemseddin’e gelince, o da deli gibi kızı Sittü’l-Hüsn’ün yanına gelmiş ve ona, “Kızım, aklımın uçacağını hissediyorum! Bu serüveni bana açıkla!” demiş. Bunun üzerime Sittü’l-Hüsn, “Öyleyse bil ki babacığım, düğünde saygıyla karşılanan yakışıklı genç adam bütün gece benimle yattı ve bekâretimi giderdi; kuşkusuz ondan hamile de kaldım. Söylediklerimi kanıtlamak için, onun iskemledeki sarığını, divan üzerindeki içdonunu ve yatağın üzerindeki kuşağını gösterebilirim. Dahası, bu kuşağın altında, ne olduğunu bilmediğim bir şey bulacaksın!” demiş. Bu sözleri duyan vezir, iskemleye doğru yürümüş; sarığı almış, gözden geçirmiş, her yanını evirip çevirmiş, sonra, “Ama bu Basra ve Musul vezirlerinin sarıklarına benziyor!” diye haykırmış. Sonra sarığı çözmüş ve takkenin içine dikili bir bez parçası bulmuş. Hemen onu oradan çıkarmış; sonra kuşağı yerinden kaldırmış ve altında Hasan Bedreddin’e Yahudinin verdiği bin altın dinarı içeren keseyi bulmuş. Bu kesede, Yahudinin el yazısıyla yazılmış bir kâğıt parçası da varmış ve yazı şöyleymiş: “Ben, Basra’da tacir falan, karşılıklı anlaşma üzerine, Allah’ın iyiliğini üzerinden eksik etmemesini temenni ettiğim vezir Nureddin’in oğlu Hasan Bedreddin efendimize, Basra’ya ilk gelecek olan babasının gemisindeki mallar için bin altın dinar verdim.” Bu kâğıdı okuyunca, vezir Şemseddin haykırarak bayılıp yere düşmüş. Kendine geldiği zaman, sarıkta bulduğu dikili bezi aceleyle açmış ve hemen kardeşi Nureddin’in yazısını tanımış. Bunu görünce, ağlayıp sızlanmaya başlamış ve “Ah! Benim zavallı kardeşim! Zavallı kardeşim!” diye inlemiş. Biraz sükûnete kavuşunca, “Allahım! Sen nelere kadirsin!” demiş; sonra kızına, “Kızım, bu gece kendini sunduğun kişinin adını biliyor musun? Bu, benim kardeşim Nureddin’in oğlu, senin kuzenin olan Hasan Bedreddin’dir! Ve bu bin dinar senin başlık parandır! Allah’a şükürler olsun!” demiş. Sonra da şu iki kıtayı okumuş:</p>

  <div class="gir1">
    <p>İzlerini yeniden görüyorum ve hemen, ona yeniden kavuşma arzusuyla eriyorum, tam olarak! Mübarek yerler anısına, gözlerimin tüm yaşını akıtıyorum.</p>

    <p>Ve kendi kendime soruyor; yanıt alamadan ağlıyorum: “Beni kim ondan koparıp aldı!“ diye... Ah! Dertlerime neden olandan yalvararak onu bana geri yollamasını istiyorum!</p>
  </div>

  <p>Ondan sonra kardeşinin anısını dikkatle okumuş ve orada Nureddin’in ve oğlu Hasan Bedreddin’in doğumunun tüm öyküsünü anlatılmış bulmuş. Ve, özellikle, kardeşinin verdiği tarihlerle Kahire’deki kendi evlenmesinin ve kızı Sittü’l-Hüsn’ün doğumunun tarihlerinin birbirine uyduğunu saptamış.</p>

  <p>Öylesine şaşıp kalmış ki, hemen gidip sultanı bulmak ve ona kâğıtları göstererek tüm öyküyü anlatmak istemiş. Ve sultan da, kendi bakımından, öylesine şaşıp kalmış ki, sarayın kâtiplerine bu harika öyküyü yazmalarını ve dolapta dikkatle saklamalarını emretmiş.</p>

  <p>Vezir Şemseddin’e gelince, eve kızının yanına dönmüş ve yeğeni Hasan Bedreddin’in dönmesini beklemeye başlamış. Fakat sonunda, nedenini bilmeden Hasan’ın kaybolduğunu anlamış; kendi kendine, “Vallahi! Bu serüven, ne inanılmaz serüvendir! Gerçekten, bir eşi daha görülmemiştir!” demiş.</p>

  <br/>

  <p><i>Anlatısının burasında, Şehrazad, sabahın belirdiğini görmüş ve, Hint adalarının ve Çin’in hükümdarı Sultan Şehriyar’ı daha fazla yormamak için, yavaşça susmuş!</i></p>

  <p><i>Fakat yirmi üçüncü gece gelince, söze başlamış:</i></p>

  <br/>

  <p>Ey bahtıgüzel şah! İşittim ki, Halife Harun Reşid’in veziri Cafer el-Bermeki, öyküsünü şöyle sürdürmüş:</p>

  <p>Vezir Şemseddin, yeğeni Hasan Bedreddin’in kaybolduğunu görünce, kendi kendine, “Dünya ölüm kalım dünyası olduğuna göre, ben tedbirlerimi alayım! Elbette bir gün, Hasan nasıl bırakıp gittiyse öylece çıkagelir” demiş. Ve Vezir Şemseddin, bir yazı masası, bir kalem ve bir tabaka kâğıt almış ve evinin tüm eşyasını birer birer kayda geçirmiş. Örneğin, “Falan dolap, falan yerde; falan perde falan yerde!” şeklinde saptamalar yapmış. Bunu bitirince, kâğıdı, kızı Sittü’l-Hüsn’e okuduktan sonra katlamış ve evrak kasasına yerleştirmiş. Bundan sonra Hasan’ın eşyalarını, sarığı, külahı, içdonunu, kuşağı, giysiyi ve keseyi toparlamış ve bir paket yapıp büyük bir dikkatle kapatmış.</p>

  <p>Vezirin kızı Sittü’l-Hüsn’e gelince, ilk düğün gecesinden sonra gerçekten hamile kalmış; ve dokuz ay sonra, tam zamanında, ay parçası gibi, her bakımdan babasına benzeyen bir oğlan doğurmuş. Onun kadar güzel! Onun kadar nazik! Ve de onun kadar mükemmel! Doğduğunda, kadınlar onu yıkamışlar ve gözlerine sürme çekmişler; sonra göbekbağını kesmişler ve onu dadılara ve sütanneye teslim etmişler. Şaşırtıcı güzelliğinden ötürü, adını da Âcib<a href="../Text/dipnot.xhtml#Footnote0059" id="Feedback0059"><sup>[59]</sup></a> koymuşlar.</p>

  <p>Herkesin hayran olduğu Âcib, gün be gün, ay be ay, yıl be yıl büyüyüp yedi yaşına geldiğinde, dedesi Vezir Şemseddin, onu çok ünlü bir hocanın okuluna yollamış; ve çocuğu bu hocaya emanet etmiş. Ve Âcib, her gün, babası sandığı dedesinin sadık kölesi Said’in eşliğinde, öğleleri ve akşamları eve dönmek kaydıyla, okula gitmiş. Böylece beş yıl geçmiş; o sırada on iki yaşına ulaşmış. Âcib okuldaki öteki öğrencilere dayanılmaz şekilde kötü davranıyormuş; onları dövüyor, onlara sövüyor ve “İçinizden hanginiz benim gibisiniz? Ben Mısır vezirinin oğluyum!” diyormuş. Sonunda, çocuklar birleşmiş, Âcib’in kötü davranışlarını hocaya şikâyet etmeye gitmişler. O zaman, hoca, vezirin oğlunu okuldan kovmak istemediğinden, çocuklara, “Size ona söyleyebileceğiniz bir şey öğreteceğim. Böylece bundan sonra okula gelemez! Yarın, oyun oynarken, hepiniz Âcib’in yöresine toplanın ve birbirinize, ‘Vallahi! Çok ilginç bir oyun oynayacağız, bugün! Ama bir şartla: hiç kimse adını, anasının adını ve babasının adını yüksek sesle söylemedikçe bu oyuna girmeyecek! Çünkü anasının babasının adını söyleyemeyen çocuk piçtir ve bizimle oynayamaz!’ deyin” demiş.</p>

  <p>Böylece, ertesi gün, Âcib, okula geldiğinde, çocuklar onun yöresinde toplanmışlar; aralarında anlaşmışlar; ve içlerinden biri, “Ah, gerçekten evet! Bu harika bir oyun! Ancak bu oyuna kendi ana-babasının adını söylemedikçe hiç kimse girmeyecek! Haydi bakalım! Sırayla!” demiş.</p>

  <p>Bunun üzerine çocuğun biri ilerleyip, “Benim adım Nebih! Annemin adı Nebiha! Babamınki İzzeddin!” demiş. Sonra bir diğeri ileri çıkıp, “Bana Necib derler! Anneme Cemile! Babama da Mustafa!” demiş; sonra da bir üçüncüsü, bir dördüncüsü ve diğerleri aynı şekilde kendilerini ve ana-babalarını tanıtmışlar. Sıra Âcib’e gelince, gururlanarak “Benim adım Âcib! Anneminki Sittü’l-Hüsn! Babamınki Mısır Veziri Şemseddin!” demiş.</p>

  <p>Bunu duyan çocuklar bağrışmışlar, “Hayır, vallahi! Vezir hiç de senin baban değil!” diye... Âcib hiddetlenerek, “Allah belanızı versin! Vezir benim babamdır!” diye haykırmış. Fakat çocuklar alay etmeye ve el çırpmaya başlamışlar ve “Defol! Sen babanın adını bilmiyorsun! O senin büyükbabandır! Şemseddin asla senin baban değildir! Büyükbabandır, annenin babası! Bizimle oynayamazsın!” demişler. Ve kahkahalar atarak dağılmışlar.</p>

  <p>Bunu duyan Âcib’in göğsü daralmış, hıçkırıklarla boğulur gibi olmuş! Fakat hemen yanına gelen okul hocası ona, “Nasıl Âcib, vezirin senin baban değil, annen Sittü’l-Hüsn’ün babası, yani büyükbaban olduğunu hâlâ bilmiyor musun? Babana gelince, onun kim olduğunu ne sen, ne biz, ne de hiç kimse bilmiyor. Çünkü sultan, Sittü’l-Hüsn’ü o kambur seyisle evlendirmişti; fakat seyis Sittü’l-Hüsn ile yatamamış; ve bütün kentte, düğün gecesi, onu bir ecinninin kapalı tuttuğunu ve Sittü’l-Hüsn ile yatmaktan engellediğini anlatmış. Ve de mandalara, eşeklere, köpeklere ve benzerlerine dair şaşırtıcı öyküler anlatmış. Böylece, Âcib, kimse senin babanın kim olduğunu bilmiyor! Bundan dolayı Allah’ın ve seni bir piç olarak bilen arkadaşlarının önünde daha alçakgönüllü ol! Zaten, Âcib, kesinlikle, babası tanınmayan ve pazarda satılan bir çocukla aynı durumdasın! Bir kez daha söylüyorum: Vezir Şemseddin senin sadece büyükbabandır ve baban bilinmemektedir. Bundan dolayı alçakgönüllü davran!” demiş.</p>

  <p>Okul hocasının bu konuşması üzerine, küçük Âcib koşarak annesi Sittü’l-Hüsn’ün yanına varmış; ağlamaktan, hıçkırmaktan öylesine bitkinmiş ki, ilkin hiçbir şey söyleyememiş. Annesi onu böyle tedirgin görünce teselli etmeye çalışmış ve ona, “Çocuğum, derdinin nedenini annene söyle!” demiş; ve onu kucaklayıp öpmüş, Bunun üzerine küçük Âcib, ona, “Söyle bana anne, benim babam kim?” diye sormuş. Ve Sittü’l-Hüsn çok şaşarak ona, “Vezirdir, oğlum!” demiş; ama, Âcib ağlayarak, “Oh, hayır! O benim babam değil! Gerçeği benden saklama! Vezir sadece senin baban! Benim babam değil! Hayır, hayır! Ya bana gerçeği söylersin ya da şu hançerle vurur kendimi öldürürüm!” demiş. Ve küçük Âcib annesine okul hocasının sözlerini tekrarlamış.</p>

  <p>Sittü’l-Hüsn, bunun üzerine, kuzeni olan kocasını, onunla geçen düğün gecesini ve de Basralı Hasan Bedreddin’in tüm güzelliği ve akıllara durgunluk veren cazibesini hatırlayıp heyecanla ağlayıp hıçkırarak şu dizeleri okumuş:</p>

  <div class="gir1">
    <p>Yüreğimde arzuyu tutuşturup uzaklara gitti! Barınağımızdan uzaklara! Benim zavallı aklım da uçup gitti; o dönünceye kadar da geri gelmeyecek. Ama ben onu beklerken, yatıştırıcı uykuyu ve tüm sabrımı yitirdim! O beni bırakıp gitti; onunla birlikte mutluluğum da beni terk etti, huzurum da! Beni terk etti, gözyaşlarım onun yokluğuna adandı; akıp duruyorlar, denizleri dolduran dereler oluştururcasına! Arzumun beni ona taşımadığı bir gün bile yok! Yokluğunun acısını anmadan yüreğim de çarpmıyor! Hayali ruhumda belirir belirmez, aşkım, arzularım ve anılarım çoğalıyor! Günün ilk saatlerinden başlayarak, gözlerimin önünde beliren daima onun sevgili hayalidir; ve bu hep böyledir! Çünkü başka düşüncem, başka aşklarım yok ki!</p>
  </div>

  <p>Sonra da hıçkırmaktan başka bir şey elinden gelmemiş. Ve Âcib, anasını ağlar görünce, o da ağlamaya başlamış. Ve, her biri kendi köşesinde ağladığı sırada, haykırmalar, ağlamalar duyan vezir içeri girmiş. Çocuklarını böyle ağlar görünce, onun da yüreği parçalanmış ve onlara, “Çocuklarım, niçin böyle ağlıyorsunuz?” diye sormuş. Bunu duyan Sittü’l-Hüsn, küçük Âcib’in okuldaki çocuklarla olan serüvenini anlatmış. Ve vezir, bu öyküyü duyunca, geçmiş günlerin tüm felaketlerini yeniden hatırlamış; kendi başına gelenleri, kardeşi Nureddin’in, yeğeni Hasan Bedreddin’in ve de en son küçük Âcib’in başına gelenleri... Ve bütün bu anılar bir araya gelince, o da ağlamaktan kendini alamamış. Ve, umutsuzca sultanın katına çıkarak ona, kendi adına ve çocukları adına bu durumun devam edemeyeceğini söylemiş ve yeğeni Hasan Bedreddin’i bulabileceği Basra kentine ulaşmak üzere Doğu’ya doğru geziye çıkmak için izin istemiş. Sonra da sultandan gideceği her ülkede yeğenini aramak ve bulunca alıp getirmek üzere gerekli araştırmaları yapmak üzere, yanında götürebileceği ve ilgililere gösterebileceği fermanlar talep etmiş. Sonra da acı acı ağlamış. Yüreği parçalanan sultan, onun tüm ülkelerde ve tüm eyaletlerde kullanabileceği fermanları yazıp kendisine vermiş. Vezir buna çok sevinmiş, sultana teşekkürler ve saltanatının devamı için dualar etmiş; ve sonra yere kapanıp önünde yeri öperek izin alıp huzurdan çıkmış. Ve o saatten başlayarak yol hazırlığına başlamış. Kızı Sittü’l-Hüsn’ü ve torunu Âcib’i de yanına alarak yola koyulmuş.</p>

  <p>Kafile ilk gün, ikinci gün, üçüncü gün ve sonraki günler Şam doğrultusunda yol alarak sonunda güvenle Şam’a ulaşmış; Midan’dan Hasba’ya kadar tüm kapılarını geçmişler; yollarını sürdürmeden önce çadır kurup iki gün orada dinlenmişler. Şam’ın ağaçlar ve akarsularla donanmış hayranlık uyandıracak güzellikte bir kent olduğunu görmüşler. Kent, şu dizelerle onu öven şairin anlattığı gibiymiş:</p>

  <div class="gir1">
    <p>Şam’da bir gün bir gece geçirdim. Şam! Onu kuran, ona benzer bir kentin bir daha yapılamayacağına yemin etmiş adeta! Gece, Şam’ı kanatlarıyla örter, aşkla dolu... Sabah onun üzerine tıkız ağaçların gölgesini serer! Ağaçların dallarındaki şebnemler, şebnem değil incidir! Onları sarsan sabah yeline karşın, inciler, kar gibi düşer! Orada, ormanlarında, her şeyi yapan doğadır. Kuşlar sabah ötüşlerini yapar, gölün suyu açık, beyaz bir kitap sayfasıdır; meltem yanıt verir ve kuşların söylediklerini yazar; ve beyaz bulutlardan düşen yağmur tüm durgun sulara şiirler düzer!</p>
  </div>

  <p>Böyle olunca vezir ile yanındakiler gidip kenti gezmişler; çarşılarından ihtiyaç duydukları şeyleri satın alıp Mısır’dan getirdikleri şeyleri de satmışlar. Kentin ünlü hamamlarında yıkanmışlar ve tüm dünyada bir eşi daha bulunmayan Beni Ümeyye Camii’ne gitmişler.</p>

  <p>Âcib’e gelince, o da, iyi yürekli Said’in eşliğinde, kente eğlenmeye gitmiş. Haremağası, onu birkaç adım geriden izliyormuş ve elinde bir vuruşta bir deveyi öldürebilecek bir kamçı tutuyormuş; çünkü Şam halkının kötü ününü biliyormuş; ve bu kamçıyla efendisi güzel Âcib’e yaklaşmalarını önlemek istiyormuş. Ve, gerçekten de yanılmamış; çünkü güzel çocuğu görür görmez, Şam halkı, onun ne denli zarif ve çarpıcı olduğunun farkına varmış; onun kuzey rüzgârından da tatlı, susuz kalınca özlenen su kadar taze ve hasta olunca özlenen sağlık kadar hoş olduğundan söz etmişler; ve yollardaki herkes Âcib’i izleyip durmuş; kimileri de, hızla onları geçip ilerde, geçişini daha iyi ve daha uzun seyretmek için yere oturmuşlar. Sonunda talihin iradesiyle, Âcib ve haremağası, bir tatlıcı dükkânının önüne gelmişler ve kendini bilmeyen bu kalabalıktan kaçınmak için dükkâna girmeye niyetlenmişler.</p>

  <p>Oysa, bu dükkân, Âcib’in babası Hasan Bedreddin’in işlettiği dükkânmış. Hasan’ın babalığı ihtiyar tatlıcı ölmüş ve dükkân miras yoluyla Hasan’a kalmış imiş. O gün Hasan, nar taneleri ve diğer şekerli ve lezzetli şeylerle nefis bir tatlı hazırlamakta imiş. Âcib ile kölenin dükkânın önünde durduklarını görünce, Hasan küçük Âcib’in güzelliğiyle büyülenmiş; sadece büyülenmemiş, ilahi bir hisle ve tüm yüreğiyle olağandışı heyecanlanmış; ve içi sevgiyle dolu, “Ey benim genç efendim, sen ki kalbimi fethedip tüm varlığımda saltanat kurdun! Sen ki, tüm benliğimi kendine çektin! Dükkânıma girerek bana onur verir misin? Sadece merhamet edip yaptığım tatlıların tadına bakar mısın?” demiş. Bu sözleri söylerken, Hasan, kendine karşın, gözlerinde yaşlar belirmesini önleyememiş; geçmişteki durumuyla şimdiki durumunu hatırlayıp ağlamış.</p>

  <p>Âcib, babasının sözlerini işitince, onun da yüreği hüzünlenmiş; köleye dönerek, ona, “Said! Bu tatlıcının konuşmaları yüreğime dokundu. Her halde uzaklarda bırakmak zorunda olduğu bir çocuğu olsa gerek! Ben galiba ona bu çocuğu hatırlattım! Kim bilir belki biz onun acısını dindirirsek, Allah da bize acır ve babamı aramak için yaptığımız araştırmalarda yardımcı olur” demiş.</p>

  <p>Âcib’in bu sözlerini duyunca, haremağası, “Vallahi, efendim, hiç gerekmez! Oh! Sakın ha! Bir vezirin oğluna çarşıdaki bir tatlıcı dükkânına girmek yaraşmaz ve de öyle orta yerde bir şeyler yemek hiç olmaz! Yo, hayır! Bununla birlikte, şu edepsiz ve kendini bilmez takımının seni rahatsız edeceği endişesiyle dükkâna girmek istiyorsan, ben onları uzaklaştırmayı ve seni onlara karşı savunmayı şu kamçıyla pekâlâ sağlayabilirim! Ama dükkâna girmeye gelince, bak bu olmaz!” demiş.</p>

  <p>Haremağasının sözlerini duyunca, Hasan çok üzülmüş ve gözleri yaşla dolu, yanakları ıslak, haremağasına dönerek, ona, “Ey saygıdeğer kişi, merhamet edip dükkânıma girmenin zevkinden beni niye mahrum etmek istiyorsunuz? Sen ki, bir kestane kadar karasın! Ama için tıpkı onunki kadar beyazdır! Sen ki, tüm şairlerimizin hayranlık uyandıran dizeleriyle övülmüş gibisin! Gel de sana için kadar dışının da beyaz olmasının sırrını açıklayabileyim!” demiş. Yiğit haremağası bunu duyunca çok gülmüş ve “Doğru mu, doğru mu bu söylediğin? Yapabilir misin? Ama nasıl? Bunun sırrını bana hemen açıkla!” demiş. Hasan Bedreddin de ona hemen, haremağalarını öven bir şiirin dizelerini okumuş:</p>

  <div class="gir1">
    <p>Onun hoş nezaketi ve tavırlarındaki zarafet ve de davranışlarındaki asalet, hükümdarların saraylarının saygıdeğer koruyucuları olmalarına yetmiştir! Harem için, eşi bulunmaz hizmet erleridir onlar! Kibarlıklarından ötürü, melekler sırayla yere iner ve onlara hizmet ederler!</p>
  </div>

  <p>Bu dizeler gerçekten de öylesine olağanüstü ve duruma uygunmuş ve o kadar güzel okunmuş ki, haremağası hem duygulanmış hem de müthiş iltifat görmüş olduğundan, Âcib’in elinden tutarak tatlıcının dükkânına onunla birlikte girmiş.</p>

  <p>Bunu görünce Hasan Bedreddin çok sevinmiş ve onların onuruna ne yapacağını bilememiş. Sonra, en güzel kâselerinden birini almış; onu nar tanesi, şeker ve soyulmuş bademle doldurmuş ve üzerlerine yeterince nefis kokular serpmiş; sonra da işlemeli ve kabartmalı bakır tepsilerinden en gösterişlisini seçerek kâseyi bununla sunmuş. Ve, tatlıyı memnunluk işaretleri yaparak yediklerini görünce ruhu çok okşanmış ve çok memnun olmuş; ve onlara, “Gerçekten, benim için ne büyük şeref! Ve de ne bahtlı bir gün! Hoş olsun, afiyet olsun!” demiş.</p>

  <p>Küçük Âcib, ilk lokmaları yedikten sonra tatlıcıya, “Bizimle oturabilir ve yiyebilirsin! Allah da bizi araştırmalarımızda yardım ederek ödüllendirir” diyerek tatlıcıyı yanlarında oturmaya davet etmiş. Bunu duyan Hasan Bedreddin, “Nasıl, çocuğum! Sen, bu kadar genç yaşta, sevdiğin birini yitirerek derde mi düştün?” diye sormuş. Âcib de, “Elbette, yiğit adam, yüreğim şimdiden sevgili bir varlığın yokluğuyla yanıp tutuşuyor! Ve bu çok sevilen varlık benim öz babamdır. Ve büyükbabamla birlikte, tüm ülkeleri gezerek onu arıyoruz” diye yanıt vermiş. Sonra küçük Âcib bu anıyla ağlamaya başlamış; Bedreddin de bu ağlayışa katılmaktan kendini alamamış, o da ağlamış. Ve haremağası da buna yürekten katılarak başını sallamış. Ancak bütün bunlar, onları kokulu ve büyük bir sanatla hazırlanmış nefis nar tatlısına onur vermekten alıkoymamış. Öyle nefismiş ki yedikleri şey, doyuncaya kadar kaşık sallamışlar.</p>

  <p>Ancak, zaman epeyce geçtiği halde, Hasan farkında değilmiş; haremağası ile Âcib ayrılır ayrılmaz, Bedreddin, sanki ruhunun da onunla birlikte sürüklenip gittiğini sanmış; ve onu izlemek arzusuna karşı çıkamayarak çabucak dükkânını kapatmış, hiçbir şekilde Âcib’in kendi oğlu olduğunu aklına getirmeden, çıkıp aceleyle onları izlemiş ve Şam’ın büyük kapısından dışarı çıkmalarına kalmadan onlara ulaşmış.</p>

  <p>O sırada haremağası, tatlıcının kendilerini izlemiş olduğunu fark etmiş; dönüp ona, “Neden bizi izliyorsun, tatlıcı?” diye sormuş; Bedreddin de, “Sadece kentin dışında görülecek ufak bir işim olduğu için, birlikte yürüyelim diye size ulaşmak istedim, sonra da dönecektim. Zaten, sizin ayrılışınız, canımı bedenimden kopardı!” demiş.</p>

  <p>Bu sözleri duyan haremağası çok kızmış ve kendi kendine, “Gerçekten, bu tatlı kâsesi bize çok pahalıya patladı! Felaket kâsesi imiş adeta! Bu tatlıcı hazmetmeye çalıştığımız şeyleri bize kusturacak. İşte şimdi de bir yerden öbür yere peşimizden koşup duruyor!” diye söylemiş. O sırada Âcib dönerek tatlıcıyı görmüş, yüzü kızararak kekelemeye başlamış: “Said! Bırak ne yaparsa yapsın! Allah’ın yolları tüm Müslümanlara açıktır!” demiş; sonra da “Ama bizi çadırlara kadar izlerse, o zaman gerçekten beni izlemekte olduğunu anlarız ve onu kovmaktan geri durmayız!” diye eklemiş. Sonra Âcib başını eğmiş ve yoluna devam etmiş; haremağası da birkaç adım gerisinden onu izlemiş.</p>

  <p>Hasan’a gelince, onları Midan’dan çadırların kurulduğu Hasba’ya kadar izlemeyi sürdürmüş. Bu sırada Âcib ile haremağası geri bakıp onu birkaç adım artlarında görmüşler. Âcib de, bu kez, sinirlenmiş ve haremağasının olup bitenleri: bir tatlıcıya girdiklerini ve tatlıcının sonradan kendilerini izleyerek artlarından geldiğini, büyükbabasına anlatacağından çok korkmuş. Onu dehşete düşüren bu düşünceyle yerden bir taş almış; ayakta, hareketsiz, dalgın ve gözlerinde garip bir ışıkla kendilerine bakan Hasan’a dönmüş. Tatlıcının gözlerindeki bu alevin değişik bir anlamı olduğunu düşünmüş ve daha da fazla sinirlenmiş; tüm gücüyle taşı fırlatmış; taş Hasan’ı ağır biçimde yaralamış; sonra Âcib ile haremağası aceleyle çadırlara yönelmişler. Hasan Bedreddin’e gelince, baygın, yere düşmüş; yüzü baştanbaşa kana bulanmış. Ama ne mutlu ki, kendine gelmekte gecikmemiş; kanını dindirmiş ve sarığından bir parça yırtarak alnını sarmış. Sonra kendi kendini azarlamaya koyularak, “Aslında benim kusurumdan oldu bu! Dükkânımı kapatmakla ve doğru olmayan bir tarzda bu güzel çocuğu izlemekle düşüncesizce davrandım. Herhalde bu izleyişimi kötü maksatlara yormuştur!” demiş. Sonra içini çekip “Allah kerim!” diyerek kente dönmüş ve dükkânını yeniden açarak eskisi gibi hamur işi yapıp satmaya başlamış; bu sırada acıyla, Basra’daki zavallı annesini ve çocukluğunda, hamur işi üzerine kendisine verdiği ilk dersleri hatırlıyor ve ağlıyormuş; teselli bulmak için kendi kendine şu dizeleri okumuş:</p>

  <div class="gir1">
    <p>Talihten yana hiç adalet bekleme: düş kırıklığından öte bir şey elde edemezsin! Çünkü sana adalet sağlayacağını sandığın Talih bu doğada yaratılmamıştır.</p>
  </div>

  <p>Tatlıcı Hasan Bedreddin’in amcası vezir Şemseddin’e gelince, Şam’da üç günlük dinlenmeden sonra, Midan’dan çadırlarını söktürüp Basra’ya doğru yol almak üzere ilkin Humus, sonra Hama ve Halep’e doğru yola çıkmış. Ve her yerde araştırmalar yapmaktan geri durmamış; Halep’ten Mardin’e, sonra Musul’a ve Diyarbekir’e gitmiş; sonunda da Basra’ya ulaşmış</p>

  <p>Ancak, bir parça dinlendikten sonra, Basra Sultanı’nın huzuruna çıkmak istemiş. Sultan onu hemen huzura almış ve onu alçakgönüllülükle kabul etmiş; ve iyilikseverlikle onu Basra’ya getiren nedeni öğrenmek istemiş. Şemseddin tüm öyküsünü ve eski vezir Nureddin’in kardeşi olduğunu ona anlatmış. Sultan Nureddin’in adını duyunca, “Allah ondan rahmetini esirgemesin!” demiş; ve ona, “Evet dostum, Nureddin benim dostumdu ve kendisini çok severdim, ölümünden bu yana on beş yıl geçti! Ardında bir de Hasan Bedreddin adlı oğul bıraktı; ama bu çocuk bir gün birdenbire kayboldu. Bir daha ondan söz edildiğini duymadık. Ama, burada, Basra’da, hâlâ, Nureddin’den önceki vezirimin kızı, kardeşin Nureddin’in karısı olan annesi yaşıyor” diye eklemiş.</p>

  <p>Bu haberi alan Şemseddin sevincin doruğuna çıkmış ve, “Şahım! Yengemi görmek isterdim!” demiş; şah da ona gerekli izni vermiş.</p>

  <p>Şemseddin adres ve doğrultusunu öğrendikten sonra, hemen rahmetli kardeşi Nureddin’in evine koşmuş; yolda, onu son bir kez kucaklamadan, kendisinden uzakta ölen kardeşi Nureddin’i düşünerek oraya ulaşmakta gecikmemiş. Ağlamış ve kendi kendine şu dizeleri okumuş:</p>

  <div class="gir1">
    <p>Ah! Geçmiş gecelerimin konutuna dönüyorum! Çevresindeki duvarları öpüyorum! Ama yüreğimin özünde beni yaralayan bu duvarlar değil, konutta oturana duyduğum aşktır!</p>
  </div>

  <p>Sonra büyük bir kapıdan, ortasında evin bulunduğu büyük bir avluya girmiş. Evin kapısı, her türlü renkten mermerlerle canlandırılmış kemerli, granitten yapılmış bir harikaymış. Bu kapının dibinde, görkemli bir mermer üstünde, kardeşi Nureddin’in altın harflerle kazınmış adını bulmuş. O zaman eğilip bu ismi öpmüş ve çok heyecanlanarak ağlamış; ve şu dizeleri okumuş:</p>

  <div class="gir1">
    <p>Her gün, sabahleyin, doğan güneşe senden haber soruyorum. Ve de her gece çakan şimşeğe! Uyursam eğer, uyumakta olduğum halde, arzu, arzunun dikeni, arzunun ağırlığı, arzunun bıçkısı içine işliyor! Ve asla dertlerimi haykırmıyorum! Ey tatlı dostum, artık katı yokluğun sinesinde daha fazla uzaklaşma! Yüreğim parça parça, yokluğun acısıyla kesik ve kopuk! Hangi hayırlı gün, hangi eşsiz gün, bizi sonunda birleştiren gün kadar hayırlı ve eşsiz olabilir? Ama, yokluğunun ruhumu bir başka aşkla doldurduğunu hiç düşünme! Çünkü yüreğim, ikinci bir sevgiyi alacak kadar geniş değil!</p>
  </div>

  <p>Sonra eve girmiş, tüm daireleri geçerek Basralı Hasan Bedreddin’in anası, yengesi hatunun oturmasına ayrılmış odaya gelinceye kadar yürümüş.</p>

  <p>Oğlu Hasan’ın kaybolmasından sonra, kadın, gece gündüz ağlayıp hıçkırmak için bu odaya kapanmış; ve odanın ortasına, uzun zamandır öldü bildiği oğlu için zavallı çocuğunun mezarını temsil edercesine küçük bir türbe yaptırmış; tüm zamanını, gözyaşları içinde, orada geçiriyor; ve dertten çökmüş, uyumak için yine oraya başını dayıyormuş.</p>

  <p>Şemseddin, odanın kapısına iyice yaklaştığı zaman, yengesinin sesini duymuş; bu acılı ses şu dizeleri okuyormuş:</p>

  <div class="gir1">
    <p>Ey mezar! Tanrı aşkına söyle bana! Dostumun güzelliği, çekiciliği silindi mi? Güzelliğinin parlak temaşası, ebediyen soldu mu? Ey mezar! Kuşkusuz sende, ne zevk bahçeleri, ne yücelmiş gökkubbesi var! Ama, söyle bana! Nasıl oluyor da, içinde, ayın ışıldadığını ve dalın çiçeklendiğini görüyorum?..</p>
  </div>

  <p>Bunu duyan vezir Şemseddin içeri girmiş; en yüce saygılar sunarak yengesini selamlamış; ve ona kocası Nureddin’in kardeşi olduğunu söylemiş. Sonra da ona tüm öyküyü ve oğlu Hasan’ın bir gece kızı Sittü’l-Hüsn ile yattığını, ertesi gün ortadan kaybolduğunu ve sonunda Sittü’l-Hüsn’ün hamile kalıp Âcib’i doğurduğunu anlatmış. Sonra da, “Âcib benimle birlikte geldi. Oğlunun kızımdan olma oğlu olduğuna göre, senin de torunundur” diye eklemiş.</p>

  <p>O ana kadar dünya işlerine başını çevirmiş ve büyük bir mateme bürünmüş olan dul kadın, oğlunun yaşamakta olduğunu anlayınca heyecanlı bir şekilde ayağı kalkıp onu kucaklayarak ayaklarına atılmış ve onun onuruna şu iki dizeyi okumuş:</p>

  <div class="gir1">
    <p>Bana gelerek bu mutlu haberi duyurandan Allah razı olsun! Ne muradı varsa versin! Çünkü bana en mutlu, duyulanların en iyisi bir haber verdi! Eğer kabul edip yeter bulacağı bir hediye vermek gerekirse, ona ayrılıklarla parçalanmış bir yürek vereceğim!</p>
  </div>

  <p>Ve vezir, hemen gidip Âcib’i getirmeleri için adam göndermiş; çocuk hemen getirilmiş. Bunu gören büyükanne ağlayarak, Âcib’in boynuna sarılmış. Ve Şemseddin ona, “Ey anne, gerçekte, bu an, hiç de gözyaşı dökülecek an değildir, bizimle birlikte Mısır’a gelmek için hazırlıklar yapma zamanıdır. Ve inşallah, yeğenim Hasan da yakında bizimle birlikte olacaktır!” demiş. Âcib’in büyükannesi de, “Duyduk ve itaat ettik” demiş. Ve hemen o anda ayağa kalkmış; gerekli tüm eşyasını ve yiyecek olarak tedariğini yapıp tüm hizmetkârlarını bir araya getirerek hemen yolculuğa hazır bulunduğunu göstermiş.</p>

  <p>Bunun üzerine vezir Şemseddin, Basra Sultanı’nın huzuruna çıkarak veda etmiş. Sultan da ona, kendisi için ve Mısır Sultanı için hediye ve armağanlar vermiş. Bunun ardından Şemseddin, iki kadın ve Âcib, maiyetleriyle birlikte yola koyulmuşlar.</p>

  <p>Yeniden Şam’a ulaşıncaya kadar, kesintiye uğratmadan, yollarına devam etmişler. Orada, Kanun Meydanı’nda durmuşlar ve çadırlarını kurmuşlar. Ve vezir, “Burada, Şam’da, bir hafta kalarak Mısır Sultanı’na sunulacak uygun hediye ve armağanlar alacağız” demiş.</p>

  <p>Böylece, vezir, mallarını sunmak üzere çadırlarını ziyaret eden zengin tacirlerle meşgul olurken; Âcib haremağasına, “Baba Said, ben gidip biraz eğlenmek istiyorum. Haydi Şam çarşılarına gidelim! Ne var ne yok, bakalım! Ve de tatlılarını yediğiniz, bize gösterdiği misafirperverliğini öveceğimize taşla kafasını yardığımız tatlıcının durumunu da öğrenelim! Gerçekten, ona iyilik yerine kötülük yaptık!” demiş. Haremağası da, “Duyduk ve itaat ettik!” yanıtını vermiş.</p>

  <p>Bunun üzerine Âcib ile haremağası çadırdan çıkmışlar; çünkü Âcib, bilinçsizce duyduğu bir baba sevgisinin ortaya çıkardığı kör bir itişin etkisinde bulunuyormuş. Kente varınca, tatlıcı dükkânına ulaşıncaya kadar çarşılarda durmadan yürümüşler. Tam da Beni Ümeyye Camii’nde Müslümanların toplanıp ikindi namazını kılacakları saatmiş.</p>

  <p>O sırada, Hasan Bedreddin, dükkânında, daha önceki aynı nefis tatlıyı, soyulmuş bademli, nar taneli, şekerli ve kokulu tatlıyı hazırlamakta imiş! Âcib tatlıcıyı gözden geçirmiş ve attığı taşın alnında bıraktığı izi görmüş. Bunu görünce de yüreği daha fazla üzülmüş; ve “Selamünaleyküm ey tatlıcı! Buralara senden haber almaya geldim. Beni tanımadın mı?” demiş. Hasan onu görür görmez içinin ezildiğini, yüreğinin düzensiz vuruşlarla çarptığını, yere düşecek gibi başının döndüğünü ve bir sözcük bile söyleyemeyecek kadar dilinin damağına yapıştığını hissetmiş. Sonunda başını çocuğa doğru kaldırmış ve tüm alçakgönüllülüğüyle, ona şu dizeleri okumuş:</p>

  <div class="gir1">
    <p>Sevgilime sitemler etmek kararındaydım; ama onu sadece görmekle vazgeçtim; ve ne dilime ne de gözlerime hâkim olabildim! Sustum; gururlu ve ezici görünümü karşısında gözlerimi eğdim; duyduklarımı belli etmemek için değişik görünmeye çalıştım; ama başarı sağlayamadım. Oturup sayfalar dolusu sitemler yazdım; fakat, yanına ulaşınca, bir tek sözcüğünü bile okuyamadım.</p>
  </div>

  <p>Sonra, “Ey efendilerim, sırf alçakgönüllülük göstererek buyrun girin! Ve hazırladığım tatlıyı tadın! Çünkü vallahi! Ey genç çocuk, geçen defa, seni görür görmez yüreğim sana bağlanmıştı! Seni izlediğimden dolayı çok pişman olmuştum; yaptığım gerçekten delilikti!” diye eklemiş. Fakat Âcib, ona, “Vallahi! Sen çok tehlikeli bir dostsun! Yedirdiğin bir parça tatlı yüzünden bizi tehlikeye soktun! Oysa, şimdi, bizim ardımızdan gelip bizi izlemeyeceğine yemin vermedikçe dükkânına girmeyecek ve hiçbir şey yemeyeceğiz. Yoksa bir daha buraya gelmeyiz. Çünkü, bil ki, burada, Şam’da tam bir hafta kalacağız. Bu sırada büyükbabam, sultan için hediyeler satın alabilecek!” diye yanıt vermiş. Bunu duyan Bedreddin, “İkinizin önünde işte yemin ediyorum!” diye haykırmış. Bunun üzerine Âcib ile haremağası dükkâna girmişler; ve Bedreddin onlara hemen bir kâse dolusu özel tatlı, şekerli, bademli ve kokulu nar tanesini sunmuş. Ve Âcib, ona, “Gel sen de bizimle ye! Allah da bu yoldan, bizi araştırmalarımızda başarılı kılar!” demiş. Hasan buna çok sevinmiş ve karşılarına oturmuş. Fakat, tüm bu sürede, Âcib’i seyretmekten kendini alamamış; ve öylesine olağandışı ve ısrarlı bir ilgiyle bunu yapmış ki, Âcib sıkılmış ve ona, “Yarabbi! Sen ey iyi yürekli kişi! Ne kadar cansıkıcı ve ısrarlı bir sevgi gösterisinde bulunuyorsun! Sana daha önce de sitemlerde bulunmuştum. Beni böylesine süzmekten ve gözlerinle yüzüme yiyecek gibi bakmaktan vazgeç!” demiş. Bu sözleri duyan Bedreddin, şu dizelerle yanıt vermiş:</p>

  <div class="gir1">
    <p>Senin için yüreğimin derinliklerinde açıklayamadığım bir giz var; benliğimde sakladığım bir düşünce ki asla sözcüklerle anlatılamaz! Sen ki! Güzelliğiyle mağrur parlak mehtabı, şaşkınlıktan örtünmeye zorlarsın! Senin aydın yüzün, sabahı utandırır, şafağa baş eğdirir! Sana sözsüz bir tapınmayla; sana, ey Tanrı sevgilisi, çoğalıp güzelleşen arzular ve ölümsüz, benzersiz, duygularla bağlıyım! Ve şimdi, yanarak tümden eriyorum! Yüzün, benim cennetimdir! Kuşkusuz! Ateşli susuzluğumdan öleceğim! Oysa sen, dudaklarınla susuzluğumu giderebilir ve onların balıyla ruhumu tazeleyebilirsin!</p>
  </div>

  <p>Bu dizeleri okuduktan sonra, aynı güzellikte başkalarını da okumuş; ama bir bakıma, bunlar haremağasına da seslenen dizelermiş. Böylece, bir saat süreyle, kimi zaman Âcib’in, kimi zaman da haremağasının onuruna dizeler okumayı sürdürmüş. Bundan sonra, iyice doyduklarından, Hasan, ellerini yıkamaları için gerekli her şeyi önlerine getirmiş. Bu maksatla, bakırdan yapılmış benzersiz bir ibrikle ellerine kokulu sular dökmüş; kemerine takılı bulunan renkli ipekten bir havluyla ellerini kurulamış. Sonra da ellerine, dükkânın en üstteki raflarında bulunan ve önemli durumlarda kullanılmak üzere itinayla sakladığı gümüş bir gülabdandan gülsuyu serpmiş; ve bu kadarla da kalmamış; bir an için dükkândan çıkarak misk ve gülsuyuyla yapılmış iki testi şerbet getirerek, her birine birer testi sunmuş ve onlara, “Bakın! Kendi istediğinizce buradan içebilirsiniz!” demiş. Bunun üzerine Âcib testiyi alıp şerbeti içmiş; sonra bunu haremağasına geçirmiş; o da içip yeniden Âcib’e vermiş; Âcib yeniden içtikten sonra testiyi bir kez daha haremağasına vermiş. Bu, böylece devam etmiş. Bundan sonra, tatlıcıya teşekkür edip akşam olmadan çadırlara yetişmek üzere oradan ayrılmışlar.</p>

  <p>Âcib, çadırlara gelince, büyükannesinin ve annesi Sittü’l-Hüsn’ün ellerini öpmek üzere aceleyle yanlarına girmiş; büyükannesi onu öpmüş ve bunu yaparken oğlu Bedreddin’i hatırlamış; derin derin iç çekip pek çok ağlamış. Sonra da şu dizeleri okumuş:</p>

  <div class="gir1">
    <p>Ayrılanların bir gün birleşebileceklerinden tüm ümidimi kessem, ayrılışından sonra yaşama arzumu yitirirdim!</p>

    <p>Oysa, ben, kalbime senin aşkından başkasını sokmamaya yemin etmiştim. Ve Yüce Allah yeminimin tanığıdır ve tüm sırları bilir!</p>
  </div>

  <p>Sonra Âcib’e, “Çocuğum, gezmek için nerelere gittin?” diye sormuş. Âcib, “Şam sokaklarına” diye yanıt vermiş. Kadın, “Öyleyse şimdi iyice acıkmışsındır” demiş ve yerinden kalkarak nar tanesi karışımı ünlü tatlıdan bir porselen kâseye koyarak getirmiş. Bu benzersiz lezzetteki tatlı, onun ustalıkla yaptığı ve oğlu Bedreddin’e daha çocukken Basra’da öğrettiğinin aynısı imiş.</p>

  <p>Köleye de, “Efendin Âcib ile birlikte sen de yiyebilirsin!” demiş. Fakat haremağası yüzünü buruşturup kendi kendine, “Vallahi! Hiç isteğim yok! Bir lokma bile yiyemem!” demiş. Yine de Âcib’in yanına oturmuş. Âcib’e gelince, tatlıcıda yiyip içtiği şeylerden onun da karnı çok tokmuş. Yine de bir lokma alıp tatmış. Ama çok doygun olduğundan lokmayı yutamamış. Bir de, bunun şekerinin biraz noksan olduğunu fark etmiş. Aslında bu doğru değilmiş; çok doygun olduğundan ona böyle geliyormuş. O da, yüzünü buruşturarak büyükannesine, “Bu tatlı pek iyi olmamış, büyükanne!” deyivermiş. Bunu duyan büyükannesi, hiddetten boğulur gibi olmuş ve “Nasıl, çocuğum, benim hazırladığım şeyin iyi olmadığını söylemeye mi yelteniyorsun? Bilmiyor musun ki, bütün dünyada, baban Hasan Bedreddin’in dışında, kimse benim yaptığım yemekler, hamur işleri ve tatlılardan iyisini yapamaz. Hasan Bedreddin de zaten benden öğrenmiştir!” diye haykırmış. Fakat Âcib “Vallahi, büyükanne! Senin hazırladığın tatlı tam kıvamını bulmamış. Sanırım şekeri biraz noksan! Ama mesele bu değil. Sen bilmiyorsun! Sana itiraf edeyim, ama annem ile büyükbabama söyleme! Çarşıda, bize aynı tatlıdan sunan bir tatlıcıyla tanıştık. Tatlısının daha kokusunu duymakla insanın yüreği ferahlıyordu. Tadına gelince, öylesine lezzetli idi ki, hazımsızlık çeken birinin bile iştahını kabartırdı! Hazırlanışına gelince, gerçekte ve hiçbir şekilde, ne yakın ne de uzaktan bir diğerininkiyle kıyaslanabilir, büyükanne!” demiş.</p>

  <p>Bu sözleri duyunca, büyükanne çok sinirlenmiş ve haremağasına bir göz atıp ona...</p>

  <br/>

  <p><i>Fakat anlatısının tam burasında, Şehrazad, sabahın yaklaştığını görmüş ve yavaşça, öyküsünü kesmiş.</i></p>

  <p><i>Bunun üzerine kız kardeşi Dünyazad, ona, “Ablacığım, sözlerin ne kadar tatlı ve hoş! Bu öykün de zevkli ve büyüleyici!” demiş.</i></p>

  <p><i>Ve Şehrazad, ona gülüp, “Evet, kardeşim, ama bunun, eğer Allah’ın yardımı ve Şah’ın himayesiyle hayatta kalırsam, bu gece ikinize anlatacağım öykünün yanında sözü mü olur?” demiş.</i></p>

  <p><i>Ve Şah içinden “Vallahi! Aslında olağanüstü ve şaşırtıcı olan öykünün sonunu işitmeden onu asla öldürmeyeceğim!” demiş.</i></p>

  <p><i>Sonra Şah Şehriyar ve Şehrazad, ikisi de, gecenin geri kalan bölümünü sabaha kadar birbirlerine sarılarak geçirmişler.</i></p>

  <p><i>Bundan sonra, Şehriyar, çıkıp adalet dağıttığı salona geçmiş. Divan, vezirler, mabeyinciler, muhafızlar ve saray halkıyla dolmuş. Ve Şah hükümler vermiş, memurlar tayin etmiş; kimi memurları da görevden almış, yönetmiş ve askıda kalan işleri tamamlamış; ve böylece günün sonuna ulaşmış.</i></p>

  <p><i>Sonra Divan dağılmış ve Şah saraya dönmüş. Ve gece gelince karısı ile her zaman yaptıklarını yapmış.</i></p>

  <p><i>Ve yirmi dördüncü gece gelmiş. Genç Dünyazad ablası ile eniştesinin işleri bitince, oturduğu halıdan kalkıp Şehrazad’a, “Ablacığım, senden rica ediyorum, güzel Hasan Bedreddin ile amcası Şemseddin’in kızı olan karısının o çok hoş öyküsünü tamamla! Tam da şu sözlerde kalmıştın: ‘Büyükanne, haremağası Said’e bir göz atıp ona...’ Acaba ne söylemişti? Lütfen!” demiş.</i></p>

  <p><i>Şehrazad, kardeşine gülümsemiş ve ona, “Evet, tabii! Tüm kalbimle ve en iyi niyetimle öyküyü tamamlayacağım; ama Yüce Şahım izin verdikten sonra” demiş.</i></p>

  <p><i>Bunun üzerine, büyük bir merakla öykünün sonunu bekleyen Şah, Şehrazad’a, “Konuşabilirsin!” demiş.</i></p>

  <p><i>Şehrazad da anlatmaya başlamış:</i></p>

  <br/>

  <p>Ey bahtıgüzel şah, işittim ki, Âcib’in büyükannesi öfkelenerek uzaktan köleye bakmış ve ona, “Ne felaket! Bu çocuğu baştan çıkaran sen misin? Nasıl oluyor da, sıradan aşçıların, tatlıcıların dükkânına onu sokmaya cesaret ediyorsun?” demiş. Âcib’in büyükannesinin bu sözlerini duyan haremağası, çok korkmuş ve hemencecik inkâr yoluna gitmiş ve “Biz dükkâna asla girmedik; sadece önünden geçtik!” diye haykırmış. Ama inatçı Âcib, “Vallahi! Pekâlâ dükkâna girdik ve tatlı da yedik!” diye haykırmış. Ve de haincesine “Ve sana da tekrarlıyorum büyükanne: Yediğimiz şey senin burada bize yedirdiğinden daha iyiydi!” diye eklemiş.</p>

  <p>Bunun üzerine büyükanne daha çok kızmış ve homurdanarak kayınbiraderine “karayüzlü haremağasının müthiş suçu”nu bildirmeye gitmiş. Ve veziri köleye karşı öylesine tahrik etmiş ki, doğası bakımından zaten çok hiddetli olan ve durup dururken herkese bağırıp çağıran Şemseddin, yengesiyle birlikte Âcib ile haremağasının bulunduğu çadıra ulaşmak için derhal yerinden fırlamış. Ve de, “Said! Âcib ile birlikte bir tatlıcının dükkânına girdin mi, girmedin mi?” diye haykırmış. Ve dehşete düşen haremağası, “Biz hiç oraya girmedik!” diye yanıt vermiş. Fakat muzip Âcib, “Girdik işte! Girdik oraya! Ve de yediğimiz şeye gelince... Ha! Büyükanne!.. O kadar güzeldi ki, şuraya gelinceye kadar tıkındık! Sonra da içine kar doğranmış lezzetli bir şerbet içtik! Allahım! Ne kadar güzeldi! Ve yiğit tatlıcı, büyükannem gibi şekeri eksik koymamıştı!” demiş. Bunu duyunca, vezirin köleye karşı hiddeti iki kat olup aynı soruyu yeniden yöneltmiş; fakat haremağası inkâr etmeyi sürdürmüş. Bunun üzerine vezir ona, “Said! Sen bir yalancısın! Ve kuşkusuz doğruyu söyleyen bu çocuğu yalanlamak küstahlığında bulunuyorsun! Bununla birlikte, yengemin hazırladığı şu tatlıyı olduğu gibi yiyebilirsen, sana inanmaya razıyım! Bu bana senin aç olduğunu kanıtlayacak!” demiş.</p>

  <p>Bunun üzerine Said, Bedreddin’in dükkânında gırtlağına kadar doymuşken, bu öneriye boyun eğmek zorunda kalmış; ve nar tatlısını yemeye niyetlenmiş; ama daha ilk lokmada durmak zorunda kalmış; çünkü gırtlağına kadar doluymuş. Ve aldığı lokmayı hemen dışarı çıkarmış. Ama, bir gün önce öteki kölelerle pek çok yemek yediğinden mide fesadına uğradığını söylemekte gecikmemiş. Fakat vezir, hemencecik haremağasının aynı gün tatlıcıya girdiğini anlamış. Öteki kölelerle onu yere yatırtıp tüm gücüyle kamçılamış. Bunun üzerine haremağası, darbelerden kurtulmak için kurnazca özür dilemiş; ve haykırarak, “Efendim, dün bir hazımsızlığa uğradım!” demeye devam etmiş. Vezir, kamçılamaktan yorgun düştüğü için durmuş ve Said’e, “Haydi bakalım! Gerçeği itiraf et!” demiş. Bunun üzerine haremağası karar vermiş ve “Peki efendim, Âcib’in söylediği doğru! Çarşıda bir tatlıcıya girdik! Getirdiği tatlı öylesine nefisti ki, hayatımda böylesine güzel bir şey yememiştim! Ama şimdi yediğim şu tiksinti verici ve berbat tatlıyı tatmış olmak ne felaket! Yarabbi, ne kadar kötüydü!” demiş.</p>

  <p>Bunu duyan vezir çok gülmüş; ama büyükanne artık hiddetini tutamamış; ve en ince yerinden yaralanmış gibi, “Ah, yalancı! Senin tatlıcından hemen bir kâse tatlı getirmeni istiyorum. Söylediklerinin hayal mahsulü olduğu anlaşılacak! Evet, sana gidip aynı tatlıdan bir kâse daha getirmen için izin veriyorum. Getirdiğin vakit, bu bize benim yaptığım ile onunki arasında kıyaslama yapma olanağı verecek! Kayınbiraderim yargıçlık yapacak!” diye haykırmış. Ve haremağası, “Evet, kesinlikle!” diye yanıt vermiş. Bunun üzerine büyükanne ona yarım dinar para ile boş bir porselen kâse vermiş ve çarşıya yollamış.</p>

  <p>Haremağası, bunun üzerine yola çıkmış ve dükkâna ulaşınca, tatlıcıya, “İşte! Senin hazırladığın nar tatlısı ile evde hazırlanan arasında bir iddiaya girmiş bulunuyoruz. Bana bu tatlıdan yarım dinarlık tart! Aman ha, iyi hazırla ve tüm sanatını göster! Yoksa şimdiki gibi, bir temiz dayak daha yerim! Seni temin ederim ki, hâlâ çok bitkinim!” demiş. Bunu duyan Hasan Bedreddin gülmeye başlamış ve “Korkma! Dünyada annem hariç, şimdi hazırlayacağım tatlının eşini yapabilecek kimse yoktur. Annemse şimdi uzak bir ülkededir!” demiş.</p>

  <p>Sonra Bedreddin, kölenin getirdiği porselen kabı büyük bir dikkatle doldurmuş; ve hazırladığı tatlıyı misk ve gülsuyu serperek tamamlamış. Ve haremağası kabı alarak çabucak çadıra doğru yol almış. Bunun üzerine Âcib’in büyükannesi kabı almış ve hemencecik tadının derecesini anlamak üzere tatmış. Fakat daha dudağına değdirir değdirmez büyük bir çığlık kopararak arka üstü düşmüş... Oğlu Hasan’ın elinin marifetini anlayıvermiş.</p>

  <p>Bunu gören vezir ve orada bulunanlar, şaşırıp kalmışlar ve büyükannenin yüzüne telaşla gülsuları serpmişler; ancak kadın bir saat baygın yattıktan sonra kendine gelebilmiş. Ve “Bu nar tatlısını yapan oğlum Hasan Bedreddin’den başkası olamaz! Bundan hiç kuşkum yok! Çünkü onu bu şekilde hazırlayan benden başkası yoktur, ben de sadece Hasan’a öğretmiştim” demiş.</p>

  <p>Bu sözleri duyan vezir sevincin ve yeğenini görmek için sabırsızlığın doruğuna ulaşmış ve “Allah sonunda birleşmemize izin verdi!” diye haykırmış. Ve hemen bir tertip düşünerek, hizmetçilerini çağırıp onlara, “İçinizden yirmi kişi doğruca çarşıda Hasan el-Basravi olarak tanınan tatlıcı Hasan’ın dükkânına gitsin! Ve dükkânını baştan aşağı yıksın! Tatlıcıya gelince, kolları sarığının tülbendiyle bağlansın! Ve zorla buraya, yanıma getirilsin! Ama en küçük bir zarar verilmeden! Haydi gidin bakalım!” demiş.</p>

  <p>Bunun ardından, vezir hemen atına binmiş. Mısır Sultanı’nın yazdığı fermanı yanına alarak Darü’s-Selam’a,<a href="../Text/dipnot.xhtml#Footnote0060" id="Feedback0060"><sup>[60]</sup></a> efendisi Mısır Sultanı’nın Şam’daki temsilcisi olan valinin yanına gitmiş. Darü’s-Selam’a ulaşınca, valiye sultanın fermanını vermiş. Vali fermanı hemen alıp eğilerek saygıyla öpmüş ve hürmet alameti olarak başına götürmüş. Sonra vezire dönerek, “Emredin! Kimin tutuklanmasını istiyorsunuz?” diye sormuş. Vezir, “Sadece çarşıdaki bir tatlıcının!” diye yanıt vermiş. Vali de, “Bundan kolay şey yok!” demiş ve güvenlikle görevli adamlarına gidip vezirin adamlarına yardım etmelerini emretmiş. Vezir, bunun üzerine, validen izin almış ve çadırlarına dönmüş.</p>

  <p>Hasan Bedreddin’e gelince; sopalar, baltalar ve kazmalarla silahlı bir kalabalığın dükkânına geldiklerini ve istila ettiklerini; ve her şeyi parçalayıp tüm hamur işlerini yerlere dökerek dükkânı imha etmeye başladıklarını görmüş; sonra bu kalabalık, şaşkın Hasan’ı yakalayıp onu, bir tek sözcük söylemeye vakit bırakmadan, sarığının tülbendiyle sımsıkı bağlamışlar. Ve şaşkın Hasan, kendi kendine “Allahım! Bütün bunlar galiba nar tatlısı yüzünden başıma geldi! Kim bilir içinde ne buldular!” diye düşünmüş.</p>

  <p>Sonunda Hasan’ı, konakladığı yerde vezirin karşısına çıkarmışlar. Hasan Bedreddin çok ağlamış ve de “Efendim, ben ne suç işledim size karşı?” diye sormuş. Vezir de ona, “Bu nar tatlısını sen hazırladın, değil mi?” diye sormuş. Bedreddin, “Evet, efendim! Acaba bu tatlının içinde, kafamın kesilmesini gerektirecek bir şey mi buldunuz?” diye yanıt vermiş. Vezir de, sert bir şekilde, “Kafanın kesilmesi mi? Ama bu, çok hafif bir ceza olurdu. Daha kötüsü de olabilir! Hele bekle bakalım!” diye yanıt vermiş.</p>

  <p>Aslında vezir, iki kadından, kendisine bildiği gibi hareket olanağı tanımalarını istemişmiş; ve de araştırmalarının sonucundan sadece Kahire’ye ulaştıklarında bilgi verecekmiş.</p>

  <p>Genç kölelerini yanına çağırarak, onlara “Bizim devecilerden birini buraya çağırın! Ve bir de tahtadan sandık getirin!” emrini vermiş. Köleler emre hemen uymuşlar. Daha sonra, vezirin emri üzerine, şaşkın Hasan’ı tutup sandığın içine sokmuşlar ve kapağını özenle kapatmışlar. Sonra sandığı deveye yüklemişler ve çadırları söküp yola koyulmuşlar.</p>

  <p>Gece oluncaya kadar yol alınmış. Bir şeyler yemek için bir yerde durulmuş; Hasan’ı da bir an için sandıktan çıkarmışlar; ona da yiyecek bir şeyler vermişler, sonra yeniden sandığa sokmuşlar; ve yola devam etmişler. Zaman zaman duruyor, Hasan’ı yeni bir soruşturma için tekrar kapamak üzere, dışarı çıkarıyorlarmış. Vezir her seferinde soruyormuş “Nar tatlısını hazırlayan sendin, değil mi?” diye... Ve şaşkın Hasan, “Evet, efendim!” diye yanıt veriyor; vezir de, “Bağlayın şu adamı ve yine sandığa koyun!” diye haykırıyormuş.</p>

  <p>Kahire’ye gelinceye dek, yolculuğa bu şekilde devam edilmiş. Ama, kente girmeden önce, Zeydaniyye mahallesinde durulmuş ve vezir Hasan’ı yeniden sandıktan çıkartmış ve önüne getirtmiş. Ve de “Bana bir marangoz getirin!” demiş. Marangoz gelince, vezir ona, “Bu adamın enine boyuna ölçüsünü al! Ve hemen boyuna uygun bir darağacı hazırla! Ve bu darağacını iki mandanın çektiği bir arabaya iyice tespit et!” demiş. Hasan korkarak, “Efendim, bana ne yapacaksınız?” diye sormuş. Vezir de, “Seni direğe çivileyeceğim, tüm halk görsün diye, bu şekilde kente sokacağım!” demiş. Hasan, “Ama böylesine bir cezayı hak etmek için ne suç işledim ben?” diye haykırmış. Bunun üzerine Vezir Şemseddin, ona, “Nar tatlısını hazırlarken gösterdiğin ihmal için! Ne yeterince baharat koymuş ne de yeterince koku eklemişsin!” demiş. Bu sözleri duyan Hasan Bedreddin, yanaklarına vurmuş ve, “Ya Allah! Benim suçum bu, öyle mi? Yani bunun için mi, beni bu yol işkencesiyle cezalandırdın? Ve de ancak günde bir kez yiyecek verdin? Şimdi de darağacına çivilemek istiyorsun!” diye haykırmış. Vezir de ciddi ciddi, “Tabii ya, yeterince baharat koymadığından! Elbette!” demiş. Bunu duyan Hasan Bedreddin, şaşkınlığın doruğuna ulaşmış; ve ellerini göğe kaldırıp derin derin düşünmeye başlamış! Vezir ona, “Ne düşünüyorsun?” diye sormuş. O da, “Pek önemli değil! Sadece en büyükleri olduğunda kuşku bulunmayan budalaları! Çünkü, sen budalaların birincisi olmasaydın, bir nar tatlısında bir tutam baharat noksan diye bana böyle davranmazdın!” demiş. Vezir de ona, “Sana bir daha bu suçu işlememeyi öğretmek gerekiyordu. Bunun başka yolu yoktu ki!” demiş. Hasan Bedreddin de ona, “Ne olursa olsun, senin bana karşı davranışın çok daha büyük bir suçtur. Ve de sen, ilkin kendini cezalandırmalısın!” demiş. Bunu duyan vezir, ona, “Söylenecek başka şey yok, seni darağacı paklar!” diye yanıt vermiş.</p>

  <p>Bu konuşma sırasında, marangoz, onların yanında, ceza ağacını yontmayı sürdürüyor ve zaman zaman da Hasan’a kaçak bir bakış fırlatıyor; sanki ona, “Suçsuzmuş gibi davranıyorsun ha?” demek istiyormuş.</p>

  <p>Hal böyleyken, gece bastırmış. Bunun üzerine Hasan’ı yeniden yakalayıp sandığa koymuşlar. Ve vezir ona, “Yarın asılacaksın!” diye haykırmış. Sonra da Hasan’ın sandıkta uyumasına kadar, birkaç saat beklemiş. Sonra sandığı deve sırtına yükletmiş ve hareket emri vermiş Kahire’deki eve ulaşılıncaya kadar böylece yol alınmış.</p>

  <p>Ve ancak o zaman vezir, kızına ve yengesine durumu açıklamak istemiş. Ve gerçekten kızı Sittü’l-Hüsn’e, “Kızım, Alah’a şükürler olsun ki, sonunda yeğenim Hasan Bedreddin’in bulunmasına izin verdi! Kendisi burada! Ayağa kalk, kızım! Evin halı ve mobilyalarını yerli yerine koymaya ve gerdek odasını kesinlikle düğün gecesindeki haline sokmaya büyük dikkat göster!” demiş. Ve Sittü’l-Hüsn, her ne kadar mutluluk ve heyecanın doruğunda olsa da, hizmetçilere gerekli emirleri vermiş; onlar da hemen kalkıp işe koyulmuş ve meşaleleri yakmışlar. Vezir de onlara, “Size hatırlamanız için yardım edeyim!” demiş. Ve dolabını açmış, mobilyaların ve diğer tüm eşyaların isimlerini ve bunların odadaki yerlerini belirlediği listeyi çıkarmış; ve bu listeyi onlara ağır ağır okumuş ve her şeyin ilk önceki yerine gereğince yerleştirilmesine göz kulak olmuş. Her şey o kadar güzel düzenlenmiş ki, en dikkatli bir gözlemci bile odanın şimdiki görüntüsünün Sittü’l-Hüsn ile kambur seyisin düğün gecesindeki görüntüsüyle aynı olduğuna inanmazlık edemezmiş.</p>

  <p>Bunun ardından, vezir, Hasan Bedreddin’in giysilerini kendi elleriyle yerli yerine koymuş: sarığını iskemle üstüne, içdonunu dağınık yatağın üzerine, kuşağını ve giysisini divanın üzerine ve Yahudinin mektubu ile içinde bin altın olan keseyi de bunların altına... Ve de balmumuyla işlem görmüş beze sarılı mektubu da külah ile sarığın kumaşı arasına dikmeyi de ihmal etmemiş.</p>

  <p>Sonra da kızına, tıpkı düğün gecesindeki gibi giyinmesini, gerdek odasına girmesini; yeğeni ve kocası olan Hasan Bedreddin’i kabule hazırlanmasını; ve içeri girdiği zaman, ona, “Oh! Apteshanede ne kadar çok kaldın! Allah aşkına! Eğer rahatsızsan, niye bana söylemiyorsun? Ben senin malın ve kölen değil miyim?” demesini; her ne kadar Sittü’l-Hüsn bu tavsiyeye ihtiyaç duymasa da, ona, yeğenine karşı çok nazik davranmasını ve şairlerin sözlerini ve güzel dizelerini zikretmeyi de unutmamasını öğütlemiş.</p>

  <p>Sonra vezir, bu mutlu günün tarihini tespit etmiş. Ve Hasan’ın sımsıkı bağlı olarak içine yerleştirildiği sandığın bulunduğu odaya doğru yönelmiş. Uyumaktayken onu sandıktan çıkartmış, bağlı olan bacaklarını çözdürmüş; ve sırtında sadece ince bir gömlek ve başında takkeyle, tıpkı düğün gecesindeki haliyle bırakmış. Bunu yaptıktan sonra, gerdek odasının kapılarını açtırmış ve Hasan’ı kendi başına uyanmak üzere burada bırakarak aceleyle oradan ayrılmış.<a href="../Text/dipnot.xhtml#Footnote0061" id="Feedback0061"><sup>[61]</sup></a></p>

  <p>Ve Hasan Bedreddin hemencecik ayılmış ve bu olağanüstü aydınlanmış ve kendisine pek yabancı gelmeyen koridorda, adeta çıplak olarak bulunmasına şaşıp kalmış ve kendi kendine, “Dikkat et, oğlum! En derin uykularda mısın sen; yoksa uyanık durumda mı?” diye sormuş.</p>

  <p>İlk şaşkınlık anlarından sonra, ayağa kalkmış ve koridora açılan kapılardan birine doğru yönelmiş. Ve birdenbire nefesi kesilmiş; kendi onuruna, ama kamburun aleyhine düzenlenen o ünlü şenliğin yapıldığı salonu olduğu gibi hatırlamış ve dipte, gerdek odasına açık olan kapıdan girilince iskemle üzerinde sarığını, divan üzerinde de giysilerini görmüş. O zaman alnını ter bürümüş ve eliyle terini silmiş. Ve kendi kendine, “Lâ! La!<a href="../Text/dipnot.xhtml#Footnote0062" id="Feedback0062"><sup>[62]</sup></a> Uyanık mıyım ben, uyuyor muyum? Yoksa delirdim mi?” demiş. Bununla birlikte yürümeye başlamış; ama bir ayağı ileri gidiyorsa, öbürü geri geliyor; ve boyuna ıslak alnındaki soğuk terleri silerek, pek ilerlemeye cesaret edemiyormuş. En sonunda, “Ama, aman Allahım! Tamam oğlum! Bu rüya falan değil! Ve sen, haklısın, bir sandığa kolları, ayakları bağlı olarak kapatılmıştın! Yo, bu asla bir rüya değil!” diye haykırmış. Ve bunu söyleyerek gerdek odasının kapısına gelmiş, ve tedbirli bir şekilde kafasını uzatarak içerisini gözetlemiş.</p>

  <p>Ve hemen, Sittü’l-Hüsn’ün, mavi ince ipekten cibinliğin içinde, tüm çıplak güzelliğinin içinde uzanmış, cibinliğin kenarını kaldırarak kendisine, “Sevgili kocacığım, apteshanede ne kadar çok kaldın! Haydi, çabuk gel, çabuk!” dediğini duymuş.</p>

  <p>Bu sözleri duyunca, zavallı Hasan, tıpkı haşhaş yutan ya da afyon tüttüren birisi gibi kahkahalar atmış ve uğuldar gibi, “Hu! Hi! Hu! Ne şaşırtıcı! Ne tutarsız bir rüya bu!” demiş. Sonra yılanlı bir yerde yürür gibi, sonsuz bir dikkatle, bir eliyle geceliğinin uçlarını kaldırarak ve, bir kör ya da sarhoş gibi, öteki eliyle havayı yoklayarak yürümesini sürdürmüş.</p>

  <p>Sonra, artık heyecan falan duymaksızın, halının üstüne oturmuş ve eliyle delice şaşkınlık işaretleri yaparak derin düşüncelere dalmış. Bununla birlikte, orada, hemen önünde, bıraktığı haldeki kuşağını, Basra işi sarığını, giysisini ve altındaki keseyi görüyormuş.</p>

  <p>Ve Sittü’l-Hüsn, yatağın içinden, yeniden ona, “Senin neyin var, sevgilim? Seni çok şaşkın ve biraz da titrek gibi görüyorum. Ah! Sen başlangıçta böyle değildin! Yoksa! Olur ya!” diyerek vesveseyle seslenmiş.</p>

  <p>Bunu duyan Bedreddin, hep oturduğu yerde ve alnı iki eli arasında, ağzını delice bir gülüşle açıp kapamaya başlamış, sonunda da, “Ha! Ha! Sen başlangıçta böyle olmadığımı söylüyorsun, öyle mi? Hangi başlangıçta? Ve hangi gece? Allah aşkına? Ama benim yokluğumda seneler, seneler geçti! Ha! Ha!” demiş.</p>

  <p>Bunun üzerine Sittü’l-Hüsn, ona, “Sevgilim, sakin ol! Ben sana kollarımda geçirdiğin, koçbaşının benim gediğime on beş kez girdiği geceden söz ediyorum! Sevgilim! Sen de sadece hacetini görmek için apteshaneye gitmek üzere yanımdan ayrılmıştın. Ve orada bir saatten fazla kaldın! Ah! Görüyorum ki, rahatsızsın! Öyleyse, gel de seni ısıtayım! Gel dostum, gel ciğerköşem, gel gözümün nuru!” demiş.</p>

  <p>Fakat Bedreddin, bir deli gibi gülmeyi sürdürmüş ve sonra, “Belki sen gerçeği söylüyorsun! Bununla birlikte... Her halde apteshanede uyuyup kalmış ve orada, o berbat rüyayı görmüş olacağım!” demiş; sonra da, “Oh, evet! Çok berbat bir rüya! Düşün ki, ben Suriye’nin Şam kentinde, uzaklarda, bir aşçı ya da bir tatlıcı gibi bir şeymişim; ve bu meslekte on yıl geçirmişim! Yine rüyamda kuşkusuz soylu bir genç çocuk ve bir haremağası gördüm! Ve onlarla şu ve şu serüvenleri geçirdim...” diye eklemiş. Ve zavallı Hasan, terin alnını ıslattığını hissederek eliyle silmiş; ama bunu yaparken eli alnındaki atılan taşın bıraktığı yara izine değmiş ve sıçrayarak, “Fakat hayır! İşte o çocuğun attığı taşın değdiği yerde kalan iz! Öyle şiddetle vurmuştu ki alnıma, unutulması mümkün değil!” demiş. Sonra bir an düşünüp, “Ama belki de hayır! Bu, gerçekten bir rüya olabilir! Belki de bu darbeyi, Sittü’l-Hüsn, seninle o çılgın sevişme sırasında aldım!” demiş. Sonra da, “Sana rüyamın sonunu da anlatayım! Bu Şam kentine, bir sabah, nasıl olduğunu bilmiyorum, sadece bir gecelik ve beyaz bir takkeyle ulaştım. Kamburun takkesiyle! Ve ora halkı!.. Benden ne istediklerini pek bilmiyorum! Orada yiğit bir kişi olan bir tatlıcının mirasçısı oldum!.. Elbette!.. Bu bir rüya değildi! İçine yeterince baharat koymadığım bir nar tatlısı yapmıştım... Ve peki! Hadi bakalım! Bütün bunlar rüya mıydı? Hiç gerçek payı yok mu?” demiş.</p>

  <p>Bunu duyan Sittü’l-Hüsn, “Sevgilim, gerçekten olağanüstü bir rüya görmüşsün! Lütfen tümünü bana anlat!” demiş.</p>

  <p>Ve Hasan Bedreddin, arada bir durup ah çekerek, Sittü’l-Hüsn’e, rüya veya gerçek, tüm öyküsünü baştan sona kadar anlatmış. Sonra da, “Ve de asılmaktan kurtuldum, şayet uyanmasaydım, asıldım gittiydi! Ya da o sandığın içinde terleyip duruyordum!” diye eklemiş.</p>

  <p>Ve Sittü’l-Hüsn, ona, “Ama seni neden asmak istesinler?” diye sorunca; “Nar tatlısının içine yeteri kadar baharat koymadım diye! Evet! İki Nil mandasının çektiği bir arabaya tespit edilen o darağacı müthiş bir şeydi! Ama sonunda, Allah’a şükür, anladım ki bunların hepsi bir rüyaymış; yoksa baştan aşağı yıkılan tatlıcı dükkânımın yok oluşu, bana çok üzüntü verirdi!” diye yanıt vermiş.</p>

  <p>Bunun üzerine Sittü’l-Hüsn, artık dayanamayarak yataktan fırlamış ve gelip Hasan Bedreddin’in boynuna atılmış, onu kucaklayarak ve öpüşlere boğarak bağrına basmış. Hasan ise kıpırdamaya korkuyormuş. Ve birdenbire, “Yok! Yok! Bütün bunlar bir rüya değil! Allahım! Ben neredeyim? Gerçek nerede?“ diye haykırmış.</p>

  <p>Ve zavallı Hasan, tatlılıkla Sittü’l-Hüsn’ün kollarında yatağa götürülerek, orada bitkin uzanmış ve ağır bir uykuya dalmış. Başucunda Sittü’l-Hüsn ona bakıyor, ve onun uykusunda zaman zaman “Bu bir rüya!”, zaman zaman da “Hayır! Gerçek bu!” diye mırıldandığını işitiyormuş.</p>

  <p>Sabahla birlikte Hasan Bedreddin’in ruhu yeniden sakinleşmiş, uyanarak kendini Sittü’l-Hüsn’ün kollarında bulmuş; önünde de, yatağın ayak ucunda, ona selam veren amcası Vezir Şemseddin’i görmüş. Bedreddin, ona, “Benim dükkânımı harap ettikten sonra kollarımı bağlatan sen değil misin? Ve de bunlara neden olarak nar tatlısının baharatını bir parça az koyduğumu söyleyen?..” demiş.</p>

  <p>Bunun üzerine Vezir Şemseddin, artık susmanın nedeni kalmadığını anlayarak, ona, “Yavrum, işte gerçek şu: Sen benim yeğenim, rahmetli kardeşim Basra Veziri Nureddin’in oğlu Hasan Bedreddin’sin! Ve ben sana, belli kanıtlarla kimliğinden emin olmak, ve düğün gecesinde kızımın yatağına girenin sen olduğuna kanaat getirmiş olmak için, bütün o denemelerle acı çektirdim. Senin kaybolmandan sonra gizlemiş olduğum kanıtları; ardında bıraktığın evi ve mobilyaları; sonra sarığını, kuşağını, keseni ve özellikle kesenin içindeki makbuzu ve sarığında saklı baban Nureddin’in talimatını içeren mektubu tanıyarak beni inandırdın! Beni herhalde bağışlarsın çocuğum! Çünkü Basra’da doğduğun için seni hiç görmediğimden, seni bu yolla tanımaktan başka çarem yoktu. Ah! Çocuğum, bütün bunlar kardeşim olan baban ile amcan olan benim aramda, daha başlangıçta ortaya çıkan, bir yanlış anlamadan doğdu” diyerek tüm öyküyü anlatmış; ve ona, “Çocuğum, Basra’dan getirdiğim annene gelince, onu da, düğün gecesinin ürünü olan oğlun Âcib’i de göreceksin!” demiş. Ve onları bulmak için koşarak oradan ayrılmış.</p>

  <p>Ve ilk gelen Âcib olmuş; bu kez âşık tatlıcıya duyduğu korkudan sıyrılmış, korkusuzca babasının boynuna atılmış; Bedreddin de, kıvanç içinde ona şu dizeleri okumuş:</p>

  <div class="gir1">
    <p>Senin gidişinden sonra, ağlamaya başladım, uzun uzun ağladım. Kirpiklerimden taştı gözyaşlarım! Allah’tan diledim, ayrılık acısıyla üzgün âşıkları birleştirsin diye! Dudaklarımda bir kez daha asla eski ayrılıktan dem vuran sözler olmasın diye! Mutluluk üzerime saldırıyor, bütün şiddetiyle! Öyle bir mutluluğa gömülüyorum ki, kendime karşın, gözlerimden yaşlar dökülüyor! Talih daima benim düşmanım olmaya yemin etmiş bir kez ve de dertlerime neden olmaya! Ve ben, ey Baht! ey Zaman! Senin yeminini kıracağım! Dine aykırı olsa da! Mutluluk vadini tutuyor ve borçlarını ödüyor. Ve dostum bana geri geldi! Öyleyse, sen, sana mutluluğu getirene doğru ilerle! Ve ona hizmet etmek için giysinin uçlarını kaldır!</p>
  </div>

  <p>Hasan Bedreddin bunları okumayı bitirir bitirmez, Âcib’in büyükannesi, Bedreddin’in de kendi annesi, hıçkırarak içeri girmiş ve nerdeyse sevinçten bayılırcasına oğlunun kollarına atılmış.</p>

  <p>Ve seller halinde gözyaşları döküldükten sonra, birbirlerine, karşılıklı olarak dertlerini ve acılarını ve tüm çektiklerini anlatmışlar.</p>

  <p>Sonra da hepsi birden, sonunda sağ salim onları birbirine kavuşturan Tanrı’ya şükretmişler; ve mutluluk içinde, tam bir saadeti tadarak ve sevinçlere gark olarak yaşamaya başlamışlar; uzun süren ömürleri boyunca, hepsi ay ve yıldızlar kadar güzel pek çok çocuk sahibi olmuşlar.</p>

  <br/>

  <p><i>“Ve, ey bahtıgüzel şah,” demiş Şehrazad Şehriyar’a, “Vezir Cafer el-Bermeki’nin, Bağdat kentinde, Emirü’l-Müminin Halife Harun Reşid’e anlattığı öykü işte böyle sona eriyor!”</i></p>

  <p><i>“Evet! Vezir Şemseddin’in, kardeşi vezir Nureddin’in ve de Nureddin’in oğlu Hasan Bedreddin’in serüvenleri böyle işte!”</i></p>

  <br/>

  <p>Halife Harun Reşid, öykü bitince, “Vallahi, bütün bu anlatılanlar çok şaşırtıcı ve hayranlık uyandırıcı!” demiş. Ve memnunluğu içinde, sadece veziri Cafer’in kölesi Reyhan’ı bağışlamakla kalmamış; Üç Elma Öyküsü’ndeki karısını kesen genci dost olarak kabul etmiş ve haksız yere kurban ettiği karısının kaybından duyduğu üzüntüyü avutmak için eş olarak, haremindeki en güzel cariyelerden birini ona armağan etmiş. Ona yüksek bir maaş ve de sofrasındaki sürekli dostu ve meclislerinin nedimi olarak gönül bağlamış. Sonra da sarayın kâtiplerine, bu olağanüstü öyküyü en güzel yazılarıyla kaleme almalarını; ve öykünün çocuklarının çocuklarına kalacak ve ders oluşturacak şekilde arşiv dolabında itinayla saklanmasını emretmiş.</p>

  <br/>

  <p><i>“Fakat” deyip, ince ve ağırbaşlı Şehrazad, Hint adalarının ve Çin’in hükümdarı Şehriyar’a seslenerek, sözünü sürdürmüş: “Ey bahtıgüzel şah, eğer yorulmadıysan sana anlatmak üzere sakladığım öykünün, bu öyküden daha hayranlık uyandırıcı olmadığından hiç korkma!” Şah Şehriyar da ona, “Nedir bu öykü?” diye sormuş. Şehrazad da, “Bu öykü, şimdiye kadar anlattıklarımdan çok daha hayranlık uyandırıcı!” diye yanıt vermiş. Şehriyar, “Peki, adı ne?” diye sorunca, yanıtlamış:</i></p>

  <p><i>“Bu, terzi, kambur, Yahudi, Hıristiyan ve Bağdatlı Berberin öyküsüdür!”</i></p>

  <p><i>Ve Şah Şehriyar, “Elbette, anlatabilirsin!” diye izin vermiş.</i></p>
</body>
</html>