<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Kamerü’z-Zaman ile<br/>Prenses Bedrü’l-Büdur Öyküsü</p>
  </div>

  <p><i>Artık sabrı kalmamış olan küçük Dünyazad, büzüldüğü halıdan kalkarak Şehrazad’a:</i></p>

  <p><i>“Kardeşim, senden vaat ettiğin, sadece adını işitmekle bile zevk ve heyecandan titrediğim öyküyü bize anlatmakta acele etmeni rica ediyoruz” demiş.</i></p>

  <p><i>Şehrazad da kız kardeşine gülmüş ve ona “Olur! Ancak başlamak için, şahın uygun karşılamasını bekliyorum” demiş.</i></p>

  <p><i>Bunun üzerine Şah Şehriyar, o da bu öyküyü merakla beklediğinden, Şehrazad ile evlilik gereği her zaman yaptığı şeyi o gece de ivedi tamamlayarak kendisine:</i></p>

  <p><i>“Ey Şehrazad, kuşkusuz, memnunlukla bana vaat ettiğin pericelik öyküye başlayabilirsin!” demiş.</i></p>

  <p><i>Şehrazad da hemen şu öyküyü anlatmış:</i></p>

  <br/>

  <p>İşittim ki, ey bahtıgüzel şah, eski zamanlarda Haledan ülkesinde adı Şehriman olan, kudretli bir orduya ve hatırı sayılır zenginliklere sahip bir şah varmış. Ama bu şahın, dıştan bakılınca mutlu görünmesine ve yasal dört karısı dışında yetmiş gözdesi bulunmasına karşın, çocuktan yoksun olduğundan yüreği sızlıyormuş; çünkü, yaşı epeyce ilerlemiş ve kemiği iliği kurumaya başlamış ve Allah ona saltanat tahtında ardılı olacak bir oğul vermemiş imiş.</p>

  <p>Şah bir gün, büyük vezirine gizli acılarını açmaya karar vermiş ve onu çağırtarak kendisine “Ey vezirim, bunca şiddetle acısını çektiğim bu kısırlığı neye bağlayacağımı bilmiyorum!” demiş. Büyük vezir bir saat kadar düşünmüş; sonra başını kaldırarak şaha “Ey şah, gerçekte, çok ince bir sorun var önümüzde ve bunu ancak tüm güçlerin sahibi Tanrı çözebilir! İyice düşündükten sonra, soruna ancak tek bir yoldan çare bulunduğunu anladım!” demiş. Şah da, ona “Nedir o?” diye sorunca; vezir “Şu: Bu gece, hareme girmeden önce, ibadetin gereklerini dikkatle yerine getirmeye özen göster. Tutkuyla abdest aldıktan sonra ve yüreğini iyiliksever Tanrı’nın iradesine terk ederek ibadetini tamamla! Bunu izleyerek seçeceğin eşlerinden biriyle birleşince Tanrı’nın yardımıyla verimlilik sağlarsın!” demiş.</p>

  <p>Vezirin bu sözlerini işiten Şah Şehriman “Ey bilgelikle konuşan vezir, bu sözlerinle bana hayran olunacak bir çare gösteriyorsun!” demiş. Ve bu önerisinden dolayı büyük vezire çok teşekkürler ederek ona bir onur giysisi armağan etmiş. Akşam olunca, dini görevini dikkatle yerine getirdikten sonra, haremde, eşlerinin içinden en gösterişli kalçalı, bakire ve de en genç olanını seçmiş; ve o gece onunla birlikte yatmış. O anda ve o saatte birdenbire onu hamile bırakmış. Ve günü gününe dokuzuncu ayın sonunda, eşi ona, büyük sevinçler içinde borular ve fifreler ve ziller çalarken, bir erkek çocuk doğurmuş.</p>

  <p>Çocuk öylesine güzel bulunmuş ve öylesine aya benziyormuş ki, babası hayran olarak ona Kamerü’z-Zaman<a href="../Text/dipnot.xhtml#Footnote0138" id="Feedback0138"><sup>[138]</sup></a> adını vermiş.</p>

  <p>Ve gerçekten bu çocuk, yaratılan şeyler içinde en seçkini imiş! Özellikle, delikanlı olup da güzellik tüm çiçeklerini on beş yaşının üstüne serpince, onu gören herkes büyülenmiş. Yaşını aldıkça, gerçekten, eşi bulunmazlığın son sınırlarına ulaşmış; gözleri Harut ve Marut meleklerinkinden daha büyüleyici, bakışları Tağut’unkinden daha baştançıkarıcı, yanakları da lalelerden daha hoş olmuş. Boyu posuna gelince, şekerkamışının sapından daha bükülgen ve ipek bir iplikten daha inceymiş. Kalçaları ise, öylesine belirgin biçimde ağırmış ki, kıpırdayan bir kum yığınını andırırmış ve bülbüller onu görünce, ötmeye koyulurlarmış.</p>

  <p>Bundan dolayı onun, bunca narin olan boyuna karşın onu izleyen bu ağırlıktan dolayı şikâyette bulunmasından ve bu ağırlıktan bıkarak, çoğu zaman, kaba etinin yuvarlarına dargın bakmasına şaşmamalıymış.</p>

  <p>Bununla birlikte, güllerin tüveyci kadar taze ve akşam rüzgârı kadar tatlılığını sürdürüyormuş; ve zamanın şairleri, gözlerine çarpan güzelliği, uyum içindeki dizelere dökmeye çalışıyorlar; bunların binlercesi arasında aşağıda örneklerini verdiklerimizi besteleyerek şarkıya döküp söylüyorlarmış:</p>

  <div class="gir1">
    <p>İnsanlar onu görünce “Ah! Ah!” diye haykırırlar; onu gördüklerinde alnında güzelliğin çizdiği “Tek güzelliğin kendisi olduğuna tanıklık ederim!” sözcüklerini okurlar.</p>

    <p>Dudakları, gülerse, kırmızı akiktir; tükürüğü erimiş baldır; dişleri bir inci dizisi; saçları, âşıkların yüreğini sokan akrepler gibi şakaklarında siyah kıvrımlar yaparak yuvarlanırlar.</p>

    <p>Ayın hilali, tırnaklarının bir kıpırtısından oluşur! Ama titreyen gösterişli kalçası ama ardındaki yuvarların üstündeki çukurlar; ama boyunun bükülgenliği! Bunlar tüm sözcüklerin üstündedir!</p>
  </div>

  <p>Dolayısıyla Şah Şehriman da oğlunu çok severmiş; öylesine ki, ondan bir an bile ayrılamazmış. Ve onun, niteliklerinin ve güzelliğinin fazlalığında dağılıp gitmesinden korkar, bu yüzden daha yaşarken onu evermeyi ve ardından geleceklerin varlığından güven duymayı istermiş. Bu düşünce, günün birinde, her zamankinden fazla zihnini yormuş; ve fikrini açtığı büyük veziri ona “Üstün bir görüş! Çünkü evlilik, huyu tatlılaştırır!” diye yanıt vermiş. Bunun üzerine Şah Şehriman, baş haremağasına “Git, oğlum Kamerü’z-Zaman’a benimle konuşmaya gelmesini söyle!” demiş. Ve haremağası buyruğu kendisine ulaştırır ulaştırmaz, Kamerü’z-Zaman babasının huzuruna gelmiş ve kendisine saygıyla barış diledikten sonra babasına itaat eden bir çocuğa yaraşır biçimde başını alçakgönüllülükle eğip saygı duruşunda bulunmuş...</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama yüz yetmiş birinci gece olunca, demiş ki:</i></p>

  <br/>

  <p>Babasına itaat eden bir çocuğa yaraşır biçimde, alçakgönüllülükle gözlerini yere eğmiş.</p>

  <p>Bunun üzerine Şah Şehriman, ona “Ey Kamerü’z-Zaman, oğlum, senin mürüvvetini görmek ve düğün kurarak yüreğimi ferahlatmak için seni evlendirmek istiyorum!” demiş.</p>

  <p>Babasının bu sözlerini duyunca Kamerü’z-Zaman’ın son kertede rengi atmış ve değişik bir sesle, ona şöyle demiş: “Bil ki, baba, evlilik için içimde hiçbir eğilim duymuyorum ve ruhum kadınlara hiçbir yakınlık hissetmiyor. Çünkü, onlara karşı içimden gelen bir nefretin ötesinde, bilgelerin kitaplarında kadınların kötülüklerinden ve hainliklerinden söz eden öyle şeyler okudum ki, şimdi, onlara yaklaşmaktansa ölmeyi yeğlerim! Ve zaten, onlar hakkında en değerli şairler de şöyle demiştir:</p>

  <div class="gir1">
    <p>“Bahtın bir kadını kendisine bağladığı kişi, ne kadar talihsizdir! İçine girip kapanacağı çelikle perçinlenmiş bin kalesi olan bile yenik düşmüştür! Bu yaratığın hileleri onu kamışlar gibi silkip atar!</p>

    <p>“Ah! Ne talihsizdir bu adam! İhanetin siyah sürmeyle irileştirilmiş güzel gözleri ve ağır örgülerle örülmüş güzel saçları vardır; ama ruhuna, boğazına kadar yükselen o kadar çok acılar yığar ki, nefesi kesilir!</p>
  </div>

  <p>“Bir diğeri de şöyle demiştir:</p>

  <div class="gir1">
    <p>“Kadınlar diye anılan bu yaratıkları soruyorsunuz benden! Siz beni ne yazık ki onun verdiği zararların bilincinde ve edindiğim tüm deneyleri kullanarak bilgi ve görgü kazanmış görüyorsunuz!</p>

    <p>“Ne söyleyeyim size ey genç kişiler?.. Kaçın onlardan! Başıma karlar yağdı, görüyorsunuz! Onların sevdasının bende başarılı olup olmadığını artık kendiniz bulun!</p>
  </div>

  <p>“Ve bir başkası da şöyle demiştir:</p>

  <div class="gir1">
    <p>“Taptaze olduğu söylenen bakireler bile, akbabaların reddettiği bir cesetten başka bir şey değildir!</p>

    <p>“Geceleyin ona sahip olduğunu sanırsın, çünkü narin bir edayla asılsız gizemler fısıldar sana! Hatadır, ona inanmam! Ertesi gün kalçaları ve en iyi saklanmış yerleri senden başkasına ait olacaktır!</p>

    <p>“O bir han gibidir, ey dostum, inan bana! Her gelene açıktır! İstersen onun içine gir; ama ertesi gün çık ve bir daha dönmeksizin yoluna git! Eğer akılları başlarındaysa, sırası gelince başkaları da orada yer tutup sonra da bırakır giderler!</p>
  </div>

  <p>“Dolayısıyla baba, davranışımın seni çok üzeceğini bilmeme karşın, beni evlendirmeye zorlarsan, kendimi öldürmekte tereddüt etmem!”</p>

  <p>Şah Şehriman, oğlunun bu sözlerini işitince, şaşırıp kalmış ve son kertede üzülmüş; ve gözünün önünde ışık karanlığa dönüşmüş. Ama oğluna karşı büyük bir sevgi beslediğinden ve onun dertlenmesine neden olmak istemediğinden, ona sadece “Kamerü’z-Zaman, bu konuda asla ısrar etmek istemiyorum, görüyorum ki senin hiç hoşuna gitmedi. Ama sen henüz genç olduğundan, düşünmek ve seni evlenmiş ve çoluk çocuk sahibi olmuş görmenin bende yaratacağı sevinci de göz önüne almak için vaktin var!” demiş.</p>

  <p>Ve o gün, ona bu konuda artık başka şey söylememiş; ama onu pehpehlemiş ve güzel armağanlar vermiş; ve bir yıl süresince böyle davranmış.</p>

  <p>Ama bir yıl geçtikten sonra, yeniden oğlunu çağırtmış; ve ilk defasında olduğu gibi, ona “Benim önerimi hatırlıyor musun, Kamerü’z-Zaman; ve senden istediğim meseleyi ve evlenerek beni ne denli sevindireceğini düşündün mü?” demiş. Bunu duyan Kamerü’z-Zaman babasının önünde yerlere kadar eğilmiş ve ona “Baba, senin nasihatlarını nasıl unutur ve Allah bana itaati ve saygıyı emrederken, sana itaat göstermekten nasıl ayrılırım? Ama uygun bir evlilik için, bu sürede uzun boylu düşündüm; ve her zamankinden fazla, eskilerin ve çağdaşların kitaplarının ne olursa olsun kadından sakınılmasını, çünkü onların hilebaz, budala ve nefret uyandırıcı olduklarını açıklayarak sağladıkları destekle bu fikre yakın bulmadım kendimi! Allah, eğer gerekiyorsa, ölüm yoluyla da olsa beni onlardan korusun!” demiş.</p>

  <p>Bu sözleri duyunca, Şah Şehriman, bu kez de, daha fazla ısrar etmenin ya da çok sevdiği oğlunu itaatsizliğe zorlamanın zararlı olacağını anlamış. Ama duyduğu acı öylesine büyük olmuş ki, kırılmış olarak ayağa kalkmış, büyük vezirini çağırtmış ve ona “Ey vezirim, çocuk sahibi olmak isteyen babalar ne kadar çılgındır! Sadece dert toplarlar ve düş kırıklığına uğrarlar! İşte Kamerü’z-Zaman da, geçen senekinden de fazla, kadınlardan ve evlenmekten kaçmaya kararlı! Başıma gelen ne felakettir, ey benim vezirim! Bunun çaresi var mıdır acaba?” demiş.</p>

  <p>Bunun üzerine vezir, başını eğmiş ve uzun uzun düşünmüş; sonra başını kaldırıp şaha “Ey zamanın şahı, işte başvurulacak çare: Bir sene daha sabret; o zaman, meseleden ona gizlice söz edecek yerde, tüm emirlerini, vezirlerini ve mahkemenin ileri gelenleriyle sarayındaki görevlileri topla! Ve hepsinin önünde, gecikmeksizin onu evlendirmeye karar verdiğini açıkla! O zaman bu saygın topluluk önünde sana itaatsizlik etmeyi göze alamaz; ve işitip itaat ettiği cevabını verir!” demiş.</p>

  <br/>

  <p><i>Anlatısının burasında, Şehrazad, sabahın belirdiğini görmüş ve yavaşça susmuş.</i></p>

  <p><i>Ama yüz yetmiş ikinci gece olunca, demiş ki:</i></p>

  <br/>

  <p>“... ve sana işitip itaat ettiği cevabını verir!” demiş.</p>

  <p>Büyük vezirin bu konuşmasını duyan şah, öylesine memnun olmuş ki “Vallahi! İşte gerçekleşebilir bir fikir!” diye haykırmış. Ve vezire en güzel onur giysilerinden birini vererek kıvancını kanıtlamış. Bundan sonra da belirli bir zamana kadar sabır göstermiş, o zaman da söz konusu toplantıyı yaparak oğlu Kamerü’z-Zaman’ı çağırtmış ve delikanlı, kendisiyle aydınlanan salona girmiş; ve çenesinde de nasıl bir ben varmış, bilseniz. Ve geçip giderken nasıl bir koku saçıyormuş! Babasının önüne gelince, eğilerek elleri arasındaki yeri üç kez öpmüş; ve ayağa kalkarak ilkin babasının kendisine seslenmesini beklemiş. Şah ona “Çocuğum, bil ki, seni bu topluluğun ortasına, şanına layık bir hatunla evermek ve ölmeden önce torunuma kavuşma zevkine ulaşmak kararında olduğumu bildirmek üzere getirttim!” demiş.</p>

  <p>Kamerü’z-Zaman babasının bu sözlerini işitince, büyük bir hiddete kapılarak orada bulunanların hepsinin şaşkınlık içinde gözlerini yere dikmelerine ve şahın son sınırına kadar onurunun kırılmasına neden olan hakaret dolu bir yanıt vermiş; şah da herkesin içinde böylesi bir hakareti duymazlıktan gelemeyeceğinden, korkunç bir sesle oğluna “Babalarına saygı göstermeyip itaatsizlik etmenin çocuklara neye mal olduğunu göreceksin!” diye haykırmış. Ve hemen muhafızlara, oğlunun kollarını arkadan bağlayarak huzurundan çıkarmalarını ve onu sarayın bitişiğindeki harap kaledeki eski kuleye kapatmalarını buyurmuş. Bu buyruk hemen yerine getirilmiş. Ve muhafızlardan biri, emiri gözetlemek ve ihtiyaç halinde çağrısını yanıtlamak üzere kapıda kalmış.</p>

  <p>Kamerü’z-Zaman böyle kapatıldığını görünce, çok kederlenmiş ve kendi kendine “Babama itaat edip sırf onun hoşuna gitsin diye evlensem daha iyi olmaz mıydı? O zaman, hiç değilse, dertlenmekten ve bu eski kulenin üstündeki zindana atılmaktan kurtulurdum! Ah lanetli kadınlar, hâlâ benim bahtsızlığımın başlıca nedeni olmaktasınız!” demiş. Kamerü’z-Zaman’ın başına gelenler buymuş.</p>

  <p>Şah Şehriman’a gelince, dairesine çekilmiş ve bunca sevdiği oğlunun o anda yalnız, mahzun ve mahpus, belki de umutsuz olduğunu düşünerek, sızlanmaya ve ağlamaya başlamış. Çünkü oğluna duyduğu sevgi çok büyükmüş ve bu sevgi ona kendisini halk önünde suçlu duruma düşüren hakareti unutturuyormuş. Bu yüzden, kendisine bu toplantı fikrini veren vezire alabildiğince kızmış; ve de onu çağırtarak kendisine “Suçlu olan sensin! Senin felaket getiren önerin olmasaydı, çocuğuma karşı sert davranmaya zorlanmayacaktım! Hadi şimdi konuş bakalım! Ne yapmalı bundan sonra? Söyle? Çünkü, şimdi yüreğimin ateşi olan oğluma ıstırap çektiren ceza fikrine kendimi alıştıramıyorum!” demiş.</p>

  <p>Bunun üzerine vezir ona “Ey şah, onu içeride sadece on beş gün bırakma sabrını göster! Göreceksin, senin arzuna nasıl boyun eğecek!” demiş. Şah da “Emin misin?” diye sormuş. Vezir “Hiç kuşkusuz!” diye cevap vermiş. Bunun üzerine şah birçok kez iç çekmiş ve gidip yatağına uzanmış; orada uykusuz bir gece geçirmiş; çünkü onun en büyük sevinci olan bu tek oğul için yüreği atıp duruyormuş; oğlunun yanında yatarak kollarını ona yastık edip uyurken yüzüne bakmaya alıştığından zaten çok az uyurmuş. O gece de boyuna bir o yana, bir bu yana yatağında dönüp durmuş; ama gözlerini yummayı başaramamış. Ve işte Şah Şehriman’ın durumu da böyleymiş.</p>

  <p>Yeniden Emir Kamerü’z-Zaman’a dönersek, onun durumu da şöyleymiş:</p>

  <p>Gece olunca, kapıyı tutan köle elinde yanan bir meşaleyle içeri girmiş, onu yatağın ayak ucuna koymuş; zaten odaya şahın oğlu için rahat bir yatak yerleştirmeye özen göstermiş imiş; ve bunu yapınca, çekilip gitmiş. Bunun üzerine Kamerü’z-Zaman ayağa kalkmış, abdest almış, Kur’an’dan bazı sureler okumuş ve geceyi geçirmek üzere soyunmaya başlamış. Üstünde sadece bir gömlek kalacak şekilde tamamen soyunmuş, alnını da mavi ipekten bir atkıyla çevrelemiş. Ve bu haliyle, her zamankinden fazla, on dördüncü gecesindeki ay kadar güzel olmuş; yatağına uzanmış ve babasını ne denli üzdüğünü düşünecek yerde, derin bir uykuya dalmakta gecikmemiş.</p>

  <p>Oysa, yer ve gök ecinnilerinin yerleşmiş bulunduğu bu eski kulede, o gece başına gelecekleri bilmiyor, hatta kuşku bile duymuyormuş! Gerçekte...</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama yüz yetmiş altıncı</i><a href="../Text/dipnot.xhtml#Footnote0139" id="Feedback0139"><sup>[139]</sup></a><i> gece olunca, demiş ki:</i></p>

  <br/>

  <p>Gerçekte, Kamerü’z-Zaman’ın kapatıldığı kule, uzun yıllardan beri terkedilmiş ve eski Romalılar zamanından kalmış bulunuyormuş; ve bu kulenin altında, aynı şekilde çok eski ve yine Romalılar döneminden kalma bir kuyu bulunuyormuş; ve işte bu kuyu Meymune adlı genç bir ifriteye barınak oluşturuyormuş.</p>

  <p>Yeraltı cinlerinin belli başlılarından olan Meymune kudretli ifrit Dimriyat’ın kızıymış; iblisin torunlarından olan yaratık kendisine özgü ve ailesinden gelen erdemleriyle tüm ecinni kızları içinde bilinmez bölgelerde ünlü, Müslüman dinine inançlı ve çok hoş bir ifrite imiş.</p>

  <p>O gece, geceyarısına doğru, ifrite Meymune, âdet edindiği üzere hava almak için kuyudan çıkmış; oradan gönlünü çeken herhangi bir yere gitmek üzere gök katlarına doğru hafifçe uçmaya başlamış. Ve tam kulenin tepesini aşmak üzere iken, oradan bir ışık sızdığını görerek çok şaşırmış; oysa o mevkide yıllardan beri hiçbir şey görmüyormuş. Bu durumda kendi kendine “Bu ışığın orada nedensiz olarak bulunmadığı kesin! İçeri girip ne olduğuna bakmak gerek!” demiş. Sonra bir dönüş yaparak kuleye girmiş. Yatakta uyuyan yarı çıplak delikanlıyı görünce uğradığı tutkulu şaşkınlığı anlatmaya kelimeler yetersiz kalır! İlkin ona daha iyi bakmak için parmak uçlarında yükselerek ayakta durmuş; sonra bu dar odada kendisine sıkıcı gelen kanatlarını toparlayarak yavaş yavaş yaklaşmış. Delikanlının yüzünü örten örtüyü kaldırmış ve güzelliğine şaşıp kalmış. Bir saatlik sürede, onu saran tüm incelikleri keyfince seyredebilmek için uyandırmaktan korkarak soluk almadan öylece kalmış. Çünkü, gerçekte, ondan yayılan sihir, yanaklarının narin kırmızılığı, solgun ve uzamış gölgelerle dolu kirpiklerle donanmış göz kapaklarının ılıklığını görünce; ve kaslarının tapılası biçimde yay gibi oluşu; tüm bunlara cildinin sarhoş edici kokusu ve bedeninin tatlı yansımalarını da katınca; insanoğlunun yaşadığı bütün topraklarda tüm yaşamında yaptığı gezilerde hiç böylesine eşsiz bir güzelliğe rastlamamış olan kibar Meymune çok heyecanlanmış. Şairin şu haykırışı aslında sırf ona uygulanmak içinmiş:</p>

  <div class="gir1">
    <p>Dudaklarımın dokunuşuyla beni çıldırtan gözbebeklerinin karardığını ve tüm ruhumla sevdiğim yanaklarının kızardığını görürüm.</p>

    <p>Kendi kendime “Ey kalbim, tutkunu kınamayı göze alacaklara, ‘Ey yasaklayıcılar, benim sevgilim kadar güzel olan bir varlık gösterin bana!’ de!” diyerek haykırırım!</p>
  </div>

  <p>Böylece, Dimriyat’ın kızı ifrite Meymune, bu harika görünüşle iyice gözlerini doyurduktan sonra “Bu mükemmelliği yaratan Tanrı’ya şükürler olsun!” diye haykırarak Tanrı’yı övmüş. Sonra “Nasıl oluyor da bu delikanlının anası babası harabe halindeki bu kulede onun tek başına kapatılması için ondan ayrılmayı göze almışlar? Yıkıntı yerlerde ve çöllük yörelerdeki benim ırkımdan gelen kötü cinlerin fenalıklarından korkmamışlar mı? Ama, vallahi! Onlar çocukları için kaygı duymamışlarsa, ben Meymune, yemin ederim ki, onu kendi korumama alacağım ve büyüsüne kapılarak bunu kötüye kullanmak isteyen tüm ifritlere karşı onu savunacağım!” diye düşünmüş. Sonra Kamerü’z-Zaman’ın üzerine eğilmiş ve onu yavaşçacık dudaklarından, gözlerinden ve iki yanağından öpmüş; onu uyandırmadan örtüyü yeniden üzerine çekmiş ve kanatlarını gererek üst pencereden göklere doğru uçup gitmiş.</p>

  <p>Temiz hava soluyup süzülerek uçarak bölgenin ortalık yerine geldiğinde, uyuyan genç adamı düşünüyormuş ki, ansızın yakınında bir yerlerde, hızlı çırpışlardan oluşan kanat sesleri duymuş ve dönüp sesin geldiği yana bakmış. Ve bu gürültüyü çıkaranın, Davud’un oğlu Süleyman’ın üstünlüğünü tanımak istemeyen ve ona inanmayan asi ve kötü türden Dehnaş adlı bir ifrit olduğunu görmüş. Bu Dehnaş, hava uçuşlarında en hızlı ifritlerden biri olan Şamhuraş’ın oğlu imiş.</p>

  <p>Meymune, kötü Dehnaş’ı görünce, bu alçağın kuledeki ışığı görerek, gidip orada yapabileceği şeylerden çok korkmuş! Ve hemen, ancak bir atmacanın kıvraklığıyla onun üzerine doğru uçarak gitmiş ve ona saldırıp mahvetmek üzere iken, Dehnaş ona teslim olduğuna dair bir işaret yapmış ve korkudan titreyerek “Ey ecinniler şahının kızı kudretli Meymune, Hazreti Süleyman’ın kutsal yüzüğü ve yüce Tanrı adına, kudretini kullanarak beni mahvetmemeni rica eder, benden yana da hiçbir kınanacak davranış görmeyeceğini sana vaat ederim!” demiş. Bunun üzerine Meymune, Şamhuraş’ın oğlu Dehnaş’a “Peki öyle olsun! Seni bağışlıyorum. Ama çabucak bana bu saatte nereden geldiğini, burada ne yaptığını ve buradan nereye gideceğini söyle! Ve de özellikle sözlerinde doğruluktan şaşma, ey Dehnaş! Yoksa kendi ellerimle kanatlarını yolar, derini yüzer ve kemiklerini kırarak bir yığın halinde seni fırlatır atarım! Yalanlarla benden kurtulabileceğini sanma ey Dehnaş!” demiş. Bunun üzerine ifrit ona “Ey hanımım Meymune, bana tam da çok olağandışı bir şeyin farkına vardığım bir anda rastlamış bulunuyorsun! Ama hiç değilse, arzunu doyurursam, beni barış içinde salıvereceğini ve bana, havada, denizde ve karadaki, düşmanım olan tüm ifritlerin kötü niyetlerinden beni koruyacak bir izin belgesi vereceğini vaat et, ey hepimizin şahı korkunç Dimriyat’ın kızı!” demiş.</p>

  <p>Bunun üzerine Dimriyat’ın kızı Meymune “Sana, ikisine de dua ve barış dilediğim Davud’un oğlu Süleyman’ın yüzüğündeki mühür üzerine yemin ederim! Ama konuş artık! Çünkü senin serüveninin çok garip olduğunu seziyorum!” demiş. Bunun üzerine Dehnaş ifrit uçuşunu ağırlaştırmış, dönüp Meymune’nin yanına yaklaşmış. Sonra ona serüvenini şöyle anlatmış:</p>

  <p>“Ey görkemli Meymune, şu anda epey uzaklardaki, Çin’in uç sınırlarında El-Buhur ve El-Kusur’da saltanat süren Büyük Gayyur’un ülkesinden geliyorum. Orada dört bir yandaki birçok kulenin ortasında bulunan sarayda, cariyeler ile kadınları ve ülkesini koruyan muhafızlarıyla yaşar bu hükümdar! İşte orada, gözlerim, tüm gezilerimde ve dolaşmalarımda hiç görmediğim güzellikteki bir varlığa rastladı. Bu, hükümdarın tek kızı, Sitti Büdur idi!</p>

  <p>“Bu hatunun güzelliğini anlatmak için, tüylerin korkusuyla dilimi kullanmam imkânsızdır; bundan dolayı sadece onun niteliklerini yaklaşık olarak saymakla yetineceğim. Şimdi dinle, ey Meymune!</p>

  <p>“Sana onun saçlarından söz edeceğim! Sonra da yüzünden! Sonra yanaklarından, sonra dudaklarından, tükürüğünden, dilinden, göğsünden, memelerinden, karnından, kalçalarından, sağrısından, ortasından, oyluklarından ve de ayaklarından!</p>

  <p>“Saçı, ey hanımım! Âşıkların ayrılış anı kadar siyahtır! Ve üç örgü halinde topuklarına kadar inerken aynı zamanda üç geceyi birden yaşar gibi olurum! Yüzü! Dostların buluştuğu gün kadar beyazdır! Dolunayın parladığı anda ona bakarsam, aynı anda iki ay görürüm!</p>

  <p>“Yanakları iki taç yapraklı lale şeklindedir; elmacık kemikleri altındaki cildi kızıl şaraplar rengindedir. Burnu da seçkin bir bıçağın ağzından daha keskindir.</p>

  <p>“Dudakları, renkli akikten ve mercandandır; dili ki, oynatınca sözsellik sızdırır; tükürüğü üzüm suyundan da daha çok arzu duyurur: En ateşli susuzlukları giderir! Böylesinedir ağzı!</p>

  <p>“Hele göğsü! Onu yaratan öğünsün! Canlı bir ayartıdır! En has fildişinden, yuvarlak ve elin beş parmağıyla kavranacak çifte göğüsler taşır!</p>

  <p>“Karnında gölge dolu ve Mısırlı bir Kıpti kâtibin özenli yazısındaki Arap harflerinde görüldüğü kadar uyumla düzenlenmiş çukurlar vardır! Ve karnı bükülgen ve, ya Allah! İğ gibi ince bir boya doğum sağlar! Kalçasına gelince...</p>

  <p>“Kalçası! He, hey! Hatırlayınca titriyorum! Öylesine ağır bir kütledir ki, sahibini, ayağa kalkmak istese oturmaya, yatınca kalkmaya zorlar! Ve ey hanımım, sana ancak şairin şu sözleriyle onun hakkında bir fikir verebilirim:</p>

  <div class="gir1">
    <p>“Gösterişli ve şatafatlı kıçı, destek oluşturduğundan daha narin bir gövdenin özlemindedir!</p>

    <p>“Benim için olduğu kadar onun için de sürüp giden bir işkence ve heyecan nesnesidir; çünkü ayağa kalkınca onu oturmaya zorlar ve onu düşününce zebbimi daima ayağa kaldırır!</p>

    <p>“Kalçaları böyledir işte! Ve onlardan, övünülecek iki beyaz mermer halinde tıkız oyluk çıkar; sonra da bacaklar, kibar ayaklar üzerindeki o kadar ağırlığı nasıl taşıdığına akıl erdiremediğim ayaklar gelir.</p>

    <p>“Orta yerdeki organına ve onun derinliğine gelince, onlardan söz ederken umutsuzluğa düşerim; yine de birinin mükemmel, öbürünün eksiksiz olduğunu söyleyebilirim.</p>

    <p>Şimdilik dilimin sana açıklayabileceği şeyler bu kadar! Ellerimle tarif etmeye kalksam da, anlattıklarımın görkemini gereğince değerlendirmem mümkün değil!</p>
  </div>

  <p>“Ve ey Meymune, Şah Gayyur’un kızı Sitti Büdur adlı bu genç hatunun durumu aşağı yukarı böyledir, işte!”</p>

  <br/>

  <p><i>Anlatısının burasında Şehrazad, sabahın belirdiğini görmüş ve her zamanki gibi yavaşça öyküsünü anlatmayı ertelemiş.</i></p>

  <p><i>Böylece yüz yetmiş dokuzuncu gece olunca, demiş ki:</i></p>

  <br/>

  <p>“Ve Şah Gayyur’un kızı Büdur Hatun adlı genç kızın durumu aşağı yukarı böyledir, işte!</p>

  <p>“Ama aynı zamanda ey Meymune, şunu da söylemem gerekir ki, Şah Gayyur, sana sadece üstün niteliklerini saydığım kızı Sitti Büdur’u çok severmiş ve de öylesine canlı bir sevgiyle ki, ona her gün bir başka oyalama türü bulmak yaşamının tek zevki olmuş. Ama, bir süredir, onun için, her türden eğlentiyi deneyip bitirmiş bulunuyor, göz kamaştıran saraylar yaptırarak ona değişik sevinçler sağlamayı düşünüyormuş. Bir seri halinde yaptırmayı düşündüğü bu saraylardan yedisini inşa ettirerek işe başlamış; bunlardan her biri ayrı üslupta ve ayrı ayrı değerli malzemeden yapılmış imiş. Gerçekten, ilk sarayı tüm olarak billurdan, ikincisini yarı saydam kaymak taşından, üçüncüsünü porselenden, dördüncüsünü tüm olarak mozaik ve değerli taşlardan, beşincisini gümüşten, akıncısını altından ve yedincisini de tüm olarak inci ve elmastan yaptırmış. Ve Şah Gayyur, her sarayı, inşa edildikleri tarza en iyi uyan süslemelerle donatmaktan geri kalmamış; orayı en hoş oturulacak yere dönüştürecek şeylerle, örneğin havuzlar ve bahçelerle donatmış.</p>

  <p>“Ve işte, kızı Büdur Hatun’u eğlendirmek için, onu her yıl bir başka sarayda oturtur; böylece bıkacak zaman bulamamasına ve araya yorgunluk girmeden bir zevkten ötekine geçmesine olanak sağlarmış. Ve bunca güzelliğin ortasında genç kızın güzelliği de, öylesine gelişmiş ve üstün bir düzeye gelmiş ki görünce ben de büyülendim! İşte böyle olunca ey Meymune, Şah Gayyur’un ülkesinin yöresindeki ülkelerin şahlarının, görkemli kalçaları olan bu genç kızla evlenmek için ateşli arzular beslemelerine hiç şaşmamak gerek!</p>

  <p>“Bununla birlikte, sana, onun bekâreti üstüne güvence vermekte acele etmeliyim; çünkü bugüne kadar babasının kendisine aktardığı tüm önerileri dehşetle reddetmiş; ve her seferinde, yanıt olarak, sadece ‘Ben kendimin sultanı ve tek sahibiyim! İpekli kumaşların dokunuşuna bile güç katlanan bedenime bir erkek bedeninin sürtünmesini görmeye nasıl katlanırım?’ dermiş.</p>

  <p>“Şah Gayyur da, Büdur’a karşı gelmektense ölmeyi yeğ tuttuğundan, ona hiç ses çıkarmaz; ve de komşuları şahların, kendi ülkesinin çok uzaklarından bu maksatla gelen emirlerin dileklerini geri çevirmek zorunda kalırmış! Hatta bir gün ötekilerden daha genç ve daha kudretli genç bir şah, birçok nişan armağanıyla birlikte onu istemeye gelince, Şah Gayyur ona bundan söz eder etmez; bu kez de aşağılanmış gibi sitemlerde bulunmuş ve ‘Bu bitmez işkenceleri ortadan kaldırmak için, anlıyorum ki, bana yapacak tek bir şey kalıyor: Şuradaki kılıcı alıp sivri ucunu yüreğime bastırarak sırtımdan çıkarmalıyım! Vallahi! Başvuracak başka kurtuluş yolu yok!’ diye haykırmış. Ve gerçekten kendi üzerinde bu şiddetli davranışı yerine getirme niyeti belli olunca, Şah Gayyur öylesine korkmuş ki, dilini tutmuş, ellerini silkelemiş ve gözlerini, beyazını ortaya çıkararak döndürmüş; ve hemencecik Büdur’u, biri kendi sütanası olan çok bilge ve deneyimli on kadına emanet etmiş. Ve o andan başlayarak on yaşlı kadın onu bir an bile terk etmemiş ve dairesinin kapısını da nöbetleşe gözetlemişler.</p>

  <p>“Ve işte, ey Meymune efendimiz, şimdi durum böyle... Ben de her gece gidip hatunun güzelliğini seyretmekten kendimi alamıyor ve onun görkemli güzelliği karşısında duygularımı geliştiriyorum. Ama, inan ki, üzerine binip eşsiz kalçalarından büyük bir zevk alma ayartılarından da kendimi zorla alıkoyuyorum; ama gerçekten, bu kadar güzel korunmuş bir görkemliliğe, sahibinin rızası olmadan saldırmanın yazık olacağını düşünüyorum. Yalnız, ey Meymune, onu geceleyin uyurken, gizlice seyrediyor, örneğin iki gözünün arasından, hatırı sayılır bir istek bunu şiddetle yapmaya beni itiyorsa da, yavaşça öpüyorum. Kendimi tutuyor, bu kıza zarar vermektense tüm olarak yoksun kalmayı yeğliyorum.</p>

  <p>“Sana benimle birlikte gelip hiç kuşkusuz seni büyüleyecek ve üstün nitelikleri başını döndürecek olan dostum Büdur’un güzelliğini görmeni öneriyorum, bana güvenmeni dileyerek... Haydi ey Meymune, Şah Gayyur’un ülkesine gidelim! Sitti Büdur’un güzelliğine hayran olalım!”</p>

  <p>Hızlı Şamhuraş’ın oğlu Dehnaş ifrit işte böyle konuşmuş.</p>

  <br/>

  <p><i>Anlatısının burasında Şehrazad, günün doğduğunu görmüş ve âdeti gereği yavaşça susmuş.</i></p>

  <p><i>Ama yüz sekseninci gece olunca, demiş ki:</i></p>

  <br/>

  <p>Hızlı Şamhuraş’ın oğlu Dehnaş ifrit işte böyle konuşmuş.</p>

  <p>Genç ifrite Meymune bu öyküyü işitince, yanıt verecek yerde, alaycı bir gülüş tutturmuş, ifritin karnına kanadıyla vurarak yüzüne tükürmüş ve ona “Bu sidikli kız hakkındaki görüşlerinle pek iğrençsin! Kendi kendime senin benimle nasıl böyle konuşmaya cesaret edebildiğini soruyorum! Oysa, şunu iyi bil ki, bu kız benim sevdiğim gençle bir an bile karşılaştırılmayı kaldıramaz!” demiş. İfrit de yüzündeki tükürüğü silerek “Ama, ey efendim, ben senin genç dostunun varlığından bütünüyle habersizim ve senden özür dileyerek, benim hatunumun güzelliğine denk bir durumu olmadığından hiç kuşkum olmasa da, onu görmekten başka çare de göremiyorum!” demiş. Bunu duyan Meymune “Sen susar mısın alçak! Ben sana dostumun o denli güzel olduğunu söylüyorum ki, onu rüyanda bile görsen, sara nöbetine tutulursun ve bir deve gibi ağzından salyalar saçarsın!” diye haykırmış. Dehnaş da “Ama nerededir ve kimdir bu kişi?” diye sormuş. Meymune “Ey alçak, bil ki o da senin hatununla aynı durumdadır. Benim yeraltı meskenimin bulunduğu yerin üstündeki kulede hapsedilmiş bulunuyor. Ama sakın gidip ben yanında olmadan onu seyredebilme ümidine kapılma; çünkü ben senin bayağılığını bilirim ve sana bir dervişin kıçının korunmasını bile emanet edemem! Ama ben kendim seni götürüp fikir edinmen için onu göstereceğim; yalnız şunu bil ki, gerçeğe karşı çıkıp yalan söyleme küstahlığını gösterirsen, gözlerini çıkarır ve seni ifritlerin en sefili yaparım! Dahası, eğer benim dostumun senin hatunundan daha güzel olduğu anlaşılırsa, bana büyük bir haraç ödeyeceksin! Ve dürüst olmak için, ben de, tersi durumda sana haraç vermeyi kabul ediyorum!” demiş. Dehnaş da “Bu koşulu kabul ediyorum. Gel benimle, babası Şah Gayyur’un ülkesinde Sitti Büdur’u görelim!” diye haykırmış. Ama Meymune “Ayağımızın altında bulunan kuleye gitmek daha az vakit alır; ilkin gidip benim dostumun güzelliğini değerlendirelim! Sonra bir de karşılaştırma yaparız!” demiş. Bunun üzerine Dehnaş “İşittim ve itaat ettim!” cevabını vermiş. Ve hemen ikisi birden göğün yüksekliğinden, doğru bir çizgi izleyerek kulenin tepesine inip pencereden içeri, Kamerü’z-Zaman’ın odasına girmişler.</p>

  <p>O zaman, Meymune, Dehnaş ifrite “Sakın kıpırdama! Ve de özellikle uygun biçimde davran!” demiş. Sonra uyuyan gence yaklaşmış ve o sırada üstünü örten örtüyü kaldırmış. Sonra da Dehnaş’tan yana dönmüş ve ona “Bak, ey alçak! Ve de boylu boyunca yere devrilmemek için dikkat et!” demiş. Dehnaş da başını uzatmış ve şaşkınlıkla donakalmış, sonra yeniden boynunu uzatmış, güzel delikanlının yüzünü ve bedenini uzun uzun incelemiş; sonra da başını sallamış ve “Ey hanımım Meymune, şimdi senin, dostunun güzellikten yana eşsiz olduğunu düşünmekle ne denli bağışlanabilir olduğunu anlıyorum. Çünkü, gerçekten, hiçbir delikanlının bedeninde bu kadar eşsiz bir güzellik görmedim ben; ve sen benim insanoğulları içinde en güzellerini tanımış olduğumu bilirsin! Ama, ey Meymune, onu imal etmiş olan kalıp bir dişi örnek de ortaya koymadan kırılmaz; bu da tastamam Büdur Hatun’dur!” demiş.</p>

  <p>Bu sözleri duyan Meymune, Dehnaş’ın üzerine saldırmış ve başına indirdiği kanat darbeleriyle bir boynuzunu kırmış ve ona “Ey ifritlerin içinde en çirkin olanı, senin hemen şimdi Şah Gayyur’un ülkesine, Sitti Büdur’un sarayına gidip Büdur Hatun’u buraya getirmeni emrediyorum; çünkü bu küçük kızın yanına sana eşlik ederek gitme rahatsızlığına katlanmak istemiyorum. Bir kez sen onu buraya getirince, kendisini benim genç dostumun yanına yatırırız ve kendi gözlerimizle karşılaştırma yaparız. Ve de çabuk geri dön Dehnaş; yoksa, gövdeni parçalar, sırtlanlar ve kargalar yesin diye kırlara fırlatırım!” diye haykırmış. Bunun üzerine Dehnaş ifrit, kırılan boynuzunu yerden almış, inleyerek ve kıçını kaşıyarak oradan uzaklaşmış. Sonra uzayı mızrak gibi delerek geçmiş ve bir saatlik bir sürede yükü sırtında geri dönmekte gecikmemiş.</p>

  <p>Dehnaş’ın sırtında uyumuş olan Hatun’un üstünde sadece bir gömlek varmış ve içinde beyaz bedeni çırpınmaktaymış. Ve çeşitli renkte ipek ipliklerle ve altın tellerle nakışlanmış bu gömleğin geniş yenlerinde birbirine hoş bir şekilde bağlanmış harflerle şu şiir yazılı imiş:</p>

  <div class="gir1">
    <p>Hayranlarına, “Evet” anlamında bir bakış fırlatmasından onu alıkoyan üç şey vardır: Bilinmeyenin korkusu, bilinenin dehşeti ve onun güzelliği!</p>
  </div>

  <p>Bunu gören Meymune, Dehnaş’a “Öyle sanıyorum ki sen yolda bu kızla biraz oyalanmışsın, çünkü geç kaldın! Çin’in dip taraflarındaki Haledan ülkesine gidip en kestirme yoldan dönmek için yetenekli bir ifrit bir saat bile harcamaz! Zarar yok! Ama bu küçük kızı, dostumun yanına uzatmakla acele et ki incelememizi yapalım!” demiş. Dehnaş ifrit de, sonsuz bir dikkatle hatunu yavaşça yatağın üzerine uzatmış ve üzerinden gömleğini sıyırmış.</p>

  <p>Gerçekten genç kız çok güzelmiş ve tıpkı Dehnaş ifritin tanımladığı gibi imiş. Meymune de inceleyerek iki genç arasındaki benzerliğin, ikiz olduklarını sandıracak kadar kusursuz olduğunu anlamış; aralarındaki ayrım, sadece göğüslerindeki ve bedenlerinin orta yerindeki organlardaymış. Ama ikisinde de aynı ay gibi yüz, aynı usul boy, aynı yuvarlak ve zengin kalça varmış; yine fark etmiş ki, şayet genç kız, bedeninin orta yerinde delikanlının süsünü oluşturan organdan yoksunsa da, kendi kazancına sayılacak olan ve cinsiyetini vurgulayan göğsündeki hoş görünümlü iki meme başıyla donanmış bulunuyormuş.</p>

  <p>Bunun üzerinde Dehnaş’a “Anlıyorum ki, bir an için dostlarımızın birinin diğerinden üstünlüğünü kabulde kararsızlık gösterilmesi mümkündür; ama, aynı eşitlikte güzellik taşıdıklarını söylemek için ya kör ya da senin gibi budala olmak gerek çünkü bunların biri erkek, öbürü de dişidir; ve de erkek daima kadından üstündür! Sen ne dersin, ey alçak?” demiş. Ama Dehnaş “Ben, bildiğim şeyi iyi bilirim; ve gördüğümü iyi görürüm; ve zaman gözümle gördüğüm şeyin tersini bana inandıramamıştır! Ama, ey hanımım, sen benim yalan söylememi istiyorsan, seni memnun etmek için yalan söyleyeyim!” diye yanıtlamış.</p>

  <p>İfrite Meymune, Dehnaş’ın bu sözlerini işitince, öylesine bir hiddete kapılmış ki, çılgın kahkahalar atmış. Ama basit bir incelemeyle işin içinden çıkılamayacağını anlayınca, inatçı Dehnaş ile uyuşmak üzere, ona “İkimizden hangimizin haklı olduğunu anlamak için belki bir yol vardır; o da esinlenmemize başvurmaktır! İçimizden hangimiz beğendiğimiz kişiyi övmede en iyi şiiri söylerse, kuşkusuz gerçeği kendi yanında bulacaktır! Buna katılıyor musun: Yoksa sen sadece yürek inceliği bulunanlara özgü bu nitelikten yoksun musun?” demiş. Ama Dehnaş ifrit “Bu, tam anlamıyla benim de sana önermek istediğim şeydir! Çünkü babam Şamhuraş bana şiirsel düzenlemeler yapma kurallarını ve en güzel uyum içinde yeğni dizeler söyleme sanatını öğretti. Ama öncelik sende, ey büyüleyici Meymune!” diye haykırmış.</p>

  <p>Bunun üzerine Meymune uyuyan Kamerü’z-Zaman’ın yanına yaklaşmış ve dudaklarının üzerine eğilip onu yavaşça öpmüş ve elleri saçlarında ona bakarak şu dizeleri söylemiş:</p>

  <div class="gir1">
    <p>Ey dalların esnekliğini aktardığı, yaseminlerin demetlerini sunduğu aydınlık beden! Hangi bakirenin bedeni seninki gibi koku saçar? Gözlerine elmaslar ışığını vermiş; gece yıldızlarını saçmıştır; hangi kadının gözü seninkiler kadar ateşlidir?</p>

    <p>Ağzının kokulu baldan da tatlı öpüşü! Hangi dişinin öpüşü şendeki tazeliğe ulaşabilir?</p>

    <p>Oh! Saçını okşamak, etinin üzerinde etimin titreştiğini duymak; sonra da gözlerinde yıldızların yükseldiğini görmek ne güzel!</p>
  </div>

  <p>Dehnaş ifrit, Meymune’nin bu dizelerini duyunca, ifritenin yeteneğine duyduğu saygı kadar, duygularını en uygun ölçeklerde vermiş olmasından dolayı da kendinden geçmenin sınırlarına ulaşırcasına kendinden geçmiş; sonra çırpınmanın son sınırına yaklaşırcasına çırpınmış; ama sonra o da dostu Büdur’un üzerine, açık göğüslerine doğru eğilmiş ve incitmeyen bir okşayışla dokunmuş; ve onun büyüsünden esinlenerek ve de ona bakarak şu dizeleri okumuş:</p>

  <div class="gir1">
    <p>Şam’ın mersinleri, ey genç kız, gülerken ruhumu şenlendirirler; ama senin güzelliğin...</p>

    <p>Bağdat’ın gülleri, ay ışığında ve şebnemle beslenmiş olarak güldüklerinde ruhumu sarhoş ederler; ama senin çıplak dudakların...</p>

    <p>Senin çıplak dudakların, ey sevgili ve çiçek açmış güzelliğin, gülümsediklerinde beni deli eder! Ve geri kalan her şey gözden yok olur!</p>
  </div>

  <p>Meymune bu güzelim gazelciği işitince, Dehnaş’ta bunca çirkinliğe karşın bunca yeteneğin nasıl bulunduğuna...</p>

  <br/>

  <p><i>Anlatısının burasında Şehrazad, gün doğduğunu görerek yavaşça susmuş.</i></p>

  <p><i>Ama yüz seksen ikinci gece olunca, demiş ki:</i></p>

  <br/>

  <p>Bu güzelim gazelciliği işitince, Dehnaş’ta bunca çirkinliğe karşın bunca yeteneğin nasıl bulunduğuna çok şaşmış; ve kadın olmasına karşın, belli ölçüde anlayışla donanmış olduğundan, Dehnaş’a bununla ilgili iltifatlarda bulunmayı savsaklamamış; o da buna çok sevinmiş. Ama Meymune ona “Gerçekte, ey Dehnaş, bu garip görünüşün altında oldukça ince bir ruhun olmakla birlikte ne şiir sanatında alabildiğine marifet sahibi olduğuna hükmet ne de Sitti Büdur’un Kamerü’z-Zaman’dan daha güzel olduğuna!” demiş. Dehnaş da, bozulur gibi “Gerçekten böyle mi düşünüyorsun?” diye haykırmış. Kız da “Evet, öyle!” demiş. İfrit “Ben sanmıyorum!” demiş. Kız “Al öyleyse!” diyerek bir kanat darbesiyle gözünün üstüne vurmuş. İfrit “Bu, hiçbir şey kanıtlamaz!” demiş. İfrite, “Al kıçıma bak, öyleyse!” deyince de “Pek de cılızmış!” yanıtını vermiş.</p>

  <p>Bu sözleri duyunca, iki kat hiddetlenen Meymune, Dehnaş’ın üzerine atılmak ve ona gerçekten müthiş bir kötülükte bulunmak istemiş; ama durumu hemencecik fark eden Dehnaş pire kılığına girmiş ve sessizce iki gencin yatmakta olduğu yatağa gizlenmiş, Meymune de onları uyandırmaktan korkarak bir çözüm bulmak üzere Dehnaş’a, bir kötülük yapmayacağına dair yemin etmek zorunda kalmış; ve Dehnaş, bu yemin karşısında, kendini korumaya özen göstererek yeniden eski şekline dönmüş. Bunun üzerine Meymune, ona “Dinle beni Dehnaş, ben bu tartışmayı sona erdirmek için bir üçüncü kişinin hakemlik etmesinden başka çözüm yolu göremiyorum!” demiş. O da “Bence de uygun!” yanıtını vermiş.</p>

  <p>Bunun üzerine Meymune, ayağıyla yeri tepmiş, açılan topraktan müthiş çirkinlikte korkunç bir ifrit çıkmış. Başında her biri dört bin dört yüz seksen arış<a href="../Text/dipnot.xhtml#Footnote0140" id="Feedback0140"><sup>[140]</sup></a> uzunlukta altı boynuzu, ayrıca aynı uzunlukta üç çatal kuyruğu varmış; topal ve kamburmuş; ve gözleri burnunun olması gereken yerde, yani yüzünün tam ortasındaymış; iki kolundan biri beş bin beş yüz elli beş arış, öteki sadece yarım arış boyundaymış; kazandan daha geniş olan ellerinin uçları da arslan pençesi şeklindeymiş; ve tahtadan nalınlara sokulu ayakları topallıyor; ve bir filinkinden kırk kez büyük olan zebbi bacaklarından sarkıyor ve zaferle ortaya çıkıyormuş! Ona İblis Ebu Hanfaş’ın oğlu Kaşkaş bin Fahraş bin Atraş derlermiş.</p>

  <p>Toprak yeniden kapandığında, Kaşkaş ifrit, Meymune’yi görmüş ve hemen önünde yere kapanmış, kollarını birbirine kavuşturarak alçakgönüllükle önünde durmuş ve ona “Ey efendimiz Dimriyat Şah’ın kızı Meymune, ben senin buyruklarını bekleyen kölenim!” demiş. O da “Kaşkaş, istiyorum ki, şu kötü Dehnaş ile aramızda çıkan tartışmada hakem olasın! Şöyle şöyle bir durum var. Şu yatağa baktıktan sonra tam bir tarafsızlıkla, benim dostumun mu yoksa şu genç kızın mı daha güzel olduğunu söyle!” demiş. Bunun üzerine Kaşkaş, başını iki gencin sessizce ve çıplak yatmakta olduğu yataktan yana çevirmiş ve onları görünce öylesine bir heyecana kapılmış ki, sol eliyle başının üzerine kadar dikilen organını kavramış, sağ eliyle de üç çatallı kuyruğunu tutarak raksetmeye koyulmuş. Bundan sonra Meymune’ye ve Dehnaş’a “Vallahi! Dikkat ederek, bunların cinsiyetlerinin ayrılığı dışında güzellikte birbirine denk olduklarını görüyorum! Bununla birlikte, aradaki uzlaşmazlığı gidermek için bir çözüm yolu biliyorum!” demiş. Onlar da “Nedir bu, çabuk söyle bize!” demişler. Kaşkaş “Ama önce izin verin de beni bunca heyecanlandıran şu kız üstüne bir şarkı söyleyeyim!” cevabını vermiş. Meymune “Bunun için zaman yok. Ama şu delikanlı için bir şey söylemek istiyorsan, o başka!” demiş. Kaşkaş da “Bu biraz olağandışı bir şey olur!” deyince; Meymune “Yine de sen bir şeyler söyle, yeter ki söylediklerin kısa ve doğru olsun!” diye yanıtlamış. Bunun üzerine Kaşkaş şu karmaşık ve güç anlaşılır dizeleri okumuş:</p>

  <div class="gir1">
    <p>Delikanlı, sen bana, tek bir aşkla bağlanınca, çabalar ve kaygıların ateşi söndüreceğini hatırlatıyorsun! Ey kalbim, dikkatli ol!</p>

    <p>Bakir dudaklardaki öpücüklerin tadını sev; ama gelecekte uygun bir fırsat yakalarsan, çıkış kapısını asla paslandırma: tuz tadı, kolay kazanılmayan dudaklarda lezzetlidir!</p>
  </div>

  <p>Bunu duyan Meymune, ona “Seni anlamak için kafa yormayacağım. Ama gerçeğin nerede olduğunu bilmenin yolunu söyle bize!” demiş. İfrit Kaşkaş da, ona “Fikrimce, tutulacak tek yol, birbiri ardından onları uyandırmak. Bizim kendilerine görünmediğimiz bir sırada, ikisinden hangisi arkadaşının büyüsüne kapılıp ötekine daha ateşli bir sevgi gösterisinde bulunur ve davranışlarında ve hareketlerinde daha büyük bir tutku gösterirse, onu tutanın bahsi yitirdiğine karar verebilirsiniz” demiş. İfrit Kaşkaş’ın bu sözleri üzerine...</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama yüz seksen üçüncü gece olunca, söze başlamış:</i></p>

  <br/>

  <p>İfrit Kaşkaş’ın bu sözleri üzerine, Meymune “Ne harika fikir!” diye haykırmış. Dehnaş da aynı şekilde “Çok iyi bir fikir bu!” diye bağırmış. Ve hemen yeniden, ama bu kez güzel Kamerü’z-Zaman’ın boynunu ısırmak üzere, pire haline geçmiş.</p>

  <p>Oldukça şiddetli olan bu ısırma üzerine, genç sarsılarak uyanmış ve elini ısırılmış bulunan yere götürmüş; ama doğallıkla bir şey yakalayamamış; çünkü Meymune’nin sessizce katlandığı tüm hakaretlerinin acısını bu yoldan biraz çıkarmış olan ayağına tez Dehnaş, olup biteceğe tanık olmak için hemen göz görünmez ifrit haline dönmüş.</p>

  <p>Olup bitenler de hayret uyandıracak şekilde gelişmiş.</p>

  <p>Gerçekten, Kamerü’z-Zaman, hâlâ uykusu dağılmamış olarak, pireyi yakalayamadığı elini aşağı indirirken, bu el, tam da genç kızın çıplak kalçaları üzerine düşmüş.</p>

  <p>Bu tatlı dokunuş üzerine, genç adam gözlerini açmış, ama duyduğu heyecandan hemen tekrar kapamış. Ve yanı başındaki tereyağından yumuşak bedeni ve misk kokusundan hoş soluğu duyumsamış. Son kerteye ulaşmış ama yatıştırılmaz olan şaşkınlığı içinde, başını kaldırarak yanı başında uyuyan bu bilinmeyen genç kızın güzelliğini seyretmeye başlamış.</p>

  <p>Dirseğini yastığa dayayarak ve cinselliğe karşı o güne kadar duyduğu nefreti anında unutarak büyülenmiş gözlerle genç kızın üstün niteliklerini tüm ayrıntılarıyla izlemeye koyulmuş. Onu ilkin, üzeri güzel bir kubbeyle örtülü güzel bir hisara, sonra bir inciye, daha sonra da bir güle benzetmiş; çünkü kadınlara göz atmayı hep reddettiğinden ve onların biçimleri ve zarafetlerinin cahili olduğundan ilk bakışta doğru dürüst kıyaslamalar yapamıyormuş. Ama sonunda son kıyaslamasının en doğrusu olduğunu anlamakta gecikmemiş; ikinci kıyaslamasını hoş, ilk kıyaslamasını ise gülünç bulmuş.</p>

  <p>Bunun üzerine Kamerü’z-Zaman gülün üzerine eğilmiş ve etinin kokusunu çok tatlı bulmuş; öylesine ki burnunu yüzünün her yanına sürterek dolaştırmış. Bu ona o kadar hoş gelmiş ki, kendi kendine “Bir dokunsam nasıl olur, acaba?” düşüncesine kapılmış. Ve parmaklarını incinin çevresinde dolaştırmış ve bu dokunuşun onu ateşlere saldığını ve bünyesinin şu ya da bu yanında kıpırtılar ve çarpıntılar uyandırdığını fark etmiş; ve böylece birdenbire uyanan özgürce doyum sağlama ihtiyacını şiddetle duymuş. Ve de “Her şey Tanrı’nın iradesiyle olur!” diye haykırmış; ve Büdur ile çiftleşmeye niyet etmiş.</p>

  <p>Sonra genç kızı kollarına alarak “Ayağında içdonunun olmaması garip!” diye düşünmüş. Onu bir o yana, bir bu yana çevirmiş ve eliyle yoklamış, sonra, hayranlıkla “Ya Allah! Bu ne iri kalçalar böyle!” diyerek haykırmış. Sonra karnını okşamış ve “Bu, bir yumuşaklık harikası!” diye haykırmış. Sonra kızın memelerini yoklamış, eline alıp okşamış ve iki elini bunlarla doldurmuş; sonra bir şehvet titreyişiyle “Vallahi! Her şeyi olanca tadıyla tatmak için onu kesinlikle uyandırmalıyım! Ama ona bunca dokunduğum halde, nasıl oluyor da hâlâ uyanmamış bulunuyor?” diyerek haykırmış.</p>

  <p>Oysa, kızı uyandırmaktan alıkoyan, Dehnaş ifritin, Kamerü’z-Zaman’ın işini kolaylaştırmak için onu böylesine ağır bir uykuya daldırma iradesiymiş.</p>

  <p>Kamerü’z-Zaman dudaklarını Sitti Büdur’un dudakları üzerine koymuş ve onları uzun bir öpücükle öpmüş; kız uyanmadığından ikincisi ve üçüncü kez öpmüş; ama ondan en küçük bir heyecanlanma belirtisi görmemiş. Bunun üzerine kendi kendine konuşarak “Ey kalbim! Ey gözüm! Ey ciğerim! Uyansana! Ben Kamerü’z-Zaman’ım!” demiş. Ama genç kız en ufak bir kıpırtı göstermemiş.</p>

  <p>Bunun üzerine Kamerü’z-Zaman, çağrısının yararsızlığını görerek kendi kendine “Vallahi! Artık daha fazla bekleyemem! Ona sahip olmam, tüm varlığımla içine dalmam gerek! Uyurken bunu sağlayabilir miyim, bir bakacağım!” demiş.</p>

  <p>Hepsi bu kadar! Meymune, Dehnaş ve Kaşkaş da onu izliyorlarmış. Meymune, kendince meraklanmaya ve başarısızlık halinde, bunun sayılamayacağını iddia etmenin bir yolunu bulmaya hazırlanıyormuş!</p>

  <p>Böylece, Kamerü’z-Zaman sırtüstü yatmakta olan genç kızın üzerine uzanmış...</p>

  <br/>

  <p><i>Anlatısının burasında Şehrazad, sabahın belirdiğini görmüş ve her zamanki gibi yavaşça susmuş.</i></p>

  <p><i>Ama yüz seksen dördüncü gece olunca, demiş ki:</i></p>

  <br/>

  <p>Böylece, Kamerü’z-Zaman sırtüstü yatmakta olan ve üzerinde dağınık saçlarından başka bir şey bulunmayan genç kızın üzerine uzanmış; onu kollarıyla sarmış; yapmak istediği şeyin ilk denemesini yapmaya kalkışmış; ama birdenbire irkilerek kollarını çözmüş ve başını sallayarak “Kuşkusuz bu genç kızı yatağıma sokarak kadınların bende yaratacağı etkiyi denemek isteyen babamın marifetidir bu durum; herhalde kendisi de şu duvarın ardında gözünü bir deliğe uydurarak bunun başarı sağlayıp sağlayamayacağını görmek için beni izlemektedir. Sonra da yarın yanıma gelecek ve bana ‘Kamerü’z-Zaman, sen evlenmekten ve kadınlardan nefret ettiğini söylüyordun! Peki, bu gece o genç kızla neler yaptın bakalım? Ah! Benim bütün mutluluğumun ardılımı sağlamak ve tahtımın çocuklarıma geçmesini görmek olduğunu bildiğin halde, evlenmek istemiyor, ama gizlice pekâlâ zina işliyorsun!’ diyecek. O zaman bana herkes bir hilekâr ve yalancı gözüyle bakacak! İyisi mi ben bu gece duyduğum bunca arzuya karşın çiftleşmekten kaçınayım, yarına kadar bekleyeyim; o zaman da bu güzel kızla beni evlendirmesi için babama ricada bulunayım! Böylece babam mutlu olur ve ben de arzumca bu kutsanmış bedene sahip olurum!” diye düşünmüş.</p>

  <p>Ve orada, müthiş tedirginlikler duymaya başlamış olan Meymune’nin büyük sevincine karşılık, delikanlının çiftleşeceğini sanarak, sevincinden oynamaya başlamış bulunan Dehnaş’ın hatırı sayılır düş kırıklığına uğramasına neden olacak şekilde Kamerü’z-Zaman bir kez daha Sitti Büdur’un üzerine eğilmiş ve onu ağzından öptükten sonra, üzerine elmas kakılmış güzel bir yüzüğü küçük parmağından çıkararak genç kızın küçük parmağına geçirmiş ve bundan böyle onu nişanlısı olarak düşünmüş. Kendisine ait yüzüğü genç kızın parmağına geçirdikten sonra da, büyük bir pişmanlık duymasına karşın, sırtını çevirip uyumakta gecikmemiş. Genç kızın parmağındaki yüzüğü de çıkararak kendi parmağına takmış.<a href="../Text/dipnot.xhtml#Footnote0141" id="Feedback0141"><sup>[141]</sup></a></p>

  <p>Bunu gören Meymune çok sevinmiş. Dehnaş ise perişan olmuş; ama Meymune’ye de “Bu, işin yarısı! Şimdi sıra sende!” demiş.</p>

  <p>Bunun üzerine Meymune hemen pire kılığına girmiş ve Sitti Büdur’un kalçası üstüne sıçramış, oradan da göbek deliğinin üstüne; oradan da dört parmak aşağıda güller vadisinin üstündeki küçük tepeciğe ulaşıp tüm kıskançlığını ve öcünü topladığı tek bir ısırışla genç kızın canını acıtarak, gözlerini açmasına ve iki elini önüne götürerek şiddetle kıçüstü oturmasına neden olmuş! Yanıbaşında yan yatmış bir genç adamın varlığını fark edince müthiş bir korku ve şaşkınlık feryadı koparmış. Ama, ona doğru fırlattığı ilk bakışla birlikte, korkusunun hayranlığa, hayranlığının zevke ve zevkin de onu çılgınca saran bir sevince dönüşmesini engelleyememiş.</p>

  <p>Gerçekten, ilk korkusu geçince “Bahtsız Büdur, can ve onurun sonsuza dek tehlikede! İşte yatağında, bugüne kadar hiç görmediğin genç bir adam yatıyor! Nasıl bir gözü peklik bu! Koşup gelmeleri ve onu pencereden ırmağa atmaları için haremağalarını çağıracağım! Yine de, ey Büdur, bunun, baban tarafından seçilen kocan olmadığını kim bilebilir? Şiddete başvurmadan önce, ilkin ona dikkatle bak, ey Büdur!” diye düşünmüş.</p>

  <p>Ve işte o zaman Büdur delikanlıya alıcı gözle bakmış ve onun güzelliğiyle gözleri öylesine kamaşmış ki “Ah! Yüreğim! Ne kadar kibar!” diye haykırmış. Ve o anda, kendini tümüyle kaptırarak, delikanlının uyurken gülümseyen ağzı üzerine eğilmiş ve dudaklarına bir öpücük kondurarak “Ne güzel şey Tanrım! Evet, şu uzanıp yatan genci koca olarak istiyorum! Babam onu bana tanıştırmaktan neden bu kadar çok gecikti acaba?” diye haykırmış. Sonra titreyerek, genç adamın ellerini kendi ellerinin içine almış ve “Ey kibar dost, ey gözümün nuru, ey ruhum, uyan! Gel, gel de beni kucakla! Gel sevgilim! Hayatım senin olsun! Uyan!” diyerek onu incitmeden uyandırmaya çalışmış.</p>

  <p>Ama, Kamerü’z-Zaman, intikamcı Meymune’nin üzerine saçtığı büyünün etkisiyle, hiçbir uyanma belirtisi göstermemiş; genç Büdur, bunun, çağrısına yeterince sıcaklık katmadığını düşünerek kendi kusuru olduğunu sanmış ve kendisini birilerinin seyredip seyretmediğine aldırmaksızın, uyandığında çabucak sırtına giydiği ipek gömleği aralayarak, genç adamın koynuna girip onu kollarıyla sarmış ve kalçalarını onunkilerle sıkı sıkıya sarmış; ve kulağına, çılgınca “Haydi beni her şeyimle sar! Ne kadar uyumlu ve kibar davranacağımı göreceksin! İşte göğüslerimin nergisi ve karnımın çimliği! Bak ne kadar beğeneceksin! İşte ince okşayışlardan zevk alan göbek deliğim, gel onun zevkine ulaş! Ben de ilk beliren meyveleri tatmak istemez misin? Gece, oynaşmalarımız için yeterince uzun değil! Ve sabaha dek birbirimize ne zevkler veririz, kim bilir?..”</p>

  <br/>

  <p><i>Anlatısının burasında Şehrazad, sabahın belirdiğini görmüş ve her zamanki gibi yavaşça susmuş.</i></p>

  <p><i>Ama yüz seksen beşinci gece olunca, demiş ki:</i></p>

  <br/>

  <p>“Ve sabaha dek birbirimize ne zevkler veririz kim bilir?” demiş.</p>

  <p>Ama Kamerü’z-Zaman, hiç uyanmazcasına uykuya dalmış bulunduğundan, cevap vermemeyi sürdürmüş; bunu gören güzel Büdur da, bir an için bunun kendisini şaşırtmak için delikanlının bir hilesi olduğunu düşünerek ve gizlice gülerek, ona “Haydi! Haydi genç dostum! Hile yapmayı bırak! Sakın benim gururumu kırmak için bu dersleri sana babam öğretmiş olmasın! Bu gerçekten boşuna bir çaba! Çünkü senin güzelliğin, ey narin ve sihirli alageyik, beni aşk esirlerinin en uysalı yaptı zaten!” demiş.</p>

  <p>Ama Kamerü’z-Zaman boyuna hareketsiz kaldığından, Sitti Büdur, gittikçe daha fazla etki altında kalarak, yeniden “Ey güzelliğin hükümdarı! Bak, ben de güzel sayılırım; yöremde benim sakin ve soğuk güzelliğime hayranlık duyanlar soluk almaktadır! Ve sadece sen, Büdur’un sakin bakışında alevler tutuşturmayı bildin! Ey tapınılası çocuk, artık uyanmaz mısın? Uyanmaz mısın artık, söyle bana! İşte ölecek gibi bir halde karşındayım!” diye haykırmış.</p>

  <p>Ve genç kız başını delikanlının kollarına dayamış, pek fazla incitmeden boynunu ve kulağını ısırmış; ama sonuç alamamış. Ve ilk kez ruhunda tutuşan aleve artık karşı duramayarak ellerini genç adamın bacakları ve kalçaları arasında dolaştırmış ve oraları o denli kaygan ve dolgun bulmuş ki, elinin bunların yüzeyinde dolaşmasını engelleyememiş. O zaman, rastlantısal olarak, yolu üzerinde, ara yerde, kendisi için yepyeni bir şeye ulaşmış ve gözleri hayretle açılıp bunun, elinin altında her an şekil değiştirmekte olan bir niteliği olduğunu anlamış. İlkin pek korkmuş, ama gecikmeksizin onun neye yarayacağını kavramış; çünkü kadınlarda arzunun belirmesi, erkeklerdekinden yoğundur ve zekâları güzelim organlar arasındaki ilişkileri kavramakta daha kıvraktır. Bunun üzerine, dudaklarıyla genç adamı olanca ateşiyle öperken, onun zebbini eliyle sarmış ve olacak olan olmuş.</p>

  <p>Bundan sonra Sitti Büdur uyuyan dostunu öpücüklerle donatmış; dudaklarının üzerinde öpülmedik yer bırakmamış. Sonra, bir parça ateşi yatışarak, ellerini tutmuş ve ayalarını birbiri ardından öpmüş, sonra onu göğsüne bastırarak kollarıyla boynunu dolamış ve cinsel organları karşılıklı bir durumda ve solukları birbirine karışmış olarak, bu kucaklaşma durumunda, gülümseyerek uykuya dalmış.</p>

  <p>Bütün bunlar olup biterken, görünmeden onları izleyen ifritler hiçbir hareketi gözden kaçırmamışlar! Ve her şey böylece tartışmaya yer vermeden olup bitince, Meymune, sevincin doruğuna ulaşmış ve Dehnaş da, Büdur’un ilgisini en ateşli şekilde belirtmekten geri kalmadığını söyleyip bahsi yitirdiğini de güçlük çıkarmadan kabul etmiş. Ama Meymune, zaferinden emin olunca, bağışlayıcı olmuş ve Dehnaş’a “Bahsi yitirmekle bana vereceğin şeyi sana bağışladım, ey alçak! Ve bundan böyle hava gezilerinde sana tüm güvenliğini sağlayacak özgür geçiş iznini de veriyorum. Ama sakın bunu kötüye kullanma ve uygun biçimde davranmaktan sakın uzaklaşma!” demiş.</p>

  <p>Bundan sonra genç ifrite, Kaşkaş’a dönmüş ve ona, kibarca “Kaşkaş, verdiğin fikirden dolayı sana çok teşekkür ederim. Bundan dolayı seni, ulaklarımın başkanı yaptım; ve bu kararımı onaylaması için babam Dimriyat’ı da göreceğim!” demiş. Sonra da “Şimdi ikiniz, genç kızı alarak onu çabucak babası El-Buhur ve El-Kusur hükümdarı Gayyur’un sarayına taşıyın! Gözlerimin önünde o denli çabuklukla gösterdiği gelişmeden sonra, ona dostluğumu verecek ve bundan böyle geleceğini garanti altına alacağım! Göreceksiniz bu kız güzel şeyler yapacak!” demiş. Ve iki ifrit de “İnşallah!” diye yanıtlamışlar. Sonra...</p>

  <br/>

  <p><i>Anlatısının burasında Şehrazad, sabah olduğunu görmüş ve yavaşça susmuş.</i></p>

  <p><i>Ama yüz seksen altıncı gece olunca, demiş ki:</i></p>

  <br/>

  <p>Ve iki ifrit de “İnşallah!” diye yanıtlamışlar. Sonra yatağa yaklaşarak genç kızı kaldırıp omuzlarına yüklemişler ve onunla birlikte pek gecikmeden ulaştıkları Şah Gayyur’un sarayına uçmuşlar; ve onu yavaşça yatağına yatırıp her biri kendi yoluna gitmiş.</p>

  <p>Meymune’ye gelince, dostunun gözlerini son bir kez öperek kendi kuyusuna dönmüş.</p>

  <p>Ve işte bu üçlünün başından geçenler böyleymiş.</p>

  <p>Kamerü’z-Zaman’a gelince, sabahla birlikte, sonunda, başı hâlâ geceki serüvenle tutkulu olarak uykusundan uyanmış. Sağına dönmüş, soluna dönmüş; fakat genç kızı bulamamış. Bunun üzerine kendi kendine “Gördüğümün, beni denemiş olmak ve de evliliğe itmek için davranan babamın marifeti olduğunu anlamıştım. İyi bir oğul olarak, bekleyip, zamanı gelince onun onayını almalıyım!” demiş. Sonra kapıda yatan köleye seslenmiş; ve ona “Hey! Serseri, uyan!” diye haykırmış. Köle sıçrayarak ayağa kalkmış ve hâlâ yarı uykulu, efendisine çabucak ibrik ve leğen getirmiş. Kamerü’z-Zaman da ibrik ve leğeni alarak ihtiyacını gidermek için helaya girmiş, özenle abdest alıp sabah namazını kılmış; bir parça bir şeyler yedikten sonra oturup Kur’an’dan bir bölüm okumuş. Sonra sakin bir halle ve ilgisiz bir tavırla köleye “Savvab, gece gelen genç kızı nereye götürdün?” diye sormuş. Köle afallayarak “Hangi genç kız, ey Kamerü’z-Zaman efendimiz?” diye sormuş. O da sesini yükselterek “Senin kıvırtmadan cevap vermeni istiyorum, rezil herif! Geceyi, yatağımda benimle geçiren genç kız nerede?” diye haykırmış. O da “Vallahi! Efendimiz, ben ne genç kız gördüm ne de genç oğlan! Zaten, ben burada, kapı önünde yatarken içeriye hiç kimse giremez!” diye cevap vermiş. Kamerü’z-Zaman da “Allah’ın belası haremağası, sen şimdi bana karşı çıkıyor ve kanımı kaynatıyorsun, ha? Ah! Alçak! Sana nasıl hile yapılacağını ve yalan söyleneceğini öğretmişler! Sana bir kez daha bana doğruyu söylemeni ihtar ediyorum!” diye haykırmış. Bunu duyan köle ellerini gökyüzüne kaldırarak “Allah tek yüce varlıktır! Ey Kamerü’z-Zaman efendim, bana sorduğundan hiçbir şey anlamıyorum!” diye haykırmış.</p>

  <p>Bunun üzerine Kamerü’z-Zaman ona “Yaklaş yanıma alçak!” diye bağırmış. Ve haremağası yaklaşınca onu yere yıkıp ayağının altında öylesine çiğnenmiş ki haremağası yellenmiş! Bunun üzerine Kamerü’z-Zaman onu tekmelerle yumruklarla yarı ölü haline gelinceye kadar dövmeyi sürdürmüş. Haremağası yanıt olarak anlaşılmaz feryatlar koparmaktan öte bir şey söylemeyince Kamerü’z-Zaman ona “Dur biraz!” demiş ve koşup kuyudan su çekmek için kullanılan kalın kenevir urganı getirerek kölenin koltuk altlarından geçirmiş; iyice düğümlemiş ve onu kuyunun deliğine getirip aşağı sarkıtmış ve tüm bedenini suya sokmuş.</p>

  <p>Oysa, vakitlerden kış zamanıymış, su hoş olmadığı gibi, hava da çok soğukmuş. Haremağası çılgınca hapşırarak af dilemeye başlamış. Ama Kamerü’z-Zaman, her defasında ona “Bana gerçeği söylemeden oradan çıkamazsın ve de boğulur gidersin!” diye haykırarak onu birkaç kez suya daldırıp çıkarmış. Bunun üzerine haremağası “Hiç kuşkusuz söylediğini yapacak!” diye düşünmüş ve “Ey Kamerü’z-Zaman efendimiz, çıkar beni buradan gerçeği söyleyeceğim!” demiş. Bunun üzerine emir onu kuyudan çıkarmış ve onun soğuktan çok, korkudan rüzgârdaki bir kamış gibi titrediğini ve dişlerinin birbirine vurduğunu görmüş; üzerinden sular süzülür ve burnundan kan akarken nefret uyandıran bir görünümü varmış.</p>

  <p>O an için tehlikeden kurtulmuş olmanın sevincini tadan haremağası, bir an bile yitirmeden emire “İlkin izin ver de gidip giysilerimi değiştireyim ve burnumun kanını dindireyim!” demiş. Kamerü’z-Zaman da ona “Defol! Ama zaman yitirme! Hemen geri dönüp bana bilgi ver!” demiş. Haremağası da koşarak çıkıp gitmiş; saraya ulaşarak Kamerü’z-Zaman’ın babasını bulmuş.</p>

  <p>Şehriman Şah o anda “Ey vezirim, yüreğim oğlum Kamerü’z-Zaman’ın durumuyla tedirgin, çok kötü bir gece geçirdim. Narin yapılı oğlumun, berbat durumda olan bu eski kulede başına bir felaket gelmesinden korkuyorum!” demiş. Ama vezir ona “Merak etme! Orada ona hiçbir şey olmaz! Çalımının yatışması ve gururunu terk etmesi için onun orada öylece kalması daha doğrudur” diyerek yanıt vermiş.</p>

  <p>Ve tam o sırada haremağası perişan haliyle yanlarına girmiş ve şahın ayaklarına kapanarak “Ey sultanımız efendim! Felaket senin evine girmiştir! Efendim Kamerü’z-Zaman, bu sabah tamamen çıldırarak uyandı! Ve sana onun çılgınlığının bir örneğini vermek üzere bana, şu şu sözleri söylediğini bildiririm! Ve ben Vallahi! Emirin yanına ne bir genç kızın ne de bir genç oğlanın girdiğini gördüm!” diye haykırmış.</p>

  <p>Bu sözleri duyunca Şah Şehriman artık önsezilerinden kuşku duymamış ve vezirine “Allah belanı versin! Bu hata senindir ey köpeklerin veziri! Bana, yüreğimin ateşi olan oğlumu hapsetmek gibi uğursuz bir fikri veren sensin! Ah! Köpek soyu, ayağa kalk ve hemen gidip ne olup bittiğini öğren ve bana derhal hesap ver!” diye haykırmış.</p>

  <p>Büyük vezir hemen huzurdan çıkmış; yanında haremağası olduğu halde, tedirginlikler içindeki köleden tüm ayrıntıları öğrenerek kuleye doğru yol almış. Son kertede önlemler aldıktan sonra vezir, ilkin başını, sonra da gövdesini sokarak ağır ağır odaya girmiş. Kamerü’z-Zaman’ı yatağında, sakin bir şekilde oturmuş, dikkatle Kur’an okurken görünce çok şaşırmış!</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama yüz seksen yedinci gece olunca, demiş ki:</i></p>

  <br/>

  <p>Kamerü’z-Zaman’ı yatağında sakin bir şekilde oturmuş, dikkatle Kur’an okurken görmüş. Yaklaşıp en saygılı şekilde selam verdikten sonra, yatağının yanında yere oturmuş ve ona “Bu zift renkli haremağası bilsen bizi nasıl bir tedirginliğe uğrattı! Düşün bir kez: Bu orospu çocuğu, karmakarışık ve uyuz bir köpek halinde gelip senin önünde söylemeye utandığım şeyler söyleyerek bizi ürküttü! Sükûnetimizi öylesine bozdu ki, hâlâ gördüğünüz gibi helecan içindeyim!” demiş. Kamerü’z-Zaman “Gerçekte, sizin, beni tedirgin ettiği kadar, canınızı sıkmamıştır herhalde! Acaba size gelip ne anlattı?” demiş. Vezir “Allah gençliğini korusun! Allah anlayışını pekiştirsin! Allah ölçüsüz davranışlardan beni ırak eylesin! Ve tatsız tuzsuz sözlerden dilini arıtsın! Bu ahlaksız herif senin birdenbire delirdiğini iddia ediyor; güya sen ona, geceyi bir kızla birlikte geçirdiğini, bunun etkisi altında bulunduğunu ve buna benzer saçma sapan şeyler söyleyerek onu dövdüğünü ve kuyuya sarkıttığını söylüyor! Ey Kamerü’z-Zaman efendimiz, bu sefil zenci adına ne büyük bir edepsizlik değil mi?” demiş.</p>

  <p>Bu sözleri duyunca, Kamerü’z-Zaman, anlamlı bir edayla gülmüş ve vezire “Sen gevezeliklerini bitirdin mi pis ihtiyar, yoksa sen de mi hamam yerine geçecek olan kuyu suyundan yıkanmak istiyorsun? Sana bildiriyorum ki, babam ve sen sevgilimi, o güzel siyah gözlü gül yanaklı genç kızı ne yaptığınızı hemen söylemezsen, hilekârlığını bu haremağasından da ağır şekilde ödeyeceksin!” demiş. Bunun üzerine vezir, yeniden sonsuz bir tedirginliğin pençesine düşerek geri geri çekilmiş ve “Tanrı’nın adı senin üstünde ve yörende olsun! Ya Kamerü’z-Zaman! Neden böyle konuşuyorsun? Şayet hazımsızlık çekip de bir rüya gördüysen, lütfen onu çabucak kafandan at! Ya Kamerü’z-Zaman, gerçekten söylediklerin aklı başında bir insanın söyleyecekleri şeyler değil!” demiş.</p>

  <p>Bu sözleri duyan genç adam “Sana bunları kanıtlamak için ey Allah’ın belası şeyh, genç kızı kulaklarımla değil, şu ve şu gözlerimle gördüğümü ve vücudunun güllerine şu parmaklarımla dokunup onları şu burnumla kokladığımı söylerim. Şunu da al bakalım!” diyerek, vezire savurduğu bir baş vuruşuyla onu yere yıkmış sonra da vezirin oldukça uzun olan sakalını yakalayarak bileğine dolamış ve gücü elverdiğince, gittikçe artan vuruşlarla onu dövmüş.</p>

  <p>Zavallı büyük vezir, sakalının bir bir yolunduğunu görünce, ruhu da kendisine veda ediyor sanmış ve kendi kendine “Şimdi galiba yalan söylemem gerekiyor! Bu genç delinin elinden kurtulmanın tek çaresi bu!” diye düşünmüş; ve ona “Ey efendimiz, seni aldattığım için özür dilerim. Fakat kusur, beni hemen astırmak tehdidi altında söz konusu genç kızın nereye konulmuş olduğunu açıklamamı kesinlikle yasaklayan babana aittir. Ama beni özgür bırakırsan, babana gider ve seni bu kuleden çıkarmasını rica ederim; ve senin bu genç kızla evlendirilmek istediğini anlatırım; hiç kuşkusuz bu haber onu sonsuz sevince boğacaktır!” demiş.</p>

  <p>Bu sözleri duyan Kamerü’z-Zaman onu bırakmış ve kendisine “Bu durumda, çabuk git babama haber ver ve aldığın cevabı da hemen geri dönerek bana bildir!” demiş. Vezir özgür kalınca, hemen odadan fırlamış, kapıyı iki kez çevirdiği anahtarla kilitlemiş, kendinden geçmişçesine yırtık giysileriyle taht salonuna koşmuş.</p>

  <p>Şah Şehriman vezirini bu acınacak durumda görünce, ona “Seni acınacak halde ve sarıksız görüyorum! Onuru kırılmış bir durumdasın! Anlaşılan başına hiç hoşa gitmeyecek haller gelmiş!” demiş. Vezir de “Benim başıma gelen, senin oğlunun başına gelene bakınca daha az can sıkıcı, ey şah!” demiş. Şah “Ne olmuş, anlatsana!” diye sorunca: “Kesinlikle delirmiş olduğu açıkça görülüyor!” cevabını vermiş.</p>

  <p>Bu sözleri duyan şah, gözünün önünde ışığın karanlığa dönüştüğünü görmüş ve “Allah yardımcım olsun! Çocuğumun uğradığı deliliğin ne biçim bir şey olduğunu bana anlat!” demiş. Vezir de “İşittim ve itaat ettim!” yanıtını vermiş. Ve şaha, yaşadığı sahnenin tüm ayrıntılarını, Kamerü’z-Zaman’ın elinden ne tarzda kurtulabildiğini de açıklayarak anlatmış.</p>

  <p>Bunun üzerine, şah büyük bir hiddete kapılmış ve ona “Ey vezirlerin en uğursuzu! Bana getirdiğin bu haber senin başına bedeldir! Vallahi! Eğer çocuğumun durumu gerçekten böyleyse, bu felaketin ilk nedeni olmuş olan o nefret uyandırıcı nasihatları bana vermiş bulunmanın ne demek olduğunu öğrenmen için seni en yüksek minarede çarmıha germeliyim!” diye haykırmış. Ve vezir ardından gelirken, kuleye doğru ilerlemiş ve Kamerü’z-Zaman’ın bulunduğu odaya girmiş.</p>

  <p>Kamerü’z-Zaman babasının içeriye girdiğini görünce, onuru uğruna hemen ayağa kalkmış, yataktan sıçrayarak onun yanına gelmiş ve iyi bir oğul olarak elini öptükten sonra kolları önünde birbirine kavuşmuş olarak karşısında yer almış. Şah da, oğlunu bunca yumuşak başlı görünce çok mutlanmış ve kollarını boynuna sararak, gözleri sevinç yaşlarıyla dolu, onu, iki gözünün arasından öpmüş.</p>

  <p>Sonra yatağın üzerinde onu yanına oturtmuş; ve de nefretle vezirden yana bakarak, ona “Şimdi vezirlerin içinde sonunculardan da sonuncu olduğunu anlıyorsun, değil mi? Nasıl gelip de bana oğlumun böyle böyle olduğunu söylersin ve yüreğime korku salar ve yüreğimi sızlatırsın!” demiş. Sonra da “Zaten şimdi sevgili oğlumun bana vereceği sağduyulu yanıtları kendi kulaklarınla işiteceksin!” diye eklemiş. Sonra baba sevgisiyle genç adama bakarak, ona “Kamerü’z-Zaman, bu günün hangi gün olduğunu biliyor musun?” diye sormuş. O da “Kuşkusuz! Cumartesidir!” diye yanıt vermiş. Şah, hiddet ve zafer dolu bir bakışla vezire bakmış ve “Duydun, değil mi?” demiş ve sonra sözünü sürdürmüş:</p>

  <p>“Ve yarın, Kamerü’z-Zaman, hangi günde olacağız, biliyor musun?” deyince oğlu “Kesinlikle!” yanıtını vermiş.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama yüz seksen sekizinci gece olunca, demiş ki:</i></p>

  <br/>

  <p>“Kesinlikle! Yarın pazar olacak! Sonra pazartesi; sonra da: salı, çarşamba, perşembe ve nihayet mübarek gün cuma!” demiş. Şah, mutluluğun doruğunda “Çocuğum, tüm kötü gözler senden ırak olsun! Bir de bana Arapçada içinde bulunduğumuz aya ne denir, onu söyle!” demiş. O da “Arapçada bu aya Zilkade denir, sonra Zilhicce ayı gelir; sonra da Muharrem gelir; onu da Sefer, Rebiülevvel, Rebiülâhir, Cemaziyülevvel, Cemaziyülâhir, Recep, Şaban ve Ramazan, en sonra da Şevval izler!” diye yanıtlamış.</p>

  <p>Bunu duyan şah, sevincin son sınırına ulaşmış ve oğlunun durumundan dolayı kaygıları dağılıp vezire doğru dönerek suratına tükürmüş ve ona “Senden gayrı deli yok burada! Allah’ın belası ihtiyar!” demiş. Vezir başını eğip cevap vermek istemiş; ama kendini tutup içinden “Hele işin sonunu bekleyelim!” demiş.</p>

  <p>Bunu izleyerek şah oğluna “Evladım, biliyor musun ki, şu vezir ile şu ziftten dökülmüş haremağası bana gelip, şu şu sözleri taşıyıp bir genç kızın güya geceyi burada seninle geçirmiş olduğunu söylediler! Haydi onların yüzüne yalan söylediklerini haykır!” demiş.</p>

  <p>Bu sözleri duyan Kamerü’z-Zaman, acı bir gülüşle şaha “Baba, bil ki aslında benim artık bu denli uzayıp gitmiş olan şakalara katlanacak halim kalmadı! Lütfen, beni bu azaptan kurtar artık; bu konuda tek bir sözcük bile söyleme! Çünkü zaten bana çektirmiş olduğun şeylerden bedenimde dayanacak güç kalmadı! Bununla birlikte, baba, artık sana itaatsizlik etmek istemiyorum; yatakta bana eşlik etmesi için yolladığın o güzel genç kızla evlenmeye boyun eğiyorum. Onu tam anlamıyla arzulanır buldum ve onun bir kez görünüşü kanımı hareketlendirdi!” demiş.</p>

  <p>Oğlunun bu sözleri üzerine, şah “Tanrı’nın adı senin üzerinde ve yörende olsun, oğul! Seni kötülüklerden ve çılgınlıktan korusun! Ah! Oğlum, böyle bir dil kullanmak için nasıl bir kâbus gördün acaba? Dünün uzun süren gündüzü ve gecesinde ne yedin ki seni hazımsızlığa uğrattı ve beynine bu kadar kötü etki yaptı? Lütfen çocuğum, sakinleş! Bundan sonra kesinlikle sana karşı çıkmayacağım! Allah evliliğin, evlilik saatinin ve evlilikten bir daha söz edenin belasını versin!” diye haykırmış.</p>

  <p>Bunun üzerine Kamerü’z-Zaman babasına “Sözlerin başım üzerinedir, baba! Benim üzerimde paylaşılmış bir eylemin izlerinden çok daha fazla etki bıraktığını sana kanıtlayacağım. Ama, ilkin bana, bu güzel kızla geçirdiğim serüvenle senin hiçbir ilişkin olmadığına dair yemin ver!” demiş. Şah Şehriman da “Musa ile İbrahim’in Tanrı’sı, barış ve sağlıkları için güvence olarak yarattıkları arasına elçi olarak Muhammed’i gönderen Allah’ın yüce adına yemin ederim! Amin!” diye haykırmış. Kamerü’z-Zaman da “Amin!” diyerek onun sözünü tekrarlamış. Ama babasına da “Simdi, genç kızı kollarıma alarak yaşadığım olayın kanıtlarını sana sunarsam, ne buyurursun?” diye sormuş. Şah da “Seni dinliyorum!” demiş. Kamerü’z-Zaman sözünü şöyle sürdürmüş:</p>

  <p>“Baba, eğer biri sana gelir de ‘Geçen gece sıçrayarak uyandım ve benimle kan dökünceye kadar savaşmaya hazır birini karşımda gördüm. Bunun üzerine, delip geçmek niyetiyle olmadığı halde, kendime karşın, kılıcımı onun çıplak karnına daldırdım. Ve sabahleyin uyandığımda kılıcımın da kan ve köpüğe bulanmış olduğunu gördüm!’ dese: Bu konuşmayı yaptıktan sonra sana kanlı kılıcını gösteren bu kimseye ne derdin sen, baba?” diye sormuş. Şah ona “Düşmanının gövdesini görmeden sadece kanın ortada olmasının, bir kanıtın yarısını oluşturduğunu söylerdim ona!” demiş.</p>

  <p>Bunun üzerine Kamerü’z-Zaman “Baba, ben de bu sabah uyandığımda karnımın alt yanını kan içinde gördüm: Şimdi bile helada bulunan leğen sana bunun kanıtını verecektir. Ama daha da inandırıcı olan kanıt olarak işte sana kızın yüzüğü! Benimkine gelince, gördüğün gibi, artık parmağımda yok!” demiş.</p>

  <p>Bu sözleri duyunca şah, helaya koşmuş ve gerçekten söz konusu leğenin...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama yüz doksan birinci gece olunca, demiş ki:</i></p>

  <br/>

  <p>Şah helaya koşmuş ve gerçekten söz konusu leğenin oldukça büyük miktarda kan içerdiğini görmüş ve kendi kendine “Bu, seviştiği dişinin harika bir sağlığı olduğunun, temiz ve soylu bir kanı bulunduğunun işaretidir!” diye düşünmüş. Sonra çabucak yine Kamerü’z-Zaman’ın yanına dönerek “Şimdi hele yüzüğü görelim!” diye haykırmış. Ve onu eline almış; evirmiş, çevirmiş; sonra da “Bu gerçekten kafamı karıştıran bir kanıt!” demiş. Ve bir saatlik bir süre hiçbir şey konuşmadan öylece kalmış. Sonra birdenbire vezirin üzerine saldırarak ona “Bütün bu karmaşık işler senin başının altından çıkıyor pezevengin oğlu!” diyerek haykırmış. Ama vezir şahın ayaklarına düşmüş ve Kutsal Kitap ve İman üzerine yemin ederek bu işle bir ilişiği olmadığını söylemiş. Haremağası da aynı yemini etmiş.</p>

  <p>Bunun üzerine şah, artık bütün olan bitenleri anlamaktan umudunu keserek oğluna “Bu gizi sadece Allah çözümleyebilir!” demiş. Ama Kamerü’z-Zaman, çok heyecanlanarak, ona “Baba, senden araştırma ve soruşturmalar yaparak anısı ruhumu heyecanlara boğan o çok hoş kızı bana bulmanı yalvararak istiyorum, yoksa ölürüm!” demiş. Şah ağlamaya başlamış ve oğluna “Ya Kamerü’z-Zaman, tek yüce varlık Allah’tır ve gizli olanı sadece o bilir! Bizlere gelince, sen bu umutsuz aşk uğruna, ben de bunun karşısında çaresiz kalmama ağlamaktan başka ikimizin de elinden bir şey gelmez!” demiş.</p>

  <p>Sonra şah, oğlunu elinden tutup saraya götürmüş ve orada onunla birlikte bir odaya kapanmışlar. Şah saltanat sürdüğü ülkenin işleriyle ilgilenmeyi reddediyor; birçok belirgin sevgi kanıtları gösterdikten sonra garip şekilde ortadan kaybolan bir genç kıza karşı ruhunda duyduğu aşktan ötürü sonsuz düş kırıklığı duyarak yatağa düşen Kamerü’z-Zaman ile ağlayıp duruyormuş.</p>

  <p>Daha sonra şah, saraydaki kişilerden ve eşyadan uzakta kalmak için ve sadece çok sevdiği oğlunun derdiyle uğraşmak için denizin ortasında, karaya sadece yirmi arış uzunluğunda bir dalgakıranla bağlı bir saray yaptırmış ve sarayın içini kendisinin ve oğlunun kullanımı için, eşyayla doldurmuş. Orada ikisi birlikte, gürültü ve tedirginliklerden uzakta ve sadece bahtsızlıklarını düşünerek tek başlarına oturmuşlar. Ve bir parça teselli bulmak için Kamerü’z-Zaman aşk üstüne güzel kitaplar okumaktan ve esinle dolu şairlerin şiirlerini söylemekten başka yol bulamamış. İşte onlardan biri:</p>

  <div class="gir1">
    <p>Ey güllerin savaşında usta dişi savaşçı, muzaffer alnını süsleyen narin ganimetlerin kanı, saçlarını derinliğine kızıla boyar; ve tüm çiçeklerin açtığı toprak, çocuksu ayaklarını öpmek için uzanır önünde!</p>

    <p>Ey hatun, ey huri, doğaüstü bedenin öyle tatlıdır ki, ona dokunan hava, kokusundan büyülenir; eğer meraklı rüzgâr gömleğinin altına sokulursa, orada ebedileşir.</p>

    <p>Boyun bosun, ey huri, öyle güzeldir ki, çıplak gerdanındaki gerdanlık kemerin olmadığı için şikâyet eder! Topuklarını çıngırakların kavradığı narin bacakların, bileklerindeki bilezikleri kıskandırarak çınlatır!</p>
  </div>

  <p>İşte Kamerü’z-Zaman’ın ve babası Şah Şehriman’ın durumları böyleymiş!</p>

  <p>Büdur Hatun’a gelince, o da şöyle! İki ifrit onu babası Şah Gayyur’un sarayındaki yatağına yerleştirdikleri sırada gece neredeyse tükenmek üzere imiş. Aradan üç saat geçince şafak sökmüş ve Büdur uyanmış. Birlikte olduğuna inandığı sevgilisinin yanında yarı uyanışın o tatlı anını yaşadığını sanıp zevkten gerinerek gülümsüyormuş. Gözlerini açmadan önce, boynuna sarılmak üzere kolunu belli belirsiz uzatınca havadan başka bir şeye ulaşamamış. Bunun üzerine tamamıyla uyanmış ve geceleyin seviştiği genç adamın yanında olmadığını görmüş. Yüreği titremiş, aklı neredeyse başından uçar gibi olmuş, büyük bir feryat koparınca içlerinde dadısı da bulunan, ona hizmet etmekle görevlendirilmiş on kadın koşup gelmiş. Çok merak ederek yatağını çevrelemişler ve dadısı korkuyla, ona “Hanımım, neyin var senin?” diye sormuş.</p>

  <br/>

  <p><i>Anlatısının burasında Şehrazad, sabah olduğunu görmüş ve yavaşça susmuş.</i></p>

  <p><i>Ama yüz doksan üçüncü gece olunca, demiş ki:</i></p>

  <br/>

  <p>Dadısı korkuyla, ona “Hanımım, neyin var senin?” diye sormuş. Büdur “Bilmiyor gibi bana soruyorsun ha, ey kurnazın teki! Bana, dün gece kollarımda yatan ve tüm gücümle sevdiğim o tapınılası genç adamın ne olduğunu çabuk söyle!” diye haykırmış. Son derecede utanç duyan sütana, söyleneni daha iyi anlamak için boynunu uzatmış ve “Ey hatun, Tanrı seni tüm uygunsuz şeylerden korusun! Bunlar senin için konuşmaya alışık olduğun sözler değil! Lütfen biraz daha açık konuş! Ve eğer bunlar eğlenmek için söylediğin sözlerse, bunu da çabucak açıkla!” demiş. Büdur, yataktan yarı doğrularak, tehdit eder bir tavırla “Allah’ın belası sütana, dün gece kendi gönlümle bedenimi, yüreğimi ve bekâretimi verdiğim o güzel delikanlının nerede olduğunu hemen söylemeni emrediyorum sana!” diye haykırmış.</p>

  <p>Bu sözleri duyunca, sütana, tüm dünyanın gözlerinin önünde daraldığını görmüş; yüzünü elleriyle şiddetle dövmeye başlamış ve öteki dokuz yaşlı kadınla birlikte kendini yerlere atmış; ve hepsi birden açıkça “Ne karanlık bir sabah bu böyle! Ey korkunç talih! Ey yitirdiğimiz mutluluk! Ey katran dünya!” diye haykırmaya başlamışlar. Ama, sütana, bir yandan yanıp yakınırken “Ya Sitti Büdur Allah aşkına! Aklını başına topla, soyluluğuna hiç yaraşmayan bu tür konuşmalardan vazgeç” demiş. Ama Büdur, ona “Sen susar mısın, lanetli ihtiyar ve siz hepiniz söyler misiniz bana, benimle bütün geceyi geçiren ve göbeğinin altında bende olmayan bir şey bulunduran o siyah gözlü, uçları kalkık yay gibi siyah kaşlı sevgilimi ne yaptınız?” diye haykırmış.</p>

  <p>Sütana ile öteki dokuz kadın onun bu sözlerini işitince, ellerini göğe kaldırmışlar ve “Bu ne utanç! Hanımımızı çıldırmaktan, kötü tuzaklardan ve kem gözlerden koru yarabbi! Sen, bu sabah, şaka sınırlarını pek aştın!” diye haykırmışlar. Sütana da elleriyle göğsünü döverek “Ey Büdur efendimiz, bu nasıl konuşma! Allah seni korusun! Bu alaylı sözler şahımızın kulağına erişirse hepimizi o saat öldürür! Ve hiçbir kudret bizi onun öfkesinden kurtaramaz!” demiş. Ama Sitti Büdur, dudakları titreyerek “Sana bir kez daha soruyorum, evet ya da hayır diyerek, bana, bedenimde hâlâ izlerini taşıdığım o genç erkek şimdi nerede bulunuyor? Hemen açıkla!” diye haykırmış. Ve Büdur gömleğini yarı açar gibi bir hareket yapmış.</p>

  <p>Bu durumu gören kadınlar yüzükoyun yere kapanmışlar “Bu genç yaşta aklını oynatması ne yazık!” diye haykırmışlar. Bu sözleri duyan Büdur öylesine bir öfkeye kapılmış ki, hemen duvardaki bir kılıcı yerinden alarak bedenlerine sokmak üzere kadınların üstüne saldırmış. Bunun üzerine, şaşıran kadınlar, itişip kakışarak ve uluyarak dışarı fırlamış, karmakarışık bir halde ve yüzleri bozguna uğramış olarak şahın dairesine koşuşmuşlar. Ve Sütana, gözleri yaşla dolu, Sitti Büdur’un söylediklerini şaha anlatmış ve “Eğer kaçıp kurtulmasaydık hepimizi vurup öldürecekti!” diye eklemiş. Şah da “Anlattığınız müthiş bir şey! Ama siz kaybettiğini söylediği şeyi gerçekten yitirdiğini gözlerinizle gördünüz mü?” diye haykırmış. Sütana yüzünü parmaklarıyla kapatarak ve ağlayarak “Gördüm! Pek çok kan vardı!” demiş. Bunun üzerine şah “Bu büsbütün berbat!” demiş. Ayakları çıplak ve başı sadece gece takkesiyle örtülü olduğu halde, Büdur’un odasına doğru fırlamış.</p>

  <p>Şah kızına çok sert bir bakışla bakmış ve ona “Büdur, bu budala ihtiyarların dediğine bakılırsa, sen, bu gece biriyle mi yattın ve üzerinde hâlâ onun izlerini mi taşıyorsun?” diye sormuş. Kız da “Evet, kesinlikle babacığım. Çünkü bunu herhalde sen istemiştin ve de genç adam tam anlamıyla seçkin birisiydi. Sonra onu alıp nereye götürdüğünü bilmek için yanıp tutuşuyorum! İşte benimkini aldıktan sonra parmağıma taktığı yüzük de burada!” diye yanıt vermiş.</p>

  <p>Bunun üzerine Büdur’un babası olan ve artık kızının yarı deli olduğuna inanan şah, kendi kendine “Artık deliliğin sınırına ulaşmış bu kız!” demiş. Ve ona “Büdur, bana artık bunca garip ve mevkiine hiç yaraşmayan davranışının anlamını söyler misin?” demiş. Bunun üzerine Büdur artık kendini tutamamış ve gömleğini baştan aşağı yırtarak ve elleriyle yüzünü döverek hıçkırıklarla boğulmuş.</p>

  <p>Bunu gören şah, haremağalarına ve kadınlara kendine kötülük yapmaması için onun ellerini tutmalarını, yeniden aynı hal olursa zincirlemelerini ve boynuna lale takarak onu odasında pencere kenarına bağlamalarını buyurmuş.</p>

  <p>Sonra Şah Gayyur, umutsuzluğa kapılarak ve kızının uğradığı bu deliliği iyileştirmek için ne yapması gerektiğini düşünerek odasına çekilmiş. Çünkü her şeye karşın, kızını eskisi kadar sevmeyi sürdürüyor ve sonsuza dek böyle çılgın kalacağına inanmıyormuş.</p>

  <p>Bunun üzerine sarayında, ülkesinin tüm bilgilerini, tabiplerini, yıldızbilimcilerini, sihirbazlarını toplamış ve eski kitapları okuyarak bilgi ve görgü kazanmış kişileri ve de eczacıları bir araya getirmiş ve hepsine “Kızım Sitti Büdur şu şu durumdadır. İçinizden hanginiz onu iyileştirirse, onu kendisiyle evlendireceğim ve ölümümden sonra tahtımı ona bırakacağım! Ama kızımın yanına girip de iyileştirmeyi başaramayanların başını kestireceğim!” demiş. Sonra da durumu kentin her yanında ilan ettirmiş ve aynı şekilde yayınlanması için tüm devletlere de ulaklar göndermiş.</p>

  <p>Böylece, birçok bilgin, tabip, yıldızbilimci, sihirbaz ve eczacı gelmiş; fakat bunu izleyen bir saat sonra kesilmiş başları sarayın kapısında asılı görülmüş. Ve böylece bir süre sonra sarayın dış duvarında kırk adet tabibin ve eczacının kellesi dizilmiş. Bunun üzerine ötekiler birbirlerine “Kötüye alamet bu! Hastalığın iyileştirilmesi imkânsız!” demişler. Boyunlarını vurdurmak istemediklerinden artık kimse de ortaya çıkmaya cesaret edememiş. Ve işte tabiplere, başarı sağlayamadıkları için uygulanan ceza böyleymiş.</p>

  <p>Büdur’un durumuna gelince, onun, sütanasının oğlu olan bir süt kardeşi varmış; adı da Marzavan imiş. Bu Marzavan her ne kadar imanı sağlam, tutarlı bir Müslüman imişse de, sihir ve büyücülük de öğrenmiş ve Hintli ve Mısırlıların bu konudaki kitaplarını okumuş, tılsımlı harfleri ve yıldızbilimi öğrenmiş bulunuyormuş; bunu izleyerek artık kitaplardan öğreneceği hiçbir şey kalmayınca, yolculuklara koyulmuş ve en uzak ülkeleri dolaşmış bulunduğu gibi gizli bilimlerde en bilgili kişilerle de görüşmüş; ve böylece insanlıkla ilgili tüm bilimleri öğrenmiş. Marzavan tam bu sırada ülkesine sağ salim ulaşmış bulunuyormuş.</p>

  <p>Kente girerken Marzavan’ın ilk gördüğü şey, sarayın kapısına asılmış olan kırk hekimin kesilmiş başı olmuş; bunun nedenini sorunca, yoldan geçenler ona tüm öyküyü ve bilgisizliklerinden ötürü hekimlerin hak ettikleri ölüme nasıl mahkûm olduklarını anlatmışlar...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama yüz doksan dördüncü gece olunca, demiş ki:</i></p>

  <br/>

  <p>... bilgisizliklerinden ötürü hekimlerin hak ettikleri ölüme nasıl mahkûm olduklarını anlatmışlar.</p>

  <p>Bunun üzerine Marzavan annesinin yanına girmiş ve dönüşünden dolayı duyulan sevgi gösterileri geçtikten sonra, kendisine meselenin ayrıntılarını sormuş; annesi de öğrendiklerinin doğruluğunu onaylamış; duydukları Marzavan’ı çok üzmüş; çünkü birlikte yetiştirildikleri Büdur’u, erkek kardeşlerin kız kardeşleri hakkında duyumsadıkları sıradan sevgilerin çok üstünde bir sevgiyle severmiş. Bir saatlik bir süre bu konu üstünde düşünmüş; sonra da başını kaldırarak annesine “Beni onun yanına gizlice sokabilir misin? Böylece derdinin kaynağını öğrenir ve bir çare olup olmadığını anlarım!” demiş. Annesi de ona “Bu güç bir şey Marzavan! Ama madem ki bunu ne olursa olsun, istiyorsun, öyleyse çabucak kadın kılığına gir ve beni saraya giderken izle!” demiş. Marzavan da hemen orada hazırlanmış ve saraya giderken anasını izlemiş.</p>

  <p>Dairenin kapısına ulaşınca, kapıya gözetleyici olarak konan haremağası tanımadığı bu iki kişinin içeri girmelerini engellemek istemiş; ama yaşlı kadın onun eline değerli bir armağan sıkıştırmış ve ona “Ey sarayın başefendisi, hasta bulunan Büdur Hatun, bana, şu karşında gördüğün ve onun süt kardeşi olan kızımı görmek arzusunu belirtti! Ey nezaket ehlinin babası, bizi bırak da geçelim!” demiş. Haremağası da armağandan hoşnut kaldığı kadar bu övücü sözlerden de keyiflendiğinden onlara “Çabuk girin! Ama pek fazla içerde kalmayın!” yanıtını vermiş. İkisi de içeri girmiş.</p>

  <p>Marzavan, Büdur Hatun’un yanına girince, yüzünü kapatan peçeyi kaldırmış, yere oturmuş ve çarşafının altından bir usturlap, bir büyü kitabı ve bir mum çıkarmış. Büdur’u sorguya çekmeden önce yıldız falına bakmak isterken, birdenbire genç kız boynuna atılmış ve onu sevecenlikle öpmüş; çünkü onu kolayca tanımış imiş. Sonra da ona “Ey kardeşim Marzavan, buradaki herkes gibi, sen de mi benim delirdiğime inanıyorsun? Şairin ne dediğini bilmiyor musun yoksa? Şu sözleri dinle, sonra da bunların anlamını düşün:</p>

  <div class="gir1">
    <p>“Derler ki, ‘Delidir o! Gençliği yitip gitmiştir!’ Onlara derim ki, ‘Mutludur o deliler! Yaşamdan başka türlü zevk alırlar! Ve onların davranışlarına gülen önemsiz kişilerin bu konudaki tutumlarından farklıdırlar!’ Onlara başkaca derim ki, ‘Benim deliliğim bir kurtuluş yoludur ve de sevgilime yaklaşma biçimidir!’”</p>
  </div>

  <p>Marzavan bu dizeleri işitince hemen Büdur’un sadece âşık olmuş bulunduğunu ve de bunun tek derdi olduğunu anlamış. Ona “Tez kavrayan kişinin anlamak için bir tek alamet görmesi yeter! Bana çabucak öykünü anlat! Allah isterse, senin için bir teselli nedeni ve iyileştirme aracısı olurum!” demiş.</p>

  <p>Bunun üzerine Büdur serüveninin tüm ayrıntılarını anlatmış ki burada yeniden anlatmak bir şey kazandırmaz; sonra da gözyaşlarında boğularak “İşte benim hüzünlü nasibim bu, ey Marzavan; ve artık gece gündüz ağlamaktan başka kârım yok; ve ancak okuduğum aşk şiirleri ciğerimin yangınını biraz serinletiyor!” demiş.</p>

  <p>Bu sözleri duyan Marzavan düşünmek için başını eğmiş ve bir saat kadar düşüncelere gömülmüş. Sonra başını kaldırmış ve üzüntülü Büdur’a “Vallahi! Açıkça görüyorum ki, senin öykün her bakımdan doğru! Ama, gerçekte, durumu anlamam çok güç! Ama arzuladığın doyumu sağlayarak yüreğini iyileştirebileceğim ümidindeyim. Yalnız, Allah için! Ben dönünceye kadar sabrın sana destek sağlamasına gayret et! Ve şundan emin ol ki, yeniden senin yanında olduğum gün, sevgilini elinden tutup sana getireceğim gün olacaktır!” demiş. Ve bu sözleri söyledikten sonra, Marzavan, süt kardeşi Büdur’un yanından birdenbire ayrılmış ve aynı gün Şah Gayyur’un kentini terk etmiş.</p>

  <p>Bir kez kentin duvarları dışına çıkınca, Marzavan, kentten kente, adadan adaya bütün bir ay süresince dolaşmaya koyulmuş ve her yanda halkın, konuşma konusu olarak, sadece Sitti Büdur’un garip serüvenini yeğlediğini işitmiş. Ama bu bir aylık gezi sonunda, Marzavan, deniz kıyısında kurulmuş ve adı Tarap olan büyük bir kente ulaşmış ve artık halkın Sitti Büdur’dan söz etmediğini görmüş; ama, orada da, aksine, o ülkelerin hükümdarının oğlu, adı Kamerü’z-Zaman olan bir emirin başından geçen garip serüvenden başka bir şeyden söz edilmiyormuş. Marzavan bu serüvenin ayrıntılarını anlattırmış ve bunların her bakımdan Sitti Büdur konusunda bildiklerine uyduğunu görmüş; ve hemen bu hükümdarın oğlunun nerede bulunduğunu öğrenmiş. Ona bu yerin epeyce uzak olduğunu ve oraya iki yoldan gidildiğini söylemişler: Biri karadan, öbürü denizden! Kamerü’z-Zaman’ın bulunduğu Haledan denen bu ülkeye kara yolundan altı ayda ulaşılırmış; deniz yolundan ise sadece bir ayda gidilirmiş. Bunun üzerine Marzavan kararsızlık duymadan doğruca Haledan ülkesinin adalarına gitmek üzere yola çıkan bir gemiyle deniz yolunu yeğlemiş.</p>

  <p>Marzavan’ın bindiği gemi tüm yolculuk boyunca uygun bir rüzgârla yol almış; ama ülkenin merkezi olan kentin karşısından göründüğü gün, hatırı sayılır bir fırtına denizi karıştırmış ve gemiyi havaya kaldırarak sivri bir kayaya vurup onarılmaz biçimde parçalamış. Ama Marzavan, öteki yetenekleri arasında yüzmeyi de çok iyi biliyormuş; böylece, tüm yolculara karşın, geminin kırılarak denize düşen direğine yapışarak kurtulan tek kişi olmuş. Ve güçlü bir akıntı onu, doğruca, Kamerü’z-Zaman’ın babasıyla birlikte oturmakta olduğu sarayın bulunduğu kara parçasına doğru sürüklemiş.</p>

  <p>Baht, tam o sırada şaha ülkenin durumu üzerine bilgi vermeye gelen büyük vezirin denize bakan pencereden deryayı izlemesini istemiş. Vezir bir direğe tutunarak öylece karaya yaklaşan genci görmüş; kölelerine gidip ona yardım etmelerini ve genci, üstünü değişecek giysiler verildikten ve içine ferahlık versin diye bir bardak şerbet içirildikten sonra, kendisine getirmelerini buyurmuş.</p>

  <p>Böylece, kurtuluşundan biraz sonra Marzavan vezirin bulunduğu salona girmiş. Gösterişli ve kibar görünüşlü olduğundan, büyük vezir ondan hemen hoşlanmış; soruşturmaya koyularak kendisinin bilgiden yana nasibini ve bilgeliğinin derecesini anlamış. Ve kendi kendine “Bu genç herhalde tabiplikten de anlar!” diye düşünmüş ve ona “Allah herhalde seni buraya, babasının çok sevdiği ve bizim için sürekli kaygı konusu olan bir genci kurtarmak için gönderdi!” demiş.</p>

  <br/>

  <p><i>Anlatısının burasında Şehrazad, sabah olduğunu görmüş ve yavaşça susmuş.</i></p>

  <p><i>Ama yüz doksan altıncı gece olunca, demiş ki:</i></p>

  <br/>

  <p>“... bizim için sürekli kaygı konusu olan bir genci kurtarmak için gönderdi!” demiş. Marzavan da ona “Sen hangi hastadan söz ediyorsun?” diye sormuş. O da “Burada oturan Şah Şehriman’ın oğlu Kamerü’z-Zaman’dan” diye yanıtlamış.</p>

  <p>Bu sözleri duyan Marzavan, kendi kendine “Baht bana dilediğimden fazla yardımcı oluyor!” demiş; sonra da vezire “şahın oğlunun ne hastalığı var?” diye sormuş. Vezir de “Bana kalırsa, ben onun tam anlamıyla çıldırdığını sanıyorum; ama babası, kem göz ya da benzeri bir şeyin buna neden olduğunu düşünüyor ve oğlunun kendisine anlattığı garip öyküye inanmaktan kendini alamıyor!” demiş. Ve vezir, Marzavan’a, başlangıcından sonuna kadar serüveni anlatmış.</p>

  <p>Marzavan bu öyküyü işitince, sevincin sınırına ulaşmış; çünkü artık Emir Kamerü’z-Zaman’ın, Sitti Büdur ile o ünlü geceyi geçiren ve sevgilisi üzerinde canlı bir etki bırakan genç adam olduğundan kuşku duymamış. Ama bunu büyük vezire açıklamaktan kaçınmış ve ona sadece “Ancak genç adamı gördükten sonra kendisine uygulanacak tedavi hakkında daha iyi fikir sahibi olacak ve bu durumda Allah isterse onu iyileştireceğim!” demiş. Vezir de, gecikmeksizin onu, Kamerü’z-Zaman’ın yanına sokmuş.</p>

  <p>Emire bakarken, Marzavan’ın dikkatini çeken şey, onun Sitti Büdur’a olağanüstü benzerliği olmuş. Bu onu o denli şaşırtmış ki, “Ya Allah! Onlara aynı nitelikleri ve aynı üstünlükleri vererek böyle benzer güzellikler yaratana şükürler olsun!” diye haykırmaktan kendini alamamış.</p>

  <p>Eriyip bitmiş ve gözleri yarı kapalı olarak yatağında uzanmakta olan Kamerü’z-Zaman, bu sözleri işiterek gözlerini tümüyle açmış ve kulak kabartmış. Ama Marzavan, delikanlının bu ilgisinden yararlanarak, kapalı bir tarzda ve Şah Şehriman<a href="../Text/dipnot.xhtml#Footnote0142" id="Feedback0142"><sup>[142]</sup></a> ile büyük vezirin anlayamayacağı şekilde, ona, varlığının nedenini bulmasına yarayacak şu dizeleri okumuş:</p>

  <div class="gir1">
    <p>Dertlerimin nedeni olan ve eski sihirlerin anısını canlandırmak için, bir güzelliği övmeye çalışacağım.</p>

    <p>Bana “Ey aşk okuyla yaralanmış kişi, ayağa kalk! İşte dolu bardak ve seni eğlendirecek saz elimde!” diyorlar. Onlara “Onu seviyorum diye nasıl neşelenebilirim? Aşkın neşesinden de, kederinden de büyük sevinç var mıdır?” derim.</p>

    <p>Dostumu öylesine seviyorum ki, o güzelim ve kutsanmış göğüslerini dar gömleği biraz fazla sıksa, gömleğini bile kıskanırım!</p>

    <p>Onu bunca tutkuyla sevdiğim için beni kınamayın! Zaten aşkım yüzünden yeterince ıstırap çekiyorum!</p>

    <p>Ah! Onun üstün niteliklerini bir bilseydiniz! O firavunun nezdindeki Yusuf kadar baştan çıkarıcı, Saul’a şarkılar okuyan Davud kadar tatlı sesli, İsa’nın anası Meryem kadar alçakgönüllüdür.</p>

    <p>Ben de oğlundan uzakta kalmış Yakub kadar hüzünlüyüm, balinanın karnındaki Yunus kadar bahtsızım, saman üzerindeki Eyüb kadar çok çekmiş, meleğin izlediği Âdem kadar günahkârım!</p>

    <p>Ah! Beni hiçbir şey dostun yaklaşması kadar iyileştiremez!</p>
  </div>

  <p>Kamerü’z-Zaman bu dizeleri işitince, içinde büyük bir ferahlık doğduğunu duyumsamış ve ruhu yatışmış; babasına genç adamı yanına oturtmasını ve kendisini onunla yalnız bırakmasını işaretle anlatmış. Şah da oğlunun artık bir şeylerle ilgilendiğini görmekten çok hoşlanmış olarak Marzavan’ı Kamerü’z-Zaman’ın yanında yer almak için çağırmakta acele etmiş ve vezire kendisini izlemesini anlatmak için göz kırparak salondan dışarı çıkmış.</p>

  <p>Bunun üzerine Marzavan emirin kulağına eğilerek ona “Allah, seninle sevdiğin kimse arasında arabuluculuk yapmak için beni buralara getirdi. Sana bunun kanıtını da vereceğim!” demiş; ve Kamerü’z-Zaman’a genç kızla geçirdiği gece hakkında hiçbir kuşku bırakmayacak ayrıntılar anlatmış; ve de “Bu genç kızın adı Büdur’dur ve El-Buhur ve El-Kusur hükümdarı Gayyur Şah’ın kızıdır. Benim de süt kardeşimdir!” diye eklemiş.</p>

  <p>Bu sözleri duyan Kamerü’z-Zaman’ın iç çöküntüsü hafiflemiş ve ruhsal gücünün yeniden canlandığını duyumsamış; yataktan kalkarak Marzavan’ın kolunu yakalamış ve ona “Seninle hemen Şah Gayyur’un ülkesine doğru yola çıkalım!” demiş.</p>

  <p>Ama Marzavan da ona “Orası biraz uzaktır; senin ilkin sağlığını tam anlamıyla kazanman gerek! Sonra birlikte oraya gideriz ve ancak sen Sitti Büdur’u iyileştirebilirsin!” demiş.</p>

  <br/>

  <p><i>Anlatısının burasında Şehrazad, gün doğduğunu görmüş ve yavaşça susmuş.</i></p>

  <p><i>Ama yüz doksan dokuzuncu gece olunca, demiş ki:</i></p>

  <br/>

  <p>“... ve ancak sen Sitti Büdur’u iyileştirebilirsin!” demiş.</p>

  <p>Tam bu sırada, şah, merak ederek salona girmiş ve oğlunun ışık saçan yüzünü görmüş. Bunun üzerine, sevince kapılmış, soluğu boğazında düğümlenmiş; oğlunun kendisine “Hamama gitmek için hemen giyineceğim!” demesi üzerine, bu sevinç coşkunluğa ulaşmış.</p>

  <p>Bunun üzerine şah, kısa sürede böylesine bir sonuç almak için ne gibi bir çare bulunduğunu sormayı düşünmeksizin Marzavan’ın boynuna atılıp onu kucaklamış. Ve Marzavan’ı armağanlar ve onur verici şeylerle donattıktan hemen sonra, kentin bir sevinç alameti olarak baştan aşağı ışıklandırılmasını buyurmuş; soylulara ve sarayındaki tüm kişilere birçok gösterişli hil’atlar ve bahşişler dağıtmış ve hapiste bulunan mahkumları salıvermiş. Böylece bütün kent ve tüm ülke sevinç ve mutlulukla dolup taşmış.</p>

  <p>Marzavan, emirin sağlığının tam olarak yerine geldiğini anlayınca, onu bir kenara çekmiş ve kendisine “Artık beklemek istemediğine göre, yola çıkma zamanı gelmiş. Hazırlıklarını yap, buradan ayrılalım!” demiş. O da “Ama babam gitmeme izin vermez, beni öylesine sever ki, benden ayrılmaya bir türlü karar veremez. Ya Allah! O zaman benim derdime, perişanlığıma kim çare bulacak? Hiç kuşkusuz yeniden, eskisinden de beter hasta olacağım!” diye yanıt vermiş. Ama Marzavan “Ben bu güçlüğü önceden düşündüm; öyle bir yol bulacağım ki, bizi hiçbir şey yolumuzdan alıkoyamayacak. Bunun için şöyle düşündüm: Hayırlı bir yalan uyduralım! Şah babana, uzun zaman odanda kapalı kalmakla göğsünün daraldığından dolayı benimle birlikte birkaç günlük bir av partisine katılarak soluk almak hevesinde olduğunu söylersin. Şah kuşkusuz sana bu izni verecektir!” demiş.</p>

  <p>Bu sözleri duyan Kamerü’z-Zaman, son derece sevinç duymuş ve hemen gidip babasından izin istemiş; babası da onu üzmemek için önerisini reddetmeyi göze alamamış. Ama yine de “Sadece bir gece için! Çünkü daha çok sürerse, senin yokluğun bana öldüresiye acı verir!” demekten kendini alamamış. Bunu izleyerek şah, oğlu ve Marzavan için iki görkemli at, yedek olarak da altı at hazırlatmış; gereçlerle yüklü bir hecin devesini, yiyecek ve su güğümleri yüklenmiş bir deveyi de bunlara ekletmiş.</p>

  <p>Bundan sonra, şah, oğlu Kamerü’z-Zaman’ı ve Marzavan’ı kucaklamış ve ağlayarak onları birbirine emanet etmiş; ve en dokunaklı veda sözleri söyledikten sonra, tüm konaklama takımıyla onların kentten uzaklaşmasına izin vermiş.</p>

  <p>Bir kez kentin duvarları dışına çıkınca, iki yoldaş, seyisleri ve av sürenleri aldatmak için bütün gün av izler gibi görünmüşler; gece olunca da, çadırlarını kurdurmuşlar; yiyip içip gece yarısına kadar uyumuşlar. O sırada Marzavan, Kamerü’z-Zaman’ı yavaşça uyandırmış ve ona “Buradan ayrılmak için adamlarımızın uyumasından yararlanmamız gerek!” demiş. Ve her biri atına binmiş, bir de yedek atın yularından çekerek dikkat çekmeden yola koyulmuşlar.</p>

  <p>Gün doğuncaya kadar çok rahat bir gidişle yol almışlar. O anda Marzavan, atını durdurup emire “Sen de atını durdur ve aşağı in!” demiş. Attan inince de “Çabucak gömleğini ve donunu çıkar!” demiş. Kamerü’z-Zaman hiç cevap vermeden, gömleğini ve donunu çıkarmış. Marzavan da ona “Şimdi onları bana ver ve burada biraz beni bekle!” demiş. Ve gömlekle donu alarak yolun dörde ayrıldığı bir mevkiye kadar uzaklaşmış. Bunun üzerine birlikte getirmiş bulunduğu bir atı alıp oralara kadar uzanan bir ormanın içine sokmuş, onu öldürerek kanıyla gömleği ve donu kana bulamış. Sonra yol kavşağına dönmüş ve giysileri yolun toprağına bulamış. Sonra kıpırdamaksızın kendisini bekleyen ve ona “Senin planlarını öğrenmek isterdim” diyen Kamerü’z-Zaman’ın yanına dönmüş. O da “Hele önce bir lokma bir şey yiyelim!” yanıtını vermiş. Yiyip içtikten sonra, Marzavan emire “İşte şöyle! Şah sen dönmeksizin iki gün geçtiğini görünce ve sürücüler ona bizim geceleyin yanlarından ayrıldığımızı söyleyince, bizi aratmak için adamlar yollamakta gecikmeyecek ve bunlar da yolun dörde ayrılan kesiminde senin kanlı gömleğini ve donunu görecekler onların üzerinde benim bir önlem olarak koyduğum birkaç parça at eti ve kırılmış birkaç parça kemiği de bulacaklar. Ve hiç kimse bir vahşi hayvanın seni parçalayıp yuttuğundan benim de korkudan kaçtığımdan kuşku duymayacaktır” demiş. Sonra da “Hiç kuşku yok ki, bu korkunç haber, baban için öldürücü bir darbe olacak; ama sonradan canlı olduğunu ve Sitti Büdur ile evlendiğini işitince pek çok sevinecek!” diye eklemiş. Bu sözleri duyan Kamerü’z-Zaman, yanıt verecek söz bulamamış ve ona “Ey Marzavan, senin fikrin harika ve kurduğun düzen de ustaca! Ya yolculuğumuzun giderlerini nasıl karşılayacağız?” demiş. O da “Sen buna kafa yorma! Ben, yanıma, en düşük değerlisi bile iki yüz bin dinar edecek güzel taşlar aldım” diye yanıtlamış.</p>

  <p>Ve böylece uzun bir süre yol almışlar; sonunda Şah Gayyur’un kenti uzaktan görünmüş. Bunun üzerine atlarını dört nal sürmüşler; duvarları aşarak kervanlara özgü büyük kapıdan içeri girmişler.</p>

  <p>Kamerü’z-Zaman hemen saraya girmek istemiş; ama Marzavan ona biraz daha sabretmesini söylemiş ve onu zengin yabancıların konakladığı bir hana götürmüş; onunla orada yol yorgunluklarından arınmak için tam üç gün kalmış. Ve Marzavan, bu süreden, emirin kullanması için, tümü altın ve değerli maddelerden, bir yıldızbilimcinin eksiksiz takımını hazırlatmak için yararlanmış; sonra onu hamama götürmüş; yıkandıktan sonra da bir yıldızbilimci giysisiyle donatmış. Ancak o zaman, kendisine gerekli bilgileri de verdikten sonra, onu şahın sarayına götürmüş ve gidip Büdur Hatun’a bildirmesi için kızın sütanası olan annesini bulmak üzere yanından ayrılmış.</p>

  <p>Kamerü’z-Zaman’a gelince, sarayın büyük kapısına kadar ilerlemiş...</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama iki yüzüncü gece olunca, demiş ki:</i></p>

  <br/>

  <p>... Sarayın büyük kapısına kadar ilerlemiş, oradaki meydanda toplanan kalabalık, muhafızlar ve kapıcılara karşı, yüksek sesle şöyle bağırmış:</p>

  <div class="gir1">
    <p>Ben ünlü bir yıldızbilimciyim ve de unutulmayacak bir sihirbazım!</p>

    <p>Ben en karanlık perdeleri bile çeken ipim! Dolapları, çekmeceleri açan anahtarım!</p>

    <p>Muskalara ve büyü kitaplarına harfler çizen kalemim!</p>

    <p>Kumda fala bakan ve hokkanın dibinden şifa sağlayan elim!</p>

    <p>Tılsımlara erdemlerini veren ve sözcüklerle tüm zaferleri elde edenim!</p>

    <p>Hastalıkları salgı kanallarından akıtırım; ne ateş düşürücü, ne kusturucu, ne aksırtıcı, ne haşlayıcı ne de deri kabartıcı tertiplere başvururum!</p>

    <p>Sadece kısa ve ateşli dualar okur; çağrıştırıcı sözcükler, Tanrısal cümleler kullanırım ve kesin ve övgüye değer tedavi elde ederim.</p>

    <p>Ben, anılmaya layık, ünlü bir sihirbazım! Hepiniz koşun, beni görün!</p>

    <p>Ne bahşiş beklerim, ne yarım mangırlık ödüllerden medet umarım; çünkü yaptığımı şan için yaparım!</p>
  </div>

  <p>Kent halkı, muhafızlar ve kapıcılar bu saçma sapan sözleri işitince, şaşırıp kalmışlar; zira kırk kadar hekim idam edildikten sonra artık hekim ve sihirbaz olarak kimseler ortada görünmez olunca, bu tür mütetabbiplerin<a href="../Text/dipnot.xhtml#Footnote0143" id="Feedback0143"><sup>[143]</sup></a> kökünün kuruduğunu sanıyorlarmış.</p>

  <p>Bu yüzden hepsi genç yıldızbilimcinin yöresine toplanmış; ve onun güzelliğini ve teninin tazeliğini ve öteki üstün niteliklerini görünce, büyülenmişler ve çok da üzülmüşler; çünkü onun da kendinden öncekilerin başına gelenlere uğramasından korkmuşlar. İçinde oturduğu kadife kaplı arabaya en yakın olanlar kendisinden saray kapısından uzaklaşmasını rica etmişler ve ona “Ey sihirbaz efendi, vallahi! Burada böylece biraz daha oyalanırsan, başına gelecekler var! Şah, senden, mesleğini kızının üzerinde uygulamanı isteyecek. Yazık değil mi sana? Tam başının üstünde gördüklerin gibi kafanı kesip kapının üstüne asacaklar!” demişler.</p>

  <p>Ama onların bütün bu uyarılarına karşın, Kamerü’z-Zaman daha yüksek sesle “Ben ünlü bir sihirbazım, anılması gereken! Ne tenkıye yaparım, ne askıya alırım ne de buğu yaparım! Ey sizler hepiniz! Gelin, beni görün!” diyerek haykırıp duruyormuş. Bunun üzerine orada bulunan herkes, bilgisine inanmış olsalar da, bu ümitsiz hastalık karşısında başarısız kalması ihtimaliyle titremekten kendilerini alamamışlar. Ve de ellerini öteki ellerinin ayalarına çarparak “Gençliğine yazık!” diyerek hayıflanmışlar.</p>

  <p>Bu sırada, şah, sarayının önündeki kargaşayı duymuş ve yıldızbilimcinin yöresindeki kalabalığı görmüş. Vezirine “Git, bana şuradaki kişiyi getir!” demiş. Vezir de hemen buyruğunu yerine getirmiş.</p>

  <p>Kamerü’z-Zaman taht salonuna girince, şahın önündeki iki eli arasından yeri öpmüş; ilkin “Sende, en bilge kişilerin alnını huzurunda eğdirecek sekiz nitelik birleşmiş: Bilgi, güç, kudret, cömertlik, sözgenlik, incelik, servet ve utku” diyerek övgülerde bulunmuş...</p>

  <p>Şah Gayyur bu övgüleri duyunca çok etkilenmiş ve yıldızbilimciye dikkatle bakmış. Güzelliği öylesine çarpıcı imiş ki, bir an kamaşan gözlerini kapatmış, sonra yeniden açarak ona “Gel yanıma otur!” demiş. Sonra da ona “Bak, evladım, bu tabip kılığından çıksan senin için daha iyi olur! Ve eğer kendisini iyileştirebilirsen, seni kızımın kocası olarak görmekten gerçekten çok sevinirim! Ama başaracağından pek kuşkuluyum! Ve Hatun’un yüzünü görüp de evlilik hakkını elde edecek yerde onu iyileştiremeyenlerin hiçbirinin sağ bırakılmaması için yemin ettim! Senden önce kırk kişiye verdiğim cezayı sana da vermek zorunda kalacağım! Haydi bana cevap ver! Konulan koşullara katlanacak mısın?” demiş.</p>

  <p>Bu sözleri duyan Kamerü’z-Zaman, ona “Ey bahtıgüzel şah, bu refah içindeki ülkeye çok uzaklardan sanatımı uygulamak için geldim, susmak için değil! Neyi göze aldığımı biliyorum, ama geriye dönmeyeceğim!” demiş. Bunu duyan şah, baş haremağasına: “Madem ki ısrar ediyor, onu mahpusun yanına götür!” demiş.</p>

  <p>Bunun üzerine ikisi birlikte Hatun’un yanına gitmişler ve haremağası, genç adamın hızlı adımlar attığını görerek, ona “Sefil! Şahın senin kayınpederin olacağını mı sanıyorsun?” demiş. Kamerü’z-Zaman da “Bunu ümit etmedeyim! İşimden o denli güven duymadayım ki, bütün cihana becerimi ve hünerimi göstermek için Hatun’u görmeden hemen buracıkta iyi edeceğim” demiş.</p>

  <p>Bu sözleri işiten haremağası, şaşırmanın sınırına ulaşmış ve ona “Nasıl! Gerçekten onu görmeden iyi edebilir misin? Eğer böyleyse sana ne verilse hakkın ödenmez!” demiş. Kamerü’z-Zaman da “Eşim olabilecek olan Hatun’u görmek arzusu beni onun yanına girmek için âdeta itiyorsa da; ben onun iyileşmesini odasındaki perdenin ardında kalarak yerine getirmeyi yeğlerim!” demiş. Haremağası da ona “Yapacağın şeye şaşmamak elde değil!” demiş.</p>

  <p>Bunun üzerine Kamerü’z-Zaman, Sitti Büdur’un odasındaki perdenin ardında yere oturmuş, kuşağından bir kâğıt çıkarmış ve şu mektubu yazmış...</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama iki yüz dördüncü gece olunca, demiş ki:</i></p>

  <br/>

  <p>... kuşağından bir kâğıt parçası çıkarmış ve aşağıdaki mektubu yazmış:</p>

  <div class="gir1">
    <p>Haledan adalarındaki İslam ülkelerinde toprakların ve denizlerin hükümdarı Sultan Şehriman’ın oğlu Kamerü’z-Zaman’ın elinden çıkan bu satırlar: El-Buhur ve El-Kusur’un hükümdarı Gayyur Şah’ın kızı Sitti Büdur’a, aşk acılarını anlatmak için kaleme alınmıştır.</p>

    <p>Ey hatun, sana tutulan bu yüreğin tüm yangınını anlatmaya kalksam, yeryüzünde bunca güç bir çabayı kâğıt üzerine dökmeye yarayacak kamış bulunmazdı. Ama ey tapınılası varlık, şunu iyi bil ki, mürekkep kurusa da kanım kurumaz; ve rengini dökerek içimdeki ateşi anlatır; o ateş ki, uykumda bana görünüp sonsuza dek esir kıldığın o büyülü geceden beri beni yiyip bitirmektedir!</p>

    <p>İşte kıvırdığım kâğıdın arasına senin yüzüğünü koyuyorum. Gözlerinle yanıp tutuşan, rengi safrana dönmüş, yanardağ gibi kaynayan, felaketler ve kasırgalarla sarsılmış, senden aman dileyen ve adını Kamerü’z-Zaman olarak imzalayan kişiden kesin bir delil olsun diye!</p>
  </div>

  <p>Kamerü’z-Zaman yazdığı bu mektubu katlamış ve arasına da yüzüğü ustaca yerleştirmiş; sonra mühürleyip haremağasına vermiş; o da içeri girip hemen “Ey hanımım, şurada, perdenin arkasında genç bir yıldızbilimci var; o kadar gözü pek ki, herkesi görmeden iyi edebileceğini iddia ediyor. İşte bunu da bana senin için verdi” demiş.</p>

  <p>Büdur Hatun mektubu açar açmaz yüzüğünü tanımış ve büyük bir feryat koparmış; sonra, şaşkın, haremağasını iterek gidip perdeyi açmış; ve bir bakışta, uykusunda kendini tüm varlığıyla vermiş bulunduğu güzel delikanlıyı tanımış. Sevinci o denli büyük olmuş ki, neredeyse bu kez gerçekten çıldıracakmış. Aşığının boynuna atılmış ve ikisi, çoktandır birbirinden ayrı bulunan iki güvercin gibi öpüşmüşler.</p>

  <p>Bunu gören haremağası, şahın yanına koşup gördüklerini anlatmış ve ona “Bu genç yıldızbilimci tüm yıldızbilimcilerin en bilgilisi! Kızını, onu görmediği halde, perde arkasında durarak ve başka hiçbir şey yapmayarak iyileştirdi!” demiş. Şah da “Bana söylediklerin gerçekten doğru mu?” diye haykırmış. Haremağası da “Efendimiz, gelip olanı biteni gözünle gör!” demiş.</p>

  <p>Bunun üzerine şah, hemen kızının dairesine koşmuş ve kendisine anlatılanın doğru olduğunu görmüş. Buna o kadar sevinmiş ki, kızını iki gözü arasından öpmüş, çünkü onu çok severmiş; aynı şekilde Kamerü’z-Zaman’ı da öpmüş ve ona nereli olduğunu sormuş. Kamerü’z-Zaman da “Haledan adalarından! Ben Şah Şehriman’ın oğlunun ta kendisiyim!” diye yanıtlamış.</p>

  <p>Ve bunu izleyerek Şah Gayyur’a, tapınılası Sitti Büdur ile olan uzun öyküsünü baştan sonuna dek anlatmış.</p>

  <p>Şah bu öyküyü işitince “Vallahi! Bu öykü öylesine şaşırtıcı ve harika ki, iğnenin ucuyla gözün içine yazılsa, onu dikkatle okuyanlar için bir hayranlık konusu oluşturur!” diye haykırmış. Ve sarayın en usta kâtipleri eliyle, yüzyıldan yüzyıla aktarılarak tüm gelecek kuşakların yararlanması için hemen yıllıklar yazdırtmış.</p>

  <p>Bundan sonra da, kadı ve tanıkları çağırtmış ve hemen oracıkta Sitti Büdur ile Kamerü’z-Zaman’ın evlenme sözleşmesini yazdırtmış. Kent de yedi gün yedi gece süslenmiş ve ışıklandırılmış; yenilip içilmiş ve eğlenilmiş; ve Kamerü’z-Zaman ile Sitti Büdur dileklerine kavuşmuşlar ve uzun bir zaman süresince, sevişerek, şenlikler içinde ve Hayırsever Tanrı’ya şükürler ederek yaşamışlar!</p>

  <p>Bir gece, dışardaki ve içerdeki adaların başlıca soylularının çağrılı bulunduğu bir şöleni izleyerek, her zamankinden de daha harika şekilde eşinin güzelliklerini değerlendirdikten sonra, Kamerü’z-Zaman derin bir uykuya dalmış ve rüyasında babası Şah Şehriman’ı, yüzü gözyaşlarıyla ıslanmış olarak ona, kederli bir sesle “Ya Kamerü’z-Zaman, beni böyle terk edip gidecek miydin? Şu halime bak! Çektiğim acıyla ölüyorum!” diye seslenirken görmüş.</p>

  <p>Bunun üzerine Kamerü’z-Zaman sıçrayarak uyanmış ve eşini de uyandırmış; ve büyük hıçkırıklar koparmaya başlamış. Sitti Büdur da, tedirgin, ona “Neyin var, ey gözümün nuru? Karnın ağrıyorsa, hemen sana anason ve asma yaprağı kaynatayım. Başın ağrıyorsa, başına sirkeye batırılmış bez sarayım. Ve geçen akşam fazlaca yemek yemişsen, sana biraz çiçek suyuyla karıştırılmış gülsuyu içireyim...”</p>

  <br/>

  <p><i>Anlatısının burasında Şehrazad, sabah olduğunu görmüş ve yavaşça susmuş.</i></p>

  <p><i>Ama iki yüz altıncı gece olunca, demiş ki:</i></p>

  <br/>

  <p>“... Sana biraz çiçek suyuna karıştırılmış gülsuyu içireyim!” demiş. Kamerü’z-Zaman da “Ey Büdur, yarından tezi yok babamın rahatsız bulunduğu ülkeme doğru yola çıkmamız gerek! Rüyada bana göründü; orada ağlayarak bekliyor!” diye yanıt vermiş. Büdur “İşittim ve itaat ettim!” yanıtını vermiş. Ve daha ortalık iyice ağarmamışken, kalkmış ve hemen hareminde bulunan babası Şah Gayyur’u bulmaya gitmiş ve haremağası aracılığıyla kendisiyle görüşmek istediğini bildirmiş.</p>

  <p>Şah Gayyur, böyle bir saatte haremağasının başını uzatarak kendisini çağırdığını görünce şaşırmış ve haremağasına “Ey katran suratlı, bu saatte bana acaba nasıl bir felaket haberi vereceksin?” diye sormuş. Haremağası da “Büdur Hatun seninle görüşmek istiyor!” yanıtını vermiş. Şah da “Bekle, kavuğumu başıma geçireyim!” demiş. Bunu izleyerek dışarı çıkıp Büdur’a “Kızım, ne tür bir biber yedin ki, bu saatte ayağa fırlamışsın?” diye sormuş. O da “Baba, senden şafak sökerken eşim Kamerü’z-Zaman’la babasının ülkesi Haledan’a gitmek için izin istemeye geldim!” demiş. Babası da “Buna kesinlikle karşı durmak istemem; yeter ki bir yıl içinde geri dön!” demiş. Kız “Hiç kuşkusuz!” diye yanıt vermiş. Ve izin verdiğinden ötürü babasının elini öperek teşekkür etmiş ve çağırdığı Kamerü’z-Zaman da aynı şekilde teşekkürde bulunmuş.</p>

  <p>Ve ertesi gün şafak vakti, hazırlıklar tamamlanmış ve atlar koşumlandırılmış ve hecin develerine yük yüklenmiş. Bunun üzerine Gayyur Şah, kızı Büdur’a veda ederek onu kocasına emanet etmiş, sonra onlara armağan olarak altın ve elmastan yapılmış çeşitli ziynetler vermiş ve belli bir süre onlara yollarında eşlik etmiş. Sonra kente dönmüş, ama ayrılmadan önce gözyaşları içinde kendilerine son tavsiyelerde bulunmuş ve yollarını sürdürmelerine izin vermiş.</p>

  <p>Bunun üzerine Kamerü’z-Zaman ve Sitti Büdur, veda gözyaşlarını izleyerek, artık Şah Şehriman’ı görmek sevincinden başka şey düşünmemişler. Ve böylece ilk günün yolculuğunu tamamlamışlar. Günün sonunda çok hoş bir çayır görerek burayı beğendiklerinden, konaklamaya karar vermişler ve burada iki üç gün dinlenmişler. Bir hurmanın gölgesinde kurulan çadırı hazır olunca Sitti Büdur yorgun olduğundan hemen içeri girmiş; bir lokma bir şey yemiş ve çok geçmeden uyumuş.</p>

  <p>Kamerü’z-Zaman buyruklarını verip öteki çadırları da, kendi başlarına sessiz ve sakin kalmaları için daha uzaklara kurdurduktan sonra; o da çadıra girmiş ve genç karısının uyuyup kaldığını görmüş. Ve bu görünüm, ona, kulede onunla geçirdiği olağanüstü geceyi hatırlatmış.</p>

  <p>Gerçekten Sitti Büdur, o anda, kıpkırmızı ipekten bir yastığa başını dayamış, çadırın halısının üzerine uzanmış yatıyormuş. Üzerinde de kayısı renkli ince tül bir gömlekten ve Musul kumaşından yapılma bol bir şalvardan başka bir şey yokmuş. Meltem estikçe gömleği, göbek deliği görünecek bir şekilde açılıyormuş; böylece kar gibi beyaz, o güzelim karnı ve narin bölgelerinde bir ölçü<a href="../Text/dipnot.xhtml#Footnote0144" id="Feedback0144"><sup>[144]</sup></a> Hindistan cevizi tozu alacak derinlikte iki çukur görülüyormuş.</p>

  <p>Bunu gören Kamerü’z-Zaman öylesine etkilenmiş ki, şairin şu tatlı şiirlerini hatırlamadan edememiş:</p>

  <div class="gir1">
    <p>Lal renkli yataklarda uyurken, aydınlık yüzün şafak gibidir; gözlerin gök mavisi, dudakların gülümser!<a href="../Text/dipnot.xhtml#Footnote0145" id="Feedback0145"><sup>[145]</sup></a></p>

    <p>Nergislere ve güllere bürünmüş bedenin, gerinerek yükselir ya da çözülmüş uzanırken Arabistan’da yetişen hurma ağacı onun yerini tutamaz!</p>

    <p>Değerli taşlarla süslü siyah saçların ağırlığıyla dökülür ya da hafifçe dağılırken, onların doğal dokusuna ipek bile denklik sağlayamaz!</p>
  </div>

  <p>Sonra da aynı şekilde onu esrimenin sınırlarına ulaştıran şu hayranlık verici şiiri hatırlamış:</p>

  <div class="gir1">
    <p>Uyuyan kadın! Yayılan hurma ağaçlarının aydınlığı içtiği saat şahanedir! Öğle, nefes nefesedir! Bir altın arı, kendinden geçmiş bir gülü emer! Sen düş görürsün. Gülersin. Kıpırdama sakın!</p>

    <p>Kıpırdama sakın! Narin ve altın renkli bedenin ince tülden yansır; ve güneşin ışıkları, hurma yapraklarından sızarak, içine işler ey elmas, ve seni saydamlaştırır! Ah! Ne olursun kıpırdama!</p>

    <p>Kıpırdama sakın! Ama bırak memelerin denizin dalgaları gibi yükselip alçalsın! Ah o kar gibi memelerin! Onları deniz köpüğü gibi soluyor, beyaz tuz gibi tadıyorum. Ah! Bırak memelerin solusun!</p>

    <p>Bırak solusun memelerin! Gülen dereler, gülüşünü tutar; çiçek üzerindeki arı vızıltısını keser; ve gözlerim göğüslerinin iki Süleymani taşa<a href="../Text/dipnot.xhtml#Footnote0146" id="Feedback0146"><sup>[146]</sup></a> benzer uçlarıyla yanar! Oh! Bırak yansın gözlerim... Bırak yansın gözlerim! Ama yüreğim, mutlu hurmalar altında, güller ve sandal ağacı kokularıyla emişmiş bedeninden, ıssızlığın tüm lütfundan ve sessizliğin tazeliğinden ferahlık duysun!</p>
  </div>

  <p>Bu dizeleri okuduktan sonra, Kamerü’z-Zaman, tıpkı susuz kalmışın damağına saydam su nasıl her zaman lezzetli gelirse, öylesine, hiç bıkmadığı uyuyan eşinin arzusuyla içinin yandığını duyumsamış. Ve üzerine eğilerek iç donunu tutan ipek uçkuru çözmüş; elini kalçalarının sıcak gölgeliğine soktuğu sırada parmakları küçük sert bir cisme takılmış. Onu çekip bakınca, güller vadisinin altına ipek bir iplikle bağlanmış bir akik parçası olduğunu görmüş. Bunu gören Kamerü’z-Zaman son kertede şaşırmış ve kendi kendine “Eğer bu akiğin olağanüstü erdemleri yoksa ve Büdur’un gözünde değerli bir nesne olmasa, Büdur onu bunca kıskançlıkla saklamazdı ve vücudunun en nazik yerinde gizlemezdi! Bu, herhalde ayrılmaya hiç kıymadığı bir şey olsa gerek! Sihirbaz olan kardeşi Marzavan ona bu taşı, kem gözlerden sakınması ve çocuk düşürmekten koruması için vermiş olmalı!” diye düşünmüş.</p>

  <p>Sonra Kamerü’z-Zaman, başlattığı okşayışları daha ileri götürmeden önce, taşı daha iyi inceleme merakına öyle kapılmış ki, onu tutan ipliği çözmüş, onu alıp ışıkta bakmak için çadırdan dışarı çıkarmış. Ve dört yüzlü olarak kesilmiş olan bu akiğe tılsımlı harflerle anlaşılması güç şekiller çizilmiş olduğunu görmüş. Ve onu, ayrıntılarını daha iyi görebilmek için gözünün hizasına kadar kaldırınca, ansızın havada yükseklerde uçan bir kuş yere doğru süzülmüş ve yıldırım gibi bir dalışla taşı elinden kapmış.</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama iki yüz yedinci gece olunca, demiş ki:</i></p>

  <br/>

  <p>... ve yıldırım gibi bir dalışla, taşı elinden kapmış. Sonra biraz ileride, büyük bir ağacın üzerine konarak ve tılsımı gagasında tutarak kıpırdamadan, alaycı bir tavırla ona bakmış.</p>

  <p>Bu uğursuz aksaklığı görünce, Kamerü’z-Zaman’ın şaşkınlığı o kadar büyük olmuş ki, ağzı açık olarak bir zaman kıpırdamaksızın kalakalmış; çünkü kuşkusuz kendisi için çok değerli olan bir şeyin kaybolduğunu öğrenince Büdur’un duyacağı üzüntü gözünde canlanıyormuş. Böylece, Kamerü’z-Zaman tutkusundan kurtulup kendine gelince, karar almakta gecikmemiş. Eline bir taş alıp kuşun tünediği ağaca doğru koşmuş; ve hırsız kuşa taş atacak mesafeye ulaşınca onu hedefleyerek kolunu kaldırmış; ama kuş silkinip uçmuş ve biraz daha uzaktaki bir başka ağaca konmuş. Kamerü’z-Zaman da kendi kendine “Herhalde benim elimde taş olduğunu gördü. Ona kendisini yaralamak niyetinde olmadığımı göstermek için taşı ondan uzağa fırlatayım!” demiş. Ve taşı uzağa fırlatmış.</p>

  <p>Kuş, Kamerü’z-Zaman’ın taşı bu şekilde fırlattığını görünce, yere inmiş; ama yine de ondan belli bir uzaklıkta kalmış. Kamerü’z-Zaman da kendi kendine “İşte, beni bekliyor!” demiş ve ona doğru atılmış ve tam elini uzatmışken, kuş biraz daha öteye fırlamış; Kamerü’z-Zaman da ardından sıçramış. Ve kuş sıçramış Kamerü’z-Zaman sıçramış, kuş sıçramış Kamerü’z-Zaman sıçramış; böylece saatler geçmiş; vadiden vadiye, tepeden tepeye geçilmiş; bu böylece akşam oluncaya kadar sürmüş. Bunun üzerine Kamerü’z-Zaman “Tüm güçlerin sahibi Tanrı’dan başka başvurulacak varlık yoktur!” diye haykırmış. Ve nefes nefese kalarak durmuş. Kuş da durmuş; ama biraz uzakta, bir tepeciğin üstünde...</p>

  <p>O anda Kamerü’z-Zaman yorgunluktan çok umutsuzluktan alnının ter içinde olduğunu duyumsamış ve artık konaklama yerine dönmesinin daha uygun olacağını düşünmeye başlamış. Ama kendi kendine “Sevdiceğim Büdur, ona, erdemini bilemediğim, ama herhalde kendisi için önemli olan bu tılsımın sonsuza dek yitirildiğini bildirirsem, kederinden ölebilir. Ve şimdi, karanlığın bu denli yoğun olduğu bir sırada çadırlara doğru yönelirsem, yolumu yitirmek ve gecenin yırtıcı hayvanlarınca parçalanmak ihtimali vardır” demiş. Bu keder verici düşüncelerin uçurumuna düşmüşken, artık ne yana gideceğini bilemeyerek, şaşkınlık içinde, bitkinliğin sınırında yere uzanıp yatmış.</p>

  <p>Bir yandan da geceleyin gözleri garip bir şekilde parıldayan kuşu gözetlemekten de geri durmuyormuş; ama her kıpırdanışında ve onu baskına uğratmak için her ayağa kalkışında kuş kanat açarak sanki bunu sezinlediğini anlatan bir haykırış koparmış. Kamerü’z-Zaman da, yorgunluk ve heyecana yenik düşerek sabaha kadar kendini uykuya terk etmiş.</p>

  <p>Sabahleyin uyanır uyanmaz Kamerü’z-Zaman, ne olursa olsun taşı kaçıran kuşa saldırmaya karar vermiş ve onu izlemeye koyulmuş. Ve aynı koşuşturma yeniden başlamış; ama bir gün öncekinden de başarısız olarak... Ve Kamerü’z-Zaman, akşam olunca, bağrına yumruklar indirerek “Bir nefeslik soluğum kalıncaya kadar onu izleyeceğim!” diye haykırmış. Ve yerden, beslenmek için, biraz bitki ve ot toplamış. Bir yandan kuşu gözeterek, uyumaya hazırlanmış; ama kuş da onu geceleyin parlayan gözleriyle gözetip duruyormuş.</p>

  <p>Ertesi gün aynı izleyiş yeniden başlamış; ve bu böylece, sabahtan akşama kadar, on gün sürmüş; ama on birinci günün sabahında boyna kuşun uçuşunun çekiciliğine kapılarak deniz üzerine kurulu bir kentin kapılarına ulaşmış.</p>

  <p>O anda, koca kuş durmuş; tılsımlı akiği önüne koymuş; “Kamerü’z-Zaman” demek istermişçesine üç kez ötmüş; akiği yeniden gagasına almış, göklere kanat açmış ve gittikçe daha fazla yükselerek, deniz üzerinde gözden kaybolmuş.</p>

  <p>Bunu gören Kamerü’z-Zaman, öylesine bir öfkeye kapılmış ki, kendini yerlere atmış, yüzü toprağın içinde, uzun zaman ağlamış, hıçkırıklarla sarsılmış.</p>

  <p>Bu iç sıkıntısıyla birkaç saat geçirdikten sonra, ayağa kalkmış, yakında akmakta olan bir ırmaktan elini yüzünü yıkamaya ve abdest almaya gitmiş; ve bir yandan kederini ve sevdiceği Büdur’u ve kendisinin ve tılsımın ortadan kayboluşunu onun nasıl yorumladığını düşünerek kente doğru yol almış; ve binlercesi arasında şunlar bulunan ayrılık ve aşk acıları üstüne şiirler okumuş:</p>

  <div class="gir1">
    <p>Beni suçlayan, bana “Bahtına boyun eğ, ey çok güzel bir varlığa bağlanan! Güzel olunca, onun gibi, aşk her şeye yeğlenir!” diyen kıskançları dinlememek için, kulaklarımın tüm açık yerlerini kapattım ve onlara “Benim binlercesi arasında onu seçtiğim doğrudur” Baht bizi kudreti altına alınca, gözlerimiz kör oldu ve tercihlerimiz karanlıklara gömüldü!” dedim.</p>
  </div>

  <p>Sonra Kamerü’z-Zaman kapıyı açıp kente girmiş. Ve Müslümanların yabancılara baktığının aksine, rastladığı birçok kişiden hiçbiri kendisine gönül okşayan bir gözle bakmaksızın sokaklarda yürümeye başlamış. Böylece yolunu sürdürerek bahçelere ulaşmak için çıkmaya yarayan kentin öte yakasındaki kapısına ulaşmış.</p>

  <p>Ötekilerden daha büyük bir bahçesinin kapısı açık bulunduğundan içeri girmiş ve bahçıvanın kendisine doğru geldiğini ve ilkin, Müslümanlara has sözcükleri kullanarak selam verdiğini görmüş. Kamerü’z-Zaman da onun barış dileklerine yanıt vermiş ve Arapça konuştuğunu duyarak rahat bir soluk almış. Karşılıklı olarak selâmlaştıktan sonra, Kamerü’z-Zaman yaşlı bahçıvana “Lâkin, tüm bu halkın, böylesine asık suratla ve buz gibi soğuk bir tavırla görünmeleri ve de konukseverlikten uzak davranmaları nedendir?” diye sormuş. İyi yürekli ihtiyar “Allah’a şükürler olsun ki, oğlum, seni onların elinden sağ salim kurtarmış! Bu kentte oturanlar Batı’nın kara topraklarından gelmiş işgalcilerdir; bir gün deniz yakasından gelerek birdenbire karaya çıktılar ve kentimizde oturan tüm Müslümanları kıyıma uğrattılar. Bunlar olağanüstü ve anlaşılmaz şeylere taparlar, karanlık ve garip bir dil konuşurlar ve kötü kokan, örneğin kokmuş peynir ve bayat av eti gibi çürümüş şeyler yerler; ve asla yıkanmayı bilmezler; çünkü, doğdukları zaman karalar giyinmiş çok çirkin kişiler tarafından başları suyla yıkanır ve garip tavırlara eşlik eden bu yıkanış, ömürlerinin geri kalan günleri için öteki her türlü yıkanmaları ortadan kaldırır. Böylece bu kişiler, asla yıkanma hevesi uyandırmasın diye ilkin hamamları ve meydan çeşmelerini yıkmakla işe başladılar; ve bunların yerine orospuların işlettiği ve güya içecek görünümündeki mayalanmış sidiğe benzer, hatta daha da kötü, köpüklü sarı bir sıvı satan dükkânlar yaptılar! Karılarına gelince, oğlum, bunlar en nefret uyandırıcı felaketlerdir! Erkekleri hiç yıkanmadığından, onlar da hiç yıkanmazlar; ama sadece yüzlerini sönmüş kireçle ve toz haline getirilmiş yumurta kabuğuyla boyarlar; dahası, hiç çamaşır giymezler; örneğin alt yanlarını tozdan korumaya yarayacak don bile giymezler. Bu yüzden yaklaştıklarında, oğlum, pis koku saçarlar; ve cehennem ateşi bile onları temizlemeye yetmez! Ve işte, ey oğlum, bu türden insanlar arasında felakete uğramaktan korunmak için büyük gayretler harcayarak ömrümü tüketmekteyim. Zira, senin de gördüğün gibi, ben burada hayatta kalan tek Müslümanım! Ama Yüce Tanrı’ya, bizi gökler kadar ve yine göklerden inmiş temiz bir inanç içinde yarattığı için şükredelim!” demiş.</p>

  <p>Bu sözleri söyledikten sonra, bahçıvan, genç adamın yüzündeki yorgunluğu görerek onu beslenmeye ihtiyaç duyduğunu düşünmüş; ve onu bahçenin gerisindeki gösterişsiz evine götürmüş ve kendi elleriyle yiyecek, içecek vermiş. Sonra, gelişinin nedenleri hakkında onu usulca soruşturmaya başlamış.</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz sekizinci gece olunca, demiş ki:</i></p>

  <br/>

  <p>... Onu gelişine neden olan olay hakkında usulca soruşturmaya başlamış.</p>

  <p>Bahçıvanın cömertçe davranışından minnet duyarak etkilenen Kamerü’z-Zaman, ondan hiçbir şey gizlemeden tüm öyküsünü anlatmış ve anlatışını gözyaşlarıyla tamamlamış.</p>

  <p>Yaşlı adam onu teselli etmek için elinden geleni yapmış ve kendisine “Çocuğum, Büdur Hatun kesinlikle babanın hükümdarlık ettiği Haledan ülkesine senden önce ulaşacak. Sen, benim evimde, bir gün Tanrı bir gemi gönderip seni buradan en yakın adaya, Abanoz Adaları’na taşıyasıya kadar, barınman ve dinlenmen bakımından sıcak bir ilgi göreceksin! O zaman, Abanoz Adaları’ndan Haledan ülkesine kadar mesafe pek fazla değildir; ve orada seni ülkene taşıyacak pek çok gemi bulursun. Dolayısıyla ben bu günden başlayarak limana uğrayacak ve her gün, seni Abanoz Adalar’ına götürmeyi kabul eden bir kaptan buluncaya kadar orada olacağım; çünkü, Haledan ülkesine gidecek birini bulmak için yıllar ve yıllar gerekir!” demiş.</p>

  <p>Ve bahçıvan söylediklerini yerine getirmekte kusur etmemiş; ama Abanoz Adaları’na gidecek bir gemi bulabilmeksizin günler ve aylar geçmiş.</p>

  <p>Kamerü’z-Zaman’ın durumu böyleymiş!</p>

  <p>Sitti Büdur’un durumuna gelince, onun başına da öyle harika ve şaşılacak şeyler gelmiş ki, ey bahtıgüzel şah, bunları anlatmak için çabucak ona dönüyorum. İşte dinleyin!</p>

  <p>Gerçekten, Sitti Büdur uyanınca, ilk önce dönüp Kamerü’z-Zaman’ı kollarıyla sarmak istemiş. Ama onu yatarken bulmaması kendisinde büyük bir şaşkınlık yaratmış; şaşkınlığı, içdonunun çözülmüş ve ipek ipliğin ucundaki tılsımlı akikle birlikte yok olmuş bulunduğunu anlamasıyla büsbütün artmış. Ama bu taşı da önce görmemiş olan Kamerü’z-Zaman’ın onu daha iyi görebilmek için dışarı çıkarmış olduğunu düşünmüş. Ve sabırla beklemiş.</p>

  <p>Bir süre geçtikten sonra, Kamerü’z-Zaman’ın yanına dönmediğini görünce, çok meraklanmış ve hemen acayip bir kedere kapılmış. Ve Kamerü’z-Zaman akşam olunca da dönmeyince, bu ortadan yok oluş hakkında artık ne düşüneceğini bilememiş ve kendi kendine “Ya Allah! Acaba ne gibi olağandışı bir olay Kamerü’z-Zaman’ın buradan uzaklaşmasına neden oldu; o Kamerü’z-Zaman ki, bir saat bile benim yanımdan ayrılmaya katlanamazdı! Ama nasıl oluyor da tılsımı da birlikte götürmüş oluyor? Ah! Uğursuz tılsım, sen bizim felaketimizin nedenisin. Ve sen, ey alçak Marzavan, böyle lanetli bir şeyi bana armağan ettiğin için Allah seni kahretsin” demiş.</p>

  <p>Ama, Sitti Büdur, iki gün geçip de kocasının dönmediğini görünce, aynı koşullar içinde olabilecek bütün kadınların yaptığı gibi şaşıracak yerde; felaket karşısında, kendi cinsiyetindeki kadınların genellikle yoksun bulunduğu bir dayanıklılık göstermiş. Bu kaybolma konusunda ihanete uğramak ya da köleler tarafından kötülük görmek kaygısıyla hiç kimseye bir şey söylememiş; acısını bağrına gömmüş; ve kendisine hizmet eden genç cariyeye, bu konuda konuşmasını yasaklamış. Sonra, kendisinin Kamerü’z-Zaman’a benzeyişinin ne denli eksiksiz olduğunu bildiğinden, hemen kadın giysilerini terk ederek sandıktan Kamerü’z-Zaman’ın giysilerini çıkarmış ve onları giymeye başlamış.</p>

  <p>İlkin boyuna tam uyan ve boynunu açık bırakan, çizgili, güzel bir giysiyle donanmış; sonra kabzası, üzerine yakut kakılmış yeşim taşından bir hançer takılı altın iplikle örülmüş bir kemer kuşanmış; başına da çok renkli ipekten bir poşu sarmış, bunu deve torununun yününden yapılmış üç katlı yumuşak bir alınlıkla sıkıştırmış; ve bu hazırlıkları yaptıktan sonra, eline bir kamçı almış; göğsünü şişirmiş, genç kölesine de sırtından çıkardığı giysileri giymesini ve ardından yürümesini buyurmuş. Böylece herkesin, kölesini görünce “Bu Sitti Büdur’dur!” diyebileceği koşulları sağlamış. Bunu izleyerek çadırdan çıkmış ve yola koyulma emri vermiş.</p>

  <p>Sitti Büdur, Kamerü’z-Zaman’ın kılığına bürünerek ardında muhafızlarıyla yola çıkmış; beş gün sonra deniz kıyısında kurulu bir kentin kapısına gelinceye kadar gece gündüz yolculuk etmiş. Bunun üzerine orada, kentin kapısı önüne, çadır kurdurmuş; ve “Bu kent hangi kenttir?” diye sorunca, kendisine “Abanoz Adaları’nın başkentidir!” yanıtını vermişler. “Peki buranın hükümdarı kimdir?” diye sorunca da “Şah Armanus’tur!” demişler. “Çocuğu var mı?” diye sormuş; “Sadece bir kızı vardır, ülkenin en güzel bakiresi olan bu kızın adı da Hayatü’n-Nüfus’tur!<a href="../Text/dipnot.xhtml#Footnote0147" id="Feedback0147"><sup>[147]</sup></a>” demişler.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama iki yüz dokuzuncu gece olunca, demiş ki:</i></p>

  <br/>

  <p>“... ülkenin en güzel bakiresi olup adı Hayatü’n-Nüfus’tur!” demişler.</p>

  <p>Bunun üzerine Sitti Büdur, oraya geldiğini bildirmek üzere bir mektup yazarak bunu bir ulakla Şah Armanus’a göndermiş; ve bu mektupta da adını Haledan ülkesinin hükümdarı Şah Şehriman’ın oğlu Kamerü’z-Zaman olarak belirtmiş.</p>

  <p>Şah Armanus bu haberi alınca, kudretli Şah Şehriman ile her zaman iyi ilişkiler içinde olduğundan, Emir Kamerü’z-Zaman’ı ülkesine gelmiş olmasından dolayı onurlandırarak mutlulanmak istemiş. Ve hemen sarayının başlıca kişilerinden oluşmuş bir maiyet, alayı hazırlayarak çadır kurulan yere gidip Sitti Büdur’u bulmuş; ve onu bir dost şahın oğluna gösterdiğini sandığı saygınlık ve onurla karşılaşmış. Ve Büdur, kararsızlık göstererek kendisine sarayda bir daire ayrılması bakımından zarafetle yapılan öneriyi kabul etmemeye çalışmışsa da, şah onu ikna etmiş ve birlikte törenle kente dönmüşler. Ve üç gün süreyle ve görülmedik bir şaşaayla tüm sarayda harika şölenler verilmiş.</p>

  <p>Ve ancak o zaman, Şah Armanus Sitti Büdur ile buluşarak onunla yolculuğu üzerinde konuşmuş ve bu yolculuğun nedenini sormuş. Oysa, o gün, her zaman Kamerü’z-Zaman’ın kılığıyla görünen Sitti Büdur, sarayın hamamına gitmiş bulunuyormuş; ve orada herhangi bir tellakın hizmetini kabul etmek istememiş. Ve hamamdan öylesine şaşılacak kertede güzel ve parıldayarak çıkmış ve bu delikanlı görünüşü altında çekiciliği öylesine doğaüstü hale gelmiş ki, herkes, o geçerken soluğunu tutuyor ve Yaradan’a şükürler ediyormuş.</p>

  <p>Şah Armanus da gelip Sitti Büdur’un yanıbaşına oturmuş ve uzun bir süre onunla görüşmüş. Ve güzelliğinin ve sözgenliğinin öylesine etkisinde kalmış ki, ona “Oğlum, gerçekte, seni Tanrı benim ülkeme yaşlılık günlerimde avuntu olasın ve tahtımı devredeceğim oğlumun yerini tutasın diye göndermiş olacak! Benim tek kızım olan Hayatü’n-Nüfus ile evlenerek bu avuntuyu bana bağışlamak ister misin? Dünyada hiç kimse senden fazla onun bahtına hükmetmeye ve güzelliğine layık değildir! Ergenlik yaşına ancak erişti; çünkü geçen ay on beşini yeni doldurdu. Senin soluduğunu görmesini istediğim hoş bir çiçektir! Onu kabul et, oğlum; yaşım ağır devlet yükünü kaldırmama artık izin vermediği için hemen senin lehine tahttan çekileyim!” demiş.</p>

  <p>Birdenbire ortaya çıkan bu öneri ve bu cömert teklif, Büdur Hatun’un canını çok sıkmış. İlkin onu tedirgin eden sıkıntısını açığa vurmamak için ne yapacağını bilememiş; ve gözlerini yere indirerek biraz düşünmüş ve alnında buz gibi ter belirmiş. Kendi kendine düşünerek “Şayet ona, Kamerü’z-Zaman olarak, halen Sitti Büdur ile evli bulunduğumu söylersem; bana, Kitap’ın dört eş edinilmesini meşru gördüğünü söyleyecek, cinsiyetim üzerine gerçeği söyleyecek olsam, bu kez kendisiyle evlenmem için beni zorlayacak; veya haber herkesçe öğrenilecek ve ben büyük bir utanca düşeceğim; bu babaca önerisini reddedersem, sevecenliği bana karşı vahşi bir nefrete dönüşecek; ve bu kez sarayından ayrılınca, beni yok etmek için tuzaklar kurdurma yoluna gidecek. İyisi mi, ben onun önerisini kabul edeyim, gerisini baht yoluna koysun! Geleceğin bağrında neler saklı olduğunu kim bilebilir? Her durumda, hükümdar olunca, dönüşünde Kamerü’z-Zaman’a bırakmak için büyük bir ülkeye sahip olmuş bulunacağım. Ama eşim olacak genç Hayatü’n-Nüfus ile sözleşme yapılması sorununa gelince, bunun da bir yolunu bulmak için düşüneceğim” demiş.</p>

  <p>Bunun üzerine başını kaldırmış ve şaha, alçakgönüllülüğünü ve saf bir delikanlıda doğal olduğunu düşündüren, yüzünün kızarmasını önleyemeyerek “Ben şahının en küçük dileğini bile duyarak ona itaat ettiği yanıtını veren söz dinler oğluyum!” diye yanıtlamış.</p>

  <p>Bu sözleri duyan Şah Armanus, ferahlığın son sınırına ulaşmış ve evlenme merasiminin aynı gün olmasını istemiş. İşe, tüm emirlerin, ileri gelenlerin ve önemli memurlar ile mabeyincilerin önünde, Kamerü’z-Zaman lehine tahttan feragat ettiğini bildirmekle başlamış; ve bu haberi tellallarla tüm kente ve ülkesinin her yanına ulaklar göndererek tüm halka duyurmuş.</p>

  <p>Bunun üzerine kentte ve sarayda göz açıp kapayasıya kadar geçen bir süre de görülmedik bir şenlik düzenlenmiş; sevinç çığlıkları ve davul ve zurnalarla yeni şah ile Hayatü’n-Nüfus’un evlilik sözleşmeleri yazılmış.</p>

  <p>Akşam olunca, yaşlı sultan hanım “Lu-lu-lu” diye sevinç çığlıkları atan kadınlarla çevrili olarak genç evli Hayatü’n-Nüfus’u Sitti Büdur’un dairesine götürmüş; çünkü onu her zaman Kamerü’z-Zaman yerine koyuyorlarmış. Ve Sitti Büdur, genç şah görünümü altında, eşine doğru incelikle ilerleyerek, ilk kez olarak, yüzündeki peçeyi kaldırmış.</p>

  <p>Bunun üzerine orada bulunan herkes, bunca güzel olan çifti görünce, öylesine büyülenmişler ki, arzu ve heyecandan sararıp solmuşlar.</p>

  <p>Merasim bitince, Hayatü’n-Nüfus’un annesi ve tüm yanındakiler, binlerce mutluluk dileğinde bulunduktan ve tüm meşaleleri tutuşturduktan sonra, yavaşça çekilmişler ve yeni evlileri zifaf odasında yalnız bırakmışlar...</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz onuncu gece olunca, söze başlamış:</i></p>

  <br/>

  <p>Yeni evlileri zifaf odasında yalnız bırakmışlar.</p>

  <p>Sitti Büdur, genç Hayatü’n-Nüfus’un taptaze görünümüyle büyülenmiş ve ürkek iri siyah gözleriyle, saydam teniyle, tül altındaki çocuksu küçük göğüsleriyle gerçekten arzulanır olduğuna hükmetmiş. Ve Hayatü’n-Nüfus kocası tarafından beğenildiğini anlayarak gizlediği heyecanıyla titremesine karşın mahcup gülümsemiş; ve örtüleri ve ziynetleri altında güçlükle kıpırdamaya çalışarak gözlerini yere dikmiş.</p>

  <p>O da her şeye karşın, ona saraydaki en güzel kızlardan da kusursuz görünen tüysüz yanaklı delikanlının üstün güzelliğini ayırt etmiş. Kocasının yavaşça yanına yaklaşıp halı üzerindeki büyük şiltede yanına oturduğunu görünce de, ruhunda bir şeylerin kıpırdadığını duyumsamış.</p>

  <p>Sitti Büdur küçük kızın minik ellerini ellerine almış; yavaşça eğilip ağzını öpmüş. Hayatü’n-Nüfus bu tatlı öpüşü geri çevirme yürekliliğini gösterememiş, ama gözlerini tümüyle kapayarak derin bir mutlulukla iç geçirmiş. Sitti Büdur da onu kolunun üzerine yatırmış, başını göğsüne yaslayıp hafif bir sesle bir ninni söylemeye başlamış; çocuk da yavaş yavaş, dudaklarında mutlu bir gülüşle uyuyakalmış.</p>

  <p>Bunun üzerine Sitti Büdur üstündeki giysileri ve ziynetleri çıkararak onu yatırmış ve kollarına alarak yanına uzanmış. Ve ikisi birlikte böylece sabaha kadar uyumuşlar.</p>

  <p>Hemen hemen tüm giysileri, hatta kavuğu üzerinde olduğu halde yatağa yatmış bulunan Sitti Büdur, uyanır uyanmaz, daha önce foyası ortaya çıkmasın diye birçok kez gizlice yıkanmış bulunduğundan, çabucak kısa yoldan bir aptes aldıktan sonra hükümdarlık giysileriyle donanmış ve tüm sarayın saygılarını kabul etmek, işleri düzenlemek, kötülükleri cezalandırmak ve atama ve işten el çektirme işlemlerini yerine getirmek üzere Adalet Sarayı’na gitmiş. Acele gördüğü bu işlerin dışında, gümrük resimlerini, vergileri kaldırmış, mahpusları affetmiş ve askerlere, halka ve camilere büyük paralar dağıtmış. Tüm yeni uyrukları onu çok sevmişler ve refahı ve uzun ömrü için dualarda bulunmuşlar.</p>

  <p>Şah Armanus ile eşine gelince, kızları Hayatü’n-Nüfus’tan haberler almak üzere çabucak onun yanına koşmuşlar; ve ona kocasının kendisine nazik davranıp davranmadığını ve çok yorgun olup olmadığını sormuşlar; çünkü birdenbire en önemli sorun üzerinde konuşmak istemiyorlarmış. Hayatü’n-Nüfus onlara “Kocam harikaydı! Beni ağzımdan öptü, kollarına aldı; söylediği şarkıların yumuşak havasında uyuyup kalmışım! Ah! Ne kadar nazikti bilseniz!” diye yanıtlamış. Bunun üzerine Armanus, ona “Aranızda geçenler sadece bunlar mıydı, kızım?” diye sorunca; “Elbette!” diye cevap vermiş. Annesi “Öyleyse tam olarak soyunmadın, değil mi?” diye sorunca “Hayır!” diye cevap vermiş. Bunu duyan ana babası birbirlerinin yüzüne bakmışlar, ama bir şey söylememişler sonra da oradan uzaklaşmışlar. Ve bunların durumu da işte böyleymiş.</p>

  <p>Sitti Büdur’a gelince, bir kez işlerini gördükten sonra, Hayatü’n-Nüfus’u bulmak üzere dairesine dönmüş ve ona “Annen, baban gelip sana ne sordular güzelim?” diye sormuş; o da “Bana niçin soyunuk bulunmadığımı sordular!” diye yanıt vermiş. Büdur “Sorun buysa, sana yardım edeyim de hemen soyun” demiş. Ve teker teker, tenindeki gömleğine kadar, tüm giysilerini soymuş ve onu çırçıplak kollarına almış ve onunla birlikte yatağa uzanmış.</p>

  <p>O zaman, yavaşça, Büdur, çocuğun güzel gözlerine bir öpücük kondurmuş ve ona “Hayatü’n-Nüfus, kuzucağız, söyle bana, sen erkekleri çok sever misin?” diye sormuş. O da “Saraydaki haremağalarından başkasını görmedim ki! Zaten onlar da yarı erkek sayılır! Tam erkek sayılmaları için acaba neleri eksik?” diye yanıtlamış. Büdur da “Sende eksik olan şey, gözümün nuru!” demiş. Hayatü’n-Nüfus şaşarak “Bende eksik olan mı? Allah aşkına bende ne eksik var ki?” diye sormuş. Büdur da “Bir parmak!” diye yanıt vermiş.</p>

  <p>Bu sözleri duyan küçük Hayatü’n-Nüfus, dehşet içinde, boğuk bir çığlık koparmış ve örtünün altından iki elini çıkararak parmaklarını aralamış ve onlara korkuyla açılmış gözleriyle bakmış. Ama Büdur onu bağrına basmış ve saçlarını öperek “Vallahi! Ya Hayatü’n-Nüfus, ben sadece şaka yaptım!” demiş. Ve tam olarak sakinleşinceye kadar onu öpmeyi sürdürmüş. Bunun üzerine kız ona “Kibar sevgilim, beni öp!” demiş. Hayatü’n-Nüfus taze dudaklarını Büdur’un dudaklarına yaklaştırmış ve ikisi birlikte böylece kucak kucağa, sabaha kadar uyumuşlar.</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz on birinci gece olunca, demiş ki:</i></p>

  <br/>

  <p>... ve ikisi birlikte, böylece kucak kucağa, sabaha kadar uyumuşlar. O vakit, Büdur, ülkesinin işlerini görmek üzere dışarı çıkmış; Hayatü’n-Nüfus’un anası ile babası da kızlarından haber almak üzere içeri girmişler.</p>

  <p>Şah Armanus, ilkin “E, çocuğum, Tanrı seni korusun! Görüyorum ki hâlâ örtü altındasın! Sanırım çok incinmedin?” diye sormuş. O da “Yo, kesinlikle! Güzel kocamın kolları arasında çok rahattım, bu kez beni tüm olarak soydu ve bedenimin her yanını hoş öpücüklerle öptü. Ya Allah! Ne kadar güzeldi bu öpüşler! Her yanımda karıncalanmalar ve titreyişler duydum! Ama bir aralık bana bir parmağımın noksan olduğunu söyleyince çok korktum! Ama şaka yapıyormuş sadece! Okşayışları da bana çok zevk verdi; ellerinin çıplak derimde öylesine tatlı dokunuşları vardı ki! Ve dudaklarımın üzerindeki dudakları öylesine sıcak ve doluydu ki, kendimden geçerek ve kendimi cennette sanarak sabaha kadar uyudum!” diyerek yanıtlamış.</p>

  <p>Bunun üzerine annesi “Ama mendillerin nerede? Çok kan yitirdin mi, sevgili çocuğum?” diye sormuş. Genç kız da, şaşırarak “Hiçbir şey yitirdiğim falan yok!” cevabını vermiş.</p>

  <p>Bu sözleri duyan ana babası, umutsuzluğun sınırında, elleriyle yüzlerine vurmuşlar ve “Ne utanç, ne felaket Yarabbi! Kocan bizi neden küçümsüyor ve seni niye bu kadar hor görüyor?” diye haykırmışlar.</p>

  <p>Sonra şah, yavaş yavaş büyük bir öfkeye kapılmış, oradan ayrılırken, küçük kızının da duyacağı şekilde, karısına, oldukça yüksek bir sesle “Eğer bu gece de Kamerü’z-Zaman, kızımın bekâretini alarak görevini yerine getirmez ve böylece hepimizin onurunu kurtarmazsa, onun bu hakaretlerini cezalandırmanın bir yolunu bulacağım! Bağışladığım tahttan indirdikten sonra, saraydan kovacağım. Gazabımın şiddetiyle daha ne gibi müthiş cezalar da veririm bilinmez!” demiş. Bu sözleri söyledikten sonra, Şah Armanus, burnu ayaklarına kadar uzamış olan karısı da kendisini izleyerek büyük bir üzüntüye kapılan kızının odasından dışarı çıkmış.</p>

  <p>Böylece, gün geçip gece olunca, Sitti Büdur, Hayatü’n-Nüfus’un odasına girmiş ve onu kederlerle kahrolmuş, başını yastıkların altına sokarak hıçkırırken görünce, yanına yaklaşmış, alnından öpmüş, gözyaşlarını silip derdinin nedenini sormuş; Hayatü’n-Nüfus da heyecanlı bir sesle “Ey sevgili efendim, babam sana bağışladığı tahtı geri almak ve seni saraydan kovmak istiyor; ve daha neler yapmak istiyor, bilmem! Bütün bunların nedeni de senin bekâretimi almak, böylece ırkının ve kendisinin onurunu kurtarmak istememen! Ve ben sevgili efendim, bunları sana almak zorunda olduğun şeyi ille de alasın diye söylemiyorum; sadece seni tehdit eden bu tehlikeden kurtarmak istiyorum. Çünkü bütün gün, babamın sana karşı tasarladığı intikamı düşünerek ağlamaktan başka bir şey yapmadım. Ah! Ne olursun, bekâretimi al benim, böylece annemin dediği gibi beyaz mendilleri kana bulayayım! Sana tüm varlığımla inanıyorum ve bedenimi ve ruhumu ellerine teslim ediyorum! Bu konuda ne yapmam gerekiyorsa, buna sen karar vereceksin!” demiş.</p>

  <p>Bu sözleri duyunca, Sitti Büdur kendi kendine “Artık zamanı geldi! Artık yapacak başka şey yok! Tanrı’ya güveniyorum!” diye düşünmüş. Genç kız da “Gözümün nuru, beni çok seviyor musun?” diye sormuş. Kız da “Cenneti sevdiğim kadar!” demiş. Büdur onu ağzından öpmüş ve ona “Daha ne kadar?” diye sormuş. Kız, öpüşün etkisiyle titreyerek “Bilmiyorum! Ama pek çok!” diye yanıt vermiş. Bunu duyunca yeniden “Madem ki beni bu kadar seviyorsun; eğer senin kocan olacak yerde erkek kardeşin olsaydım, bundan mutlulanır mıydın?” diye sormuş. Çocuk, ellerini çırpmış ve “Mutluluktan ölürdüm!” yanıtını vermiş. Büdur “Ve eğer, güzelim, ben erkek kardeşin değil de, kız kardeşin olsaydım; genç bir erkek olacağıma senin gibi genç bir kız olsaydım, beni hâlâ sever miydin?” diye sorunca, Hayatü’n-Nüfus “Daha da fazla, çünkü birbirimizden hiç ayrılmaz, seninle her zaman birlikte olur, her zaman seninle birlikte oynar, seninle aynı yatakta yatardım!” demiş. Bunun üzerine Büdur, genç kızı kendine doğru çekmiş, gözlerini öperek kapatmış ve ona “Pekâlâ Hayatü’n-Nüfus, bir sırrı saklayarak beni sevdiğini kanıtlayabilir misin?” demiş. Genç kız “Seni sevdiğime göre, bu çok kolay!” diye haykırmış.</p>

  <p>Bunun üzerine Büdur çocuğu kollarına almış ve ikisi solukları kesilesiye kadar öpüşmüşler; sonra Büdur ayağa kalkmış “Bak bana Hayatü’n-Nüfus ve bundan böyle kız kardeşim ol!” demiş.</p>

  <p>Ve aynı zamanda ivedi bir davranışla üzerindeki giysiyi, boynundan kemerinin olduğu yere kadar yarı yarıya açmış; tepeleri gülleriyle taçlanmış iki gözalıcı memeyi dışarı uğratmış; sonra da “Sevgilim, ben de senin gibi kadınım, görüyorsun! Şayet erkek kılığına bürünmüşsem, bu son derecede garip bir serüvenden dolayıdır; ve ben bu serüveni vakit geçirmeden sana anlatacağım!” demiş.</p>

  <p>Sonra yeniden oturmuş, genç kızı dizlerine almış ve ona tüm öyküsünü, başından sonuna kadar anlatmış. Ama onu burada tekrarlamanın yararı yok.</p>

  <p>Küçük Hayatü’n-Nüfus bu öyküyü işitince, hayranlığın sınırlarına ulaşmış. Sitti Büdur’un kucağına oturup göğsüne yaslanmışken, çenesini küçük ellerine alarak ona “Ey kız kardeşim, sevgilin Kamerü’z-Zaman’ın dönüşünü beklerken, seninle birlikte ne kadar tatlı bir yaşam süreceğiz! Tanrı onun gelişini çabuklaştırsın da mutluluğumuz tamamlansın!” demiş. Büdur da ona “Tanrı dileğini işitmiştir, kız kardeşim; ben de seni ona ikinci eş olarak vereceğim ve üçümüz birlikte ne kadar tatlı bir yaşam süreceğiz!” demiş. Sonra uzun süre kucaklaşmışlar ve birlikte binlerce oyun oynamışlar ve Hayatü’n-Nüfus, Sitti Büdur’da bulduğu güzelliğin ayrıntılarına şaşmış kalmış. Memelerini ellerine almış ve “Ey kız kardeşim, göğüslerin ne kadar güzel! Bak! Benimkilerden daha büyük! Benimkilerse, bak ne kadar küçük! Acaba büyürler mi?” diyormuş. Sonra Büdur’un her tarafını yokluyor ve bulduğu şeyler üzerine sorular soruyormuş; Büdur da, binlerce öpücük arasında, büyük bir açıklıkla sorduklarını yanıtlıyormuş; ve Hayatü’n-Nüfus “Ya Allah! Şimdi anlıyorum! Beni kölelere ‘<i>Bu</i> neye yarar? <i>Şu</i> neye yarar?’ diye sorarken düşünebiliyor musun? Bu durumda göz kırparlar ve bana hiçbir yanıt vermezlerdi! Kimileri de, damak çatlatırlar, ama yanıt veremezlerdi! Ben de, öfkemden, yüzlerini tırmalar ve gittikçe sesimi yükselterek ‘Söyle bana <i>şu</i> neye yarar?’ diye haykırırdım; o zaman annem koşar gelir; durumu sorunca, tüm köleler ‘Bizi <i>şunun şunun</i> neye yaradığını açıklamaya zorlamak için haykırıyor!’ derlerdi. O zaman sultan annem, aşağılamanın sınırına ulaşarak pişmanlık göstermeme karşın, küçük kıçımı açtırır ve ‘İşte <i>bu</i> buna yarar!’ diyerek kızgınlıkla kaba etlerime vururdu; ben de <i>şunun</i> ya da <i>şunun</i> ancak kaba etlerime dayak atılacağı anlamına geldiğini öğrenirdim; ve bu iş böyle sürer giderdi” demiş.</p>

  <p>Sonra ikisi birlikte binlerce çılgınlıklar yapmışlar; öyle ki sabah olunca Hayatü’n-Nüfus’un öğrenmedik hiçbir şeyi kalmamış; ve artık tüm narin organlarının ne denli hoş işlevleri olduğunun bilincine varmış...</p>

  <br/>

  <p><i>Anlatısının burasında Şehrazad, sabah olduğunu görmüş ve yavaşça susmuş.</i></p>

  <p><i>Ama iki yüz on ikinci gece olunca, demiş ki:</i></p>

  <br/>

  <p>... ve artık tüm narin organlarının ne denli hoş işlevleri olduğunun bilincine varmış.</p>

  <p>O sırada, ana babanın içeri girme saatleri yaklaştığından, Hayatü’n-Nüfus Büdur’a “Kardeşim, gelip bana durumu ve bekâretimin giderildiğinin kanıtı olan kanı sorunca anneme ne diyeyim?” diye sormuş. Büdur da gülmüş ve “Bu iş kolay!” demiş. Ve gizlice gidip bir piliç bulmuş, onu boğazlayıp kanını genç kızın kalçalarına ve mendillerine bulamış ve ona “Onlara bunları göster, yeter! Çünkü âdet orada biter ve daha derinleri araştırmaya izin vermez!” demiş. Kız ona “Kardeşim, ama onu sen kendin örneğin parmağını kullanarak niçin gidermiyorsun?” diye sorunca; Büdur “Ama, gözümün nuru, ben seni, daha önce söylediğim gibi, Kamerü’z-Zaman için saklıyorum!” diye yanıt vermiş.</p>

  <p>Bu yanıt Hayatü’n-Nüfus’u tam anlamıyla doyurmuş; ve Sitti Büdur adalet dağıtmak üzere işinin başına gitmiş.</p>

  <p>O sırada kızlarının yanına şah ile sultan girmişler; şah yapılacak şey yerine getirilmemişse, kızına ve eşine öfkeden patlamaya hazırmış. Ama kanı ve kana bulanmış kalçaları görünce, ikisi de ferahlamış, çok sevinmişler ve dairenin tüm kapılarını açmışlar. Bunu gören bütün saray kadınları içeri girmiş, sevinç çığlıkları atmışlar ve zafer “Lu-lu-lu”ları çağırmışlar; ve annesi, gururun sınırına ulaşarak, kanlı mendilleri bir kadife yastık üzerine koymuş ve ardında bir mevkip oluşturarak haremde dönüp durmuş. Böylece herkes mutlu olayı öğrenmiş; şah da, büyük bir şenlik yaparak fakirler için hatırı sayılır miktarda koyun ve torun deve kurban etmiş.</p>

  <p>Sultan hanıma ve çağrılılara gelince, genç Hayatü’n-Nüfus’un yanına dönmüşler ve her biri ağlayarak iki gözünün arasından öpmüşler ve onunla akşama kadar bir arada kalmışlar; sonra onu hamama sokup soğuk almasın diye iyice sarıp sarmalamışlar.</p>

  <p>Sitti Büdur’a gelince, her gün Abanoz Adaları tahtına oturmayı ve onun her zaman erkek olduğunu sanan uyruklarına kendini sevdirmeyi sürdürmüş ve ömrünün uzun olması hakkında dualar almış. Ama, akşam olunca, gidip mutlulukla genç dostu Hayatü’n-Nüfus’u bulur ve onu kollarına alarak birlikte yatağa uzanırmış. Ve ikisi birlikte, sabaha kadar karı koca gibi sarmaşıp her türlü çılgınca eğlenceler ve incelikli oyunlarla oyalanırlar; sevgilileri Kamerü’z-Zaman’ın dönüşünü bekler dururlarmış. Ve işte herkesin durumu böyleymiş.</p>

  <p>Kamerü’z-Zaman’a gelince, onun durumu da şöyle: Kendisi, Batı ülkelerinden gelmiş olan konuktan hoşlanmıyor ve pasaklı kişilerin işgal ettiği kentin duvarları dışında yapılmış iyi yürekli Müslüman bahçıvanın evinde kalıyormuş. Babası Şehriman Şah da, Haledan ülkesinde, ormanda, kanlı organları gördükten sonra, artık sevgili oğlu Kamerü’z-Zaman’ın yitip gittiğinden kuşku duymamış; ve gerek kendisi, gerekse tüm ülkesi yasa bürünmüş; bir kabir yaptırıp kendini buraya kapatarak çocuğunun ölümüne sessizce ağlar olmuş.</p>

  <p>Ve kendi bakımından, Kamerü’z-Zaman da, onu oyalamak için elinden geleni yapan ve onu Abanoz Adaları’na götürecek geminin gelmesini bekleterek umutlandıran yaşlı bahçıvanın arkadaşlığına karşın, kederle yaşıyor ve geçmiş zamanı acıyla anıyormuş.</p>

  <p>Böylece, günün birinde, bahçıvan âdeti üzre, konuğunu alıp götürmeye razı olacak gemi bulmak maksadıyla liman yöresinde dolaşmaya gitmişken; Kamerü’z-Zaman da bahçede mahzun oturmuş, kuşların oynaşmalarına bakarak şiirler söylerken; dikkatini birdenbire iki büyük kuşun kaba seslerle haykırışı çekmiş. Başını bu seslerin geldiği ağaca doğru kaldırmış ve gagalar, pençeler ve kanatlarla girişilmiş müthiş bir çarpışmaya tanık olmuş. Ama birdenbire tam önüne kuşlardan birinin yaşamını tüketerek düştüğünü görmüş; galip gelen kuş da uçup uzaklaşmış.</p>

  <p>Ama, aynı anda, yakındaki bir ağaca tünemiş ve çarpışmayı görmüş olan daha büyük iki kuş, ölen kuşun yanına gelip biri ölü kuşun başına, öteki de ayaklarının olduğu tarafa konmuş; sonra ikisi birlikte başlarını kederle eğmişler ve açıkça ağlamaya başlamışlar.</p>

  <p>Bunu gören Kamerü’z-Zaman son kertede duygulanmış ve eşi Sitti Büdur’u düşünmüş; ve kuşların gözyaşlarından etkilenerek o da aynı şekilde ağlamaya koyulmuş.</p>

  <p>Bir süre geçtikten sonra, Kamerü’z-Zaman, iki kuşun pençeleri ve gagalarıyla bir çukur kazdıklarını ve ölü kuşu buraya gömdüklerini görmüş. Sonra uçup gitmişler ve bir süre geçtikten sonra, yine çukurun olduğu yere gelmişler; ama bu kez biri kanatlarından, öteki ayaklarından tutarak kendilerinden kaçıp kurtulmak için büyük gayret gösteren ve korkunç çığlıklar koparan katil kuşu da birlikte getirmişler. Onu, kaçmasına izin vermeden, ölü kuşun kabrinin üzerine yatırmışlar ve birkaç sert gaga darbesiyle, işlediği cinayetin öcünü almak üzere karnını yarmışlar; bağırsaklarını çıkarmışlar ve onu acıyla toprak üzerinde çırpınırken bırakıp gitmişler...</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama iki yüz on altıncı gece olunca, demiş ki:</i></p>

  <br/>

  <p>...Ve onu acıyla toprak üzerinde çırpınırken bırakıp çekip gitmişler.</p>

  <p>Hepsi o kadar! Ve Kamerü’z-Zaman, böylesine olağanüstü bir gösteriyi görmekle şaşkınlıktan hareketsiz kalmış. Kuşlar uçup gittikten sonra, merak ederek öldürülen suçlu kuşun yatmakta olduğu yere yaklaşmış ve kuşun ölüsüne bakarken, delinmiş olan kursağının ortasında dikkatini çeken kırmızı bir cismin parıldamakta olduğunu görmüş. Eğilip onu eline alınca, heyecandan düşüp bayılmış çünkü bu, Sitti Büdur’un akik tılsımı imiş.</p>

  <p>Yeniden kendine geldiği zaman, bunca kaygı, üzüntü, yerinme ve acıya neden olan değerli tılsımı göğsüne bastırmış ve “Tanrı’dan umarım ki, bu bir mutluluk muştusu ve bunu bulduğum gibi sevdiceğim Büdur’u da aynı şekilde bulacağımın bir alametidir!” diye haykırmış. Sonra tılsımı öpüp alnına koymuş; sonra onu yeniden yitirmenin tüm tehlikesini önlemek için bir parça beze sararak kolunun çevresine bağlamış. Ve sevinçten sıçramaya başlamış.</p>

  <p>Sakinleştiği zaman, iyi yürekli yaşlı bahçıvanın, kendisinden, yaprak açmayan ve meyve vermeyen bir keçiboynuzu ağacını köklemesini rica ettiğini anımsamış. Beline bir kenevir kuşak bağlamış; giysisinin yenini kıvırmış; eline bir balta ve bir küfe alarak ve hemen işe koyularak yaşlı ağacın köklerini büyük darbelerle sökmeye başlamış. Ama birdenbire gerecin demirinin sert bir madensi cisme çarptığını işitmiş ve toprağın altından gelen boğuk bir gürültü duymuş. O zaman hızlı hızlı toprağı ve taşları ayıklamış ve ortaya büyük bronz bir levha çıkmış; bunu hemen olduğu yerden kaldırmış ve bir merdiven görmüş. Bu, taştan on basamaklık bir merdivenmiş. Tanrı rızası için söylenen “Lâ ilâhe İll-Allah” sözlerini söyledikten sonra; çabucak merdivenden aşağı inmiş; kendisini çok eskilerde Âd ve Semud zamanında yapılmış dört köşe geniş bir mahzende bulmuş; ve bu tonozlu büyük mahzende her bir yana çok büyük bir düzenle sıralanmış müthiş büyüklükte yirmi küp görmüş. Birinci küpün kapağını açınca ağzına kadar kızıl altın külçeleriyle dolu olduğunu görmüş; bunun üzerine ikinci küpün kapağını açmış, bunu da ağzına kadar altın tozuyla dolu bulmuş. Sonra geri kalan on sekiz küpü açarak bunların da birbiri ardından külçe ve toz altınlarla dolu olduğunu görmüş.</p>

  <p>Kamerü’z-Zaman, şaşkınlıktan kurtulur kurtulmaz mahzenden çıkmış; levhayı yerine oturtmuş, işini tamamlamış, bahçıvana yardım ettiği zaman öğrendiği şekilde ağaçları sulamış ve akşam olup yaşlı dostu dönünceye kadar işini sürdürmüş.</p>

  <p>Bahçıvan geldiğinde ilk yaptığı şey, Kamerü’z-Zaman’a hayırlı haberi vermek olmuş. Ve gerçekten ona “Evladım, yakında Müslüman ülkelerine döneceğini sana bildirmekle sevinç duymaktayım. Gerçekten, zengin tacirler tarafından kiralanmış ve üç gün içinde yelken açacak bir gemi buldum; kaptanıyla konuştum; sana Abanoz Adaları’na kadar yolculuk olanağı sağlamayı kabul etti” demiş. Kamerü’z-Zaman buna çok sevinmiş ve bahçıvanın elini öperek ona “Babacığım, sen bana bu iyi haberi verdiğin gibi, ben de sana kendimce, seni sevindirecek bir başka haber vereceğim...”</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama iki yüz on dokuzuncu gece olunca, demiş ki:</i></p>

  <br/>

  <p>“Seni sevindirecek bir başka haber vereceğim. Her ne kadar bu çağın insanlarının açgözlülüğü sende olmasa da ve yüreğin tüm hırslardan arınmış bulunsa da!.. Sadece benimle bahçeye kadar gelmek zahmetine katlan; babacığım, sana, merhametli Tanrı’nın yolladığı büyük serveti göstereyim!” demiş.</p>

  <p>Bunun üzerine bahçıvanı kökünü söktüğü keçiboynuzu ağacının büyüdüğü yere götürmüş, büyük levhayı kaldırmış; şaşkın ve korkmuş olmasına karşın, onu merdivenlerden mahzene indirmiş ve onun gözleri önünde külçe ve toz halinde altınla dolu küpleri açmış. Yaşlı bahçıvan, ağzı bir karış açık, kollarını göğe kaldırmış, her küp açıldıkça, gözlerini dört açarak “Ya Allah! diye haykırmış. Sonra Kamerü’z-Zaman ona “İşte konukseverliğini Tanrı böyle bir armağanla karşıladı” demiş. “Düşmandan korunmak için, yabancı da olsa, sana elini uzatan birini koruduğundan ötürü aynı elin yardımıyla evine altınlar aktığını görüyorsun! Bu, güzellik ve sevecenlikle renklenmiş eylemleri seven Baht’ın bir cilvesidir!” diye eklemiş.</p>

  <p>Bu sözleri duyan yaşlı bahçıvan, tek bir söz söylemeksizin, ağlamaya koyulmuş; ve gözyaşları sessizce uzun sakalı üzerinden göğsüne kadar kaymış; sonra biraz konuşabilmiş ve “Evladım, benim bir yaşlı kişi, bunca altını ve zenginliği neylesin? Aslında, fakirim ben, ama mutluluğum bana yeter; ve sen bana kefen almak için bir veya iki dirhem vermek istersen, mutluluğum tamamlanır. Yalnız başıma ölürken, onu yanıma koyarım; yoldan geçen merhametli biri, kıyamet günü için onu sırtıma geçirir!” demiş.</p>

  <p>Ve bu kez ağlamak sırası Kamerü’z-Zaman’a gelmiş. Sonra da yaşlı adama “Ey bilgelik sahibi babacığım, ey elleri kokulu şeyh, sakin yıllarını geçirdiğin kutsal yalnızlık, senin gözünde Âdem’in tohumundan gelenlerin eylemlerini haklı haksız, doğru yanlış diye ayıran yasaları silmiş! Ama ben hemen hırslı fanilere dönüyor ve onları yöneten yasaları unutmam gerektiğini, yoksa yutulup gideceğimi düşünüyorum! Bu altın, babacığım, Tanrı nezdinde bu toprak senin olduğuna göre bütünüyle senindir! Ama istiyorsan, paylaşırız! Yarısını ben alırım, öbür yarısını da sen! Yoksa, kesinlikle hiçbir şey almam!” demiş.</p>

  <p>Bunun üzerine yaşlı bahçıvan “Oğlum, annem beni, doksan yıl önce burada doğurdu; o öldü, sonra da babam öldü. Tanrı’nın gözü adımlarımı izledi, durdu; ve ben bu bahçenin gölgeliklerinde ve doğal ırmağının kenarında büyüdüm. Bu bahçeyi ve bu ırmağı severim yavrum ve bu fısıldayan yaprakları, bu güneşi, gölgenin özgürlükle uzandığı ve tanındığı bu ana toprağı ve geceleyin ağaçlar üzerinde sabaha kadar bana gülümseyen ayı severim. Bütün bunlar benimle konuşur, çocuğum! Sana bunları, beni burada tutan nedeni bildiğin için ve seninle birlikte İslam ülkelerine doğru gitmekten beni alıkoyanın ne olduğunu da bilesin diye söylüyorum. Ben, ataları bu ülkede yaşamış son Müslümanım! Bırak kemiklerim burada beyazlaşsın ve sonuncu Müslümanın yüzü, şimdi kirlenmiş karanlık Batı’nın barbar kuşakları tarafından pislenmiş olan bir toprağı aydınlatan güneşe dönük ölsün!” demiş.</p>

  <p>Elleri titreyerek yaşlı adam böyle konuşmuş. Sonra da eklemiş: “Zihnini oyalayan bu değerli küplere gelince, madem ki istiyorsun, sen bunların onunu al! Geri kalan on küp de yerinde kalsın! Onlar da beni bulup kefene sararak toprağa gömen kimseye armağan kalsın!</p>

  <p>“Ama her şey bununla bitmiyor! Güçlük burada değil; güçlük bu küpleri kimse fark etmeden ve kentte yaşayan kara vicdanlı adamların hırsını uyandırmadan gemiye yüklemektedir. Bahçemdeki şu zeytin ağaçları meyveyle ağırlaşmıştır; oysa, senin gideceğin Abanoz Adaları’nda zeytin bulunmaz ve çok değerlidir! Bundan dolayı gidip yirmi büyük küp satın alacağım; bunların yarısını altınla, geri kalan kısmını da ağzına kadar bahçemdeki zeytinle doldururuz! Ancak bu şekilde ayrılacak olan gemiye korkusuzca yükleyebiliriz!”</p>

  <p>Bu öneriyi hemen yerine getiren Kamerü’z-Zaman bütün günü satın alınan küpleri hazırlamakla geçirmiş. Ve artık doldurulacak ancak tek bir küp kalınca, kendi kendine “Bu akıl almaz tılsım, benim koluma sarılı durumda pek güvenli değil; uyurken pekâlâ çalınabilir; ya da bir başka şekilde yitebilir. En iyisi, ben bunu, şu sonuncu küpün dibine koyayım; sonra onu altın tozları ve külçeleriyle örterim; hepsinin üzerine de zeytin yerleştiririm!” demiş. Ve hemen düşüncesini uygulamış; iş tamamlanınca, sonuncu küpün ağzına beyaz tahtadan kapağını kapatmış ve bu küpü gerektiğinde diğerlerinden ayırt etmek için, dibine doğru bir çentik koymuş; sonra da kendini işe kaptırarak bıçakla “Kamerü’z-Zaman” olarak birbirine katılmış güzel harflerle adını tam olarak kazımış.</p>

  <p>Bu iş bitince, yaşlı dostuna gidip geminin tayfalarına ertesi gün küpleri almalarını söylemesini rica etmiş. İhtiyar da işi görüp sonra da biraz yorgunca evine dönmüş; ve hafif bir ateşle ve titremelerle yatağa düşmüş.</p>

  <p>Ertesi sabah, bütün ömrünce hastalanmamış olan yaşlı bahçıvan, bir gün önceki rahatsızlığının arttığını duyumsamış; ama ayrıldığı sırada üzülmesin diye bunu Kamerü’z-Zaman’a söylemek istememiş. Büyük bir bitkinlik duyumsayarak yatağında kalmış ve artık ömrünün tükenmekte olduğunu anlamış.</p>

  <p>Gündüzün tayfalar küpleri almak üzere bahçeye gelmişler ve onlara kapıyı açmaya gelen Kamerü’z-Zaman’a götürecekleri şeyi göstermesini istemişler. Onları küplerin sıralandıkları çitin kenarına götürmüş ve kendilerine “İçlerinde en iyi cinsten zeytin vardır. Onları yere düşürmemeye dikkat etmenizi rica ediyorum!” demiş. Sonra adamların başında bulunan kaptan, Kamerü’z-Zaman’a “Ve özellikle, efendim, tam zamanında gemide bulunmayı ihmal etmeyin! Yarın sabah kara yeli esmeye başlayınca hemen yelken açıp yola çıkacağız!” demiş ve küpleri alıp uzaklaşmışlar.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama iki yüz yirmi ikinci gece olunca, demiş ki:</i></p>

  <br/>

  <p>... ve küpleri alıp uzaklaşmışlar.</p>

  <p>Bunun üzerine Kamerü’z-Zaman bahçıvanın yanına girmiş, onu büyük bir sakinlik içinde olsa da, yüzü sapsarı yatarken bulmuş. Durumunu sorarken dostunun çektiği rahatsızlığı fark etmiş; ve hastanın, kendisine sağlığı hakkında güvence vermesine karşın, oldukça endişelenmiş. Ona birçok kez kaynatılmış bitki suyu içirmiş, ama bir sonuç alamamış. Sonra oturup bütün gün ona arkadaşlık etmiş ve bütün gece de başında durmuş hastalığının gittikçe arttığını görmüş. Böylece, sabah olunca, iyi yürekli bahçıvan, onu yanına çağırmaya ancak güç bulabilmiş ve elini tutarak ona “Kamerü’z-Zaman, yavrum, dinle! Tanrı’dan başka Tanrı yoktur ve Peygamberimiz onun elçisidir!” demiş, sonra can vermiş.</p>

  <p>Bunun üzerine Kamerü’z-Zaman gözyaşlarına boğulmuş ve başında oturup uzun uzadıya ağlamış. Sonra kalkıp ölünün gözlerini kapamış ve ona karşı son görevlerini yapmış: Onu ak bir kefene sarmış. Çukurunu kazıp bu putperest ülkenin sonuncu Müslümanını toprağa gömmüş. Ve ancak o zaman gemiye binmeyi düşünmüş.</p>

  <p>Yol azığı sağlayarak bahçenin kapısını kapatmış, anahtarı yanına almış ve güneşin epeyce yükseldiği bir saatte limana koşmuş; ama bu çabasına karşın, geminin tüm yelkenlerini açmış, rüzgârın etkisiyle çoktan denize açılmış bulunduğunu görmekten başka bir şey yapamamış.</p>

  <p>Bunu gören Kamerü’z-Zaman’ın kederi çok büyük olmuş; ama, limandaki ayak takımının kendi haline gülmelerinden sakınmak için bu kederi açığa vurmamış ve hüzünle yeniden yaşlı adamın ölümünden sonra tek mirasçısı ve sahibi olduğu bahçenin yolunu tutmuş. Böylece, bir kez küçük eve ulaşınca, yatağın üzerine uzanıp kendi haline, Büdur’un haline ve ikinci kez yitirdiği tılsım için ağlamış.</p>

  <p>Bahtın kendisini bilinmeyen bir tarihe kadar bu konuksevmez ülkede kalma zorunda bıraktığını anlayınca, Kamerü’z-Zaman’ın kederi sınır tanımaz olmuş. Ve Sitti Büdur’un tılsımını sonsuza dek yitirmiş bulunduğu düşüncesi onu daha da çok kahretmiş; ve kendi kendine “Benim felaketlerim tılsımı yitirmemle başlamıştı ve onu bulmadıkça da bahtım açılmamıştı; şimdi onu yeniden yitirdiğime göre, kim bilir başıma daha ne gibi felaketler gelecek!” demiş. Bununla birlikte, sonunda “Yüce Tanrı’dan başka güvenilecek varlık yoktur!” diye haykırmış. Sonra yeraltı definesini oluşturan öteki küpleri de yitirmek korkusuyla ayağa kalkıp yirmi yeni küp satın almaya gitmiş; altın külçe ve tozlarını bunlara koymuş; üzerlerini de tepesine kadar zeytinle örtmüş ve kendi kendine “Tanrı yeniden yola çıkmamı sağlayasıya kadar böylece hazır dururlar!” demiş. Ve Büdur’a olan aşkı üstüne şiirler okuyarak sebzeleri ve meyve ağaçlarını sulamaya koyulmuş. Ve işte onun durumu böyleymiş.</p>

  <p>Gemiye gelince, uygun rüzgârlarla, Abanoz Adaları’na ulaşmakta gecikmemiş; ve gidip limanın, Büdur Hatun’un Kamerü’z-Zaman adı altında yaşamakta olduğu sarayın bulunduğu kesiminde demir atmış.</p>

  <p>Tüm yelkenleri fora edilmiş ve bayrakları rüzgârda dalgalanırken limana giren bu gemiyi gören Sitti Büdur, her zaman kocası Kamerü’z-Zaman’ın uzaklardan gelen gemilerden birinin güvertesinde şu veya bu gün çıkıp geleceği umudunu beslediğinden, gidip onu görmek için büyük bir arzu duymuş. Mabeyincilerinden kimilerinin kendisine eşlik etmesini buyurmuş ve kendisine, çok değerli mallarla gelmiş bulunduğu söylenen bu geminin bordasına çıkmış.</p>

  <p>Gemiye girince kaptanı çağırtmış ve ona gemisini ziyaret etmek istediğini söylemiş. Ve Kamerü’z-Zaman’ın gemideki yolcular arasında bulunmadığından emin olunca, kaptana “Geminde yük olarak neler var ey kaptan?” diye sormuş. O da “Sultanım, yolcu olarak binen tacirler dışında, çok güzel kumaşlar ve her ülkeden ipekliler, kadife üzerine işlemeler ve dibalar, güzel görünümlü yeni ve eski kumaşlar, ayrıca başka değerli eşya var; ayrıca Çin ve Hint ilaçları, toz ya da yaprak halinde ecza, merhemler, pomatlar, göz ilaçları, değerli belsemler<a href="../Text/dipnot.xhtml#Footnote0148" id="Feedback0148"><sup>[148]</sup></a> var; kıymetli taşlar, inciler, sarı amberler ve mercanlar da var; her türden hoş kokular ve seçkin baharatlar, misk, akamber ve günlük, saydam damlalar halinde sakız, ham aselbent ve her türlü çiçek ruhu da getirdik; kâfur, kişniş, kakule, karanfil taneleri, Serendip tarçınları, Hint hurması ve zencefil de yükledik; en sonunda da, son limandan “kuş zeytini” denen kabuğu ince, eteni tatlı, sulu ve sarı yağ renginde en iyi cins zeytin yükledik...</p>

  <br/>

  <p><i>Anlatısının burasında Şehrazad, sabah olduğunu görmüş ve yavaşça susmuş.</i></p>

  <p><i>Ama iki yüz yirmi beşinci gece olunca, demiş ki:</i></p>

  <br/>

  <p>“... Kabuğu ince, eteni tatlı, sulu ve sarı yağ renginde en iyi cins zeytin yükledik!” diye yanıt vermiş.</p>

  <p>Büdur Hatun zeytinden söz edildiğini işitince, zeytini çok sevdiğinden, kaptanın sözünü kesmiş ve ona, gözleri istekle parlayarak “Öyle mi? Peki bu kuş zeytininden sizde ne kadar var?” diye sormuş. O da “Yirmi büyük küp!” diye yanıt vermiş. Hatun “Söyle bakayım, çok mu büyük bunlar? Tümü iyi cins zeytinle mi dolu? Bilirsin, bazen çekirdeklerini çıkarıp ortasına ekşi kapariyle<a href="../Text/dipnot.xhtml#Footnote0149" id="Feedback0149"><sup>[149]</sup></a> dolduruyorlar, ben çekirdekli olanları yeğlerim!” demiş. Kaptan şaşkın bir bakışla, ona “Sanırım bu küplerin bazılarında onlardan da var!” demiş.</p>

  <p>Bu sözleri duyan Büdur Hatun ağzının doyurulmamış bir istekle sulandığını duyumsamış ve ona “Bu küplerden birini satın almayı çok isterdim!” demiş. Kaptan da “Malların sahibi, gemi kalkacağı sırada bordada bulunmadıysa ve benim de istediğim gibi onu elden çıkarma yetkim yoksa da, efendimiz şahın istediğini alma yetkisi vardır!” diye yanıt vermiş. Ve adamlarına “Hey, buraya bakın! Gidip ambardan zeytin küplerinden birini buraya getirin!” diye haykırmış. Ve gemiciler, yirmi küpten birini ambardan çıkarmışlar.</p>

  <p>Sitti Büdur küpün kapağını kaldırtmış ve bu kuş zeytinlerinin harika görünüşüne bayılmış ve “Yirmisini de satın almak istiyorum! Pazar fiyatlarına göre ne tutar acaba?” diye haykırmış. Kaptan “Abanoz Adaları’ndaki çarşıda sanıyorum ki bu zeytinler, küpü yüz dirheme satılıyor!” yanıtını vermiş. Sitti Büdur mabeyincilerine “Kaptana her bir küp için bin dirhem ödeyin!” demiş. Sonra da “Tacirin ülkesine döndüğünde, zeytinlerinin bedelini böylece ödersin!” diye eklemiş. Ve zeytin küplerini taşıyan hamallar kendisini izlerken, oradan uzaklaşmış.</p>

  <p>Sitti Büdur’un saraya ulaşınca ilk yaptığı iş, dostu Hayatü’n-Nüfus’un yanına girerek zeytinler hakkında bilgi vermek olmuş. Ve verilen buyruklara göre küpler, haremden içeri sokulunca, Büdur ve Hayatü’n-Nüfus, sabırsızlığın sınırında, pekmez kaynatmaya yarayan leğen büyüklüğünde tavaların en büyüğünü getirtmiş; ve köle kadınlara ilk küpü dikkatle kaldırıp tüm içeriğini çekirdekli zeytinler ile ekşi kapari doldurulmuşları ayırmaya yarayacak bir şekilde tavaya dökmelerini buyurmuş.</p>

  <p>İşlem sırasında zeytinlerin altın külçeleri ve tozlarıyla karıştırılmış bulunduğunu görünce Büdur ile dostu büyük bir şaşkınlığa düşmüşler! Bu şaşkınlıkta, zeytinlerin bu şekilde karıştırılmasından dolayı bozulması olasılığının doğurduğu düş kırıklığının da payı varmış. Bunun üzerine Büdur başka tavalar da getirtmiş ve tüm küpleri birbiri ardından yirmincisine değin boşalttırmış. Ama köleler yirmincisini boşaltınca, dibinde Kamerü’z-Zaman’ın adı ve dökülmüş zeytinler arasında tılsımın parıldadığı görülünce Büdur bir haykırış koparmış; yüzü sapsarı, Hayatü’n-Nüfus’un kucağına düşmüş! Çünkü içdonunun ipek uçkuruna bağlı akiği tanımış! Hayatü’n-Nüfus’un bakımıyla Sitti Büdur baygınlıktan kurtulunca, tılsımlı akiği eline almış ve mutluluk hıçkırıkları kopararak dudaklarına götürmüş; sonra kılık değiştirmiş olduğu köleler tarafından anlaşılmasın diye, hepsini oradan uzaklaştırmış; ve dostuna “İşte, değerli sevgilim, tapındığım kocamdan beni ayıran tılsım budur! Ama, artık bunu bulduğuma göre, dönüşü ikimizi de mutlu kılacak olan Kamerü’z-Zaman’ı da yeniden bulacağımızı düşünüyorum” demiş.</p>

  <p>Ve hemen geminin kaptanını çağırtmış; o da gelip iki elinin arasında yere kapanarak saygı duruşunda bulunmuş ve kendisinden sorulacak şeyi beklemiş. Bunun üzerine Büdur, ona “Ey kaptan, bu zeytin küplerinin sahibinin ülkesinde ne iş gördüğünü bana söyleyebilir misin? diye sormuş. O da “Bahçıvan yardımcısıdır, gemiyi kaçırmasaydı, bu zeytinleri getirip burada satacaktı herhalde!” yanıtını vermiş. Büdur “Pekâlâ, bil ki, ey kaptan, en iyilerinin içi doldurulmuş bulunanlar olduğunu anladığım zeytinleri tadarken, bu işi yapanın benim eski aşçımdan başkası olamayacağını düşündüm; çünkü doldurulmuş zeytine bu denli mayhoş ve aynı zamanda bu denli yumuşak çeşniyi vermeyi sadece o bilir. Ve bu alçak aşçı, mutfaktaki aşçı yamağını biraz sert ve ölçüsüz kucaklayıp berelemesinden dolayı kendisini cezalandıracağımdan korkarak bir gün kaçıp gitti. Şimdi senden hemen yelken açıp mümkün olduğunca süratli bana, narin yapılı yardımcısının berelenmesine neden olan bu bahçıvan yardımcısını getirmeni istiyorum. Emirlerimin yerine getirilmesinde büyük bir gayret gösterirsen, seni akıl almaz şekilde ödüllendiririm; yoksa, bu ülkeye gelmene bir daha izin vermem! Ve yanılır da gelirsen, tüm adamlarınla birlikte seni öldürtürüm!</p>

  <br/>

  <p><i>Anlatısının burasında Şehrazad, gün doğduğunu görerek yavaşça susmuş.</i></p>

  <p><i>Ama iki yüz yirmi sekizinci gece olunca, demiş ki:</i></p>

  <br/>

  <p>“Tüm adamlarınla birlikte seni öldürtürüm!” demiş.</p>

  <p>Bu sözleri duyunca, kaptan işitip itaat ettiğini bildirmekten başka bir cevap verememiş; her ne kadar bu zorunlu yola çıkışın gemideki yüklere zarar verebileceğini düşünmüşse de, dönüşlerinde bununla ilgili zararın şah tarafından giderilebileceğini düşünerek hemen yelken açıp yola koyulmuş. Ve Tanrı öylesine mutlu bir yolculuk yapmak nasip etmiş ki, birkaç gün içinde inançsızların ülkesine ulaşmışlar ve tayfalarının en güçlülerinin yardımıyla karaya çıkmışlar, kaptan yanındakilerle birlikte Kamerü’z-Zaman’ın oturmakta olduğu bahçeye ulaşıp kapısını çalmış.</p>

  <p>O anda Kamerü’z-Zaman, günlük işini bitirerek kederli bir halde oturmuş, gözleri yaş dolu ayrılık üzerine şiirler okuyormuş. Ama kapının çalındığını duyunca, ayağa kalkmış ve “Kim o?” diye sormuş. Kaptan hüzün dolu bir sesle “Tanrı’nın bir fukarası!” diye yanıt vermiş. Arapça söylenmiş bu yardım dilenen sözleri işitince, Kamerü’z-Zaman yüreğinin acıyla dolduğunu duyumsamış; ve kapıyı açmış. Ama kendisini hemen yakalayıp sımsıkı bağlamışlar; bahçe de, ilk kez olduğu gibi yirmi küpün sıralandığını gören ve çabucak bunları taşımaya kalkışan gemicilerle dolmuş. Sonra hepsi birden gemiye dönmüşler ve hemen yelken açmışlar.</p>

  <p>Bunun üzerine kaptan, yöresinde tayfalarıyla Kamerü’z-Zaman’a yaklaşmış ve ona “Ah! Şahın mutfağında çocukları zedeleyen o densiz sensin demek! Gemiye ulaşınca, seni aynı işlemle cezalandıracağımız kazığı göreceksin; ama o sırada hırslarını yenemeyen kimi delikanlılar tarafından şişlenmeyi yeğlersen, o da senin bileceğin iştir!” demiş. Ve ona bakarken göz kırpan gemicileri kendisine göstermiş; çünkü bunlar onu dişlerine uygun bir kısmet gibi görüyorlarmış.</p>

  <p>Bu sözleri duyan Kamerü’z-Zaman, geminin bordasına çıkıp bağlarından kurtulalı beri hiç sesini çıkarmamış ve kendini bahtın gidişine bırakmışken artık böylesine bir suç yüklenmesi karşısında dayanamayıp “Tanrı’ya sığınırım sizin elinizden! Ve de Peygamberden yardım dilerim! Ey kaptan, bu tarzda konuşmaya utanmıyor musun?” diye haykırmış. Kaptan da “Tanrı’nın kutsaması Peygamberinin ve kullarının üzerine olsun! Ama çocuğa saldıran da sensin pekâlâ!” demiş.</p>

  <p>Bu sözleri duyan Kamerü’z-Zaman, yeniden “Tanrı’ya sığınırım!” diye haykırmış; kaptan da “Tanrı hepimizi korusun! Kötülüklere karşı ona sığınırız!” diye yanıt vermiş. Kamerü’z-Zaman da “Tanrı’nın barış ve duası üzerine olası Peygamber üzerine yemin ederim ki, yüklediğiniz suçlarla hiçbir ilişkim yok ve ben bu Abanoz Adaları’na ve şahın sarayına ömrümde bir kez bile ayak basmadım! Peygambere dua edin, ey iyi yürekli kişiler!” demiş. Bunu duyunca âdet olduğu üzere hepsi birden “Tanrı’nın kutsaması onun üzerine olsun!” diye dua etmişler.</p>

  <p>Ama kaptan, yeniden “Demek ki sen hiç aşçılık yapmadın ve de yaşamında hiçbir çocuğa zarar vermedin, öyle mi?” diye sormuş. Kamerü’z-Zaman, nefretin son kertesinde, yere tükürmüş ve ona “Tanrı’ya sığınırım! Bana ne istersen, onu yap, artık bu konuda sana söyleyecek başka lafım yok!” demiş. Ve ondan sonra da tek bir söz söylemek istememiş. Bunun üzerine kaptan da “Benim işim seni şaha teslim etmekle bitecektir. Masumsan eğer elinden geldiğince bunu kanıtla ve kurtul!” diye yanıt vermiş.</p>

  <p>Durum böyle sürüp giderken, gemi Abanoz Adaları’na selametle ulaşmış; ve kaptan hemen karaya çıkarak Kamerü’z-Zaman’ı saraya götürmüş ve şahın yanına girme isteminde bulunmuş. Zaten beklendiklerinden, onları hemen taht salonuna almışlar.</p>

  <p>Sitti Büdur, kendi adına ve Kamerü’z-Zaman adına, durumu kurtarmak için, özellikle bir kadın için oldukça akıllıca bir düzen uygulamış.</p>

  <p>Ve de kaptanın birlikte getirdiği kişiye bakan Büdur, hemen onun sevgilisi Kamerü’z-Zaman olduğunu anlamış; yüzü iyice solmuş, âdeta safran gibi olmuş. Herkes onun bu durumunu çocuğun zedeleme konusundaki hiddetine bağlamış. Hiç konuşmadan ona uzun uzadıya bakmış; Kamerü’z-Zaman da, eskimiş bahçıvan giysisi altında, şaşkınlığın sınırına ulaşarak titremekte imiş. Ve de onun, uğrunda bunca gözyaşı döktüğü, bunca eziyet ve üzüntü duyduğu ve kötü işlem gördüğü kimse olduğundan kuşkulanmaktan çok uzakmış.</p>

  <p>Sitti Büdur sonunda kendini toparlayabilmiş ve kaptana dönerek ona “Bağlılığının bedeli olarak, zeytin için ödediğim para sende kalsın!” demiş. Kaptan da yeri öperek ona “Ya bu kez birlikte getirdiğim öteki yirmi zeytin küpü ne olacak?” deyince, Büdur “Eğer yanında yirmi küp daha varsa, onları bana yolla! Bin altın dinar alacaksın!” demiş ve onun ayrılmasına izin vermiş.</p>

  <p>Sonra gözlerini yere eğmiş bulunan Kamerü’z-Zaman’a dönmüş ve mabeyincilere “Bu genç adamı alın, hamama götürün...”</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz otuzuncu gece olunca, demiş ki:</i></p>

  <br/>

  <p>“Bu genç adamı alın, hamama götürün! Sonra onu görkemli bir şekilde giyindirin! Ve yarın sabah Divan’ın ilk toplantısında benim yanıma getirin!” demiş.</p>

  <p>Sitti Büdur’a gelince, gidip dostu Hayatü’n-Nüfus’u bulmuş ve ona “Kuzucağızım, sevgilimiz döndü! Allah rızası için, onun uğruna hayranlık uyandıracak bir düzen hazırladım. Bu düzen, birbirimizi tanımanın sonucu, onu bahçıvan iken, ara vermeden, birdenbire şah oluvermenin şaşkınlığına uğramaması için düşünülmüştür. Ve bu düzen, öylesine ince tertiplenmiştir ki, eğitilmek isteyenler için iğneyle gözün iç köşesine yazılsa yeridir!” demiş. Hayatü’n-Nüfus da öyle sevinmiş ki, kendini Sitti Büdur’un kollarına atmış; ikisi birden, o gece, yüreklerinin sevgilisini olanca tazeliğiyle kabule hazırlanmak için pek taşkınlık yapmamışlar.</p>

  <p>Ertesi sabah, Divan’ın toplandığı sırada, görkemli biçimde giydirilmiş Kamerü’z-Zaman huzura getirilmiş. Hamam da yüzüne tüm parıltısını vermiş bulunuyormuş; bedenine tam oturmuş olan hafif giysiler, boyuna ince ve kalçalarına kabarık bir güzellik veriyormuş. Oradaki tüm emirler, ülkenin ileri gelenleri ve mabeyinciler, şahın vezire “Bu genç adama hizmet etsinler diye yüz köle ver ve hazineden, şimdi kendisine vereceğim payeye uygun düşecek maaşı bağlat!” buyruğunu verdiğini duyunca hiç şaşırmamışlar. Ve Büdur, ona, vezir unvanı vererek Kamerü’z-Zaman’ı vezirleri arasına katmış; ayrıca emrine hizmetçiler vermiş; dolu sandıklar ve dolaplar dışında atlar, katırlar ve develer bağışlamış. Sonra Divan’dan çekilmiş.</p>

  <p>Ertesi gün, Sitti Büdur, her zamanki gibi Abanoz Adaları Hükümdarı unvanı altında, yeni vezirini huzuruna çağırtmış; büyük veziri görevinden bağışlayarak Kamerü’z-Zaman’a büyük vezir unvanını vermiş. Kamerü’z-Zaman da hemen Divan’a katılmış ve Divan’ı yönetmiş.</p>

  <p>Bununla birlikte, Divan toplandığı zaman, Kamerü’z-Zaman derin derin düşünmüş ve kendi kendine “Bu genç şahın bana herkesin önünde gösterdiği dostluk ve onurun elbette bir nedeni vardır! Ama bu neden nedir? Gemiciler beni buraya ve şahın aşçısı iken bir çocuğa saldırdığım töhmetiyle getirdiler. Şah da, beni cezalandıracağı yerde, hamama gönderdi, bana görev verdi ve de nimetlere boğdu. Ey Kamerü’z-Zaman, böylesine garip bir olayın ardında ne olabilir acaba?” diyormuş.</p>

  <p>Böylece epeyce bir süre düşündükten sonra “Vallahi! Nedenini buldum ve de şeytansı bir tertip bu! Kuşkusuz, bu şah, çok genç ve de çok yakışıklı! Beni gençlere düşkün biri sanıyor olmalı! Bana bunca dostluğu ancak bu nedenle gösterebilir! Ama, Vallahi! Bu gibi işlere alet olamam ben! Ve de onun düzenini ortaya çıkaracağım; eğer böyle bir görevi benden ya da kendisinden umuyorsa, bana verdiği her şeyi kendisine geri çevirecek ve büyük vezir görevinden ayrılacak, kendi bahçeme döneceğim!” diye haykırmış.</p>

  <p>Ve Kamerü’z-Zaman hemen gidip şahı bulmuş ve ona “Ey bahtıgüzel şah, gerçekte köleni ancak sakalı ağarmış yaşlı saygın kişilere tanınabilecek onur ve ilgiyle donattın; bense, birçok genç çocuk arasında herhangi bir gençten başkası değilim. Eğer bütün bunların bilinmeyen bir nedeni yoksa, tüm mucizeler içinde en inanılmaz mucizedir!” demiş.</p>

  <p>Bu sözleri duyan Sitti Büdur gülmüş ve baygın gözlerle Kamerü’z-Zaman’a bakmış ve ona “Doğrudur, benim yakışıklı vezirim! Bütün bunların bir nedeni var. O da benim yüreğimde senin güzelliğinin birdenbire tutuşturduğu dostluktur. Çünkü, aslında, ben senin bunca ince ve bunca sakin olan yüzünün rengine baştan aşağı tutuldum!” demiş. Ama Kamerü’z-Zaman “Allah şahın ömrünü uzatsın! Ama kölenin sevdiği bir eşi var ve garip bir serüven onu kendisinden uzaklaştıralı beri uğrunda ağlayıp duruyor. Bundan dolayı ey şah, kölen kendisine tanıdığın bunca görevleri size iade ederek senden yolculuğa çıkmak için izin istiyor!” demiş.</p>

  <p>Ama Sitti Büdur genç adamın elini tutmuş ve ona “Ey benim değerli vezirim, otur hele! Yolculuktan ve ayrılmaktan söz etmenin nedeni nedir? Sen burada gözlerin için yanıp tutuşan ve bu tahtta seninle birlikte hükmetmek için her şeyi vermeye hazır olanın yanında kal! Çünkü bil ki, ben de, eski şahın bana gösterdiği sevecenlik dolayısıyla ve de kendimce hakkında gösterdiğim incelik nedeniyle şah atandım. Sen de artık bu çağda geçerli olan güzel olmanın hukukça öncelliğini tanıyan âdetlerimize uy, ey son derece kibar genç; ve ince zevkli şairlerimizden birinin çok doğru olan şu sözlerini unutma...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama iki yüz otuz ikinci gece olunca, demiş ki:</i></p>

  <br/>

  <p>“Ve ince zevkli şairlerimizden birinin çok doğru olan şu sözlerini de unutma:</p>

  <div class="gir1">
    <p>Çağımız, Tanrı’nın dostu İbrahim’in atası, saygın Lut’un yaşadığı narin çağları hatırlatıyor.</p>

    <p>Yaşlı Lut’un güllerin soluduğu genç bir yüzü çevreleyen tuz beyazı bir sakalı vardı; meleklerin ziyarete geldiği ateşli kentinde, onları konukladı ve karşılığında kızlarını halka sundu.</p>

    <p>Gökler onu kızgın karısının belasından, kadını soğuk ve yaşamsız bir tuza dönüştürerek kurtardı!</p>

    <p>Gerçekte; şimdiki tatlı çağın da küçüklere ve zevki incelere<a href="../Text/dipnot.xhtml#Footnote0150" id="Feedback0150"><sup>[150]</sup></a> ait olduğunu sana söyleyeyim!”</p>
  </div>

  <p>Kamerü’z-Zaman bu dizeleri duyunca ve anlamlarını kavrayınca, son kertede şaşırmış ve yanakları bir alev gibi kızarmış ve “Ey şah, kölen, alışık olmadığı bu şeylerden ötürü zevk noksanı bulunduğunu sana itiraf eder. Ve de dahası, yaşını başını almış bir hamalın sırtının kaldırabileceği ağırlık ve yükü taşıyamayacak kadar küçüğüm!” demiş.</p>

  <p>Bu sözleri duyunca, Sitti Büdur, pek çok gülmüş; sonra da Kamerü’z-Zaman’a “Gerçekten, ey hoş çocuk, senin bu ürkekliğinden hiçbir şey anlamıyorum! Bak sana, ister küçük ol ister büyük, bu konuda ne diyeceğim: Eğer hâlâ küçüksen ve sorumluluk yaşına ulaşmamışsan, sana kimsenin sitem etmeye hakkı olamaz; çünkü hiç kimse küçüklerin üzerinde durulmaya değmez davranışlarını ayıplamaz ya da onlara sert ve kızgın bir gözle bakmaz; ama sorumlu bir yaşta isen, ki konuşmandan böyle olduğunu sanıyorum, o zaman, kararsız olmana ya da ürkmene neden yok; çünkü bedenini istediğin gibi kullanmakta özgürsün ve yeğlediğin şekilde onu kullanabilirsin; ve de insanın yazılı bahtının ötesinde başına hiçbir şey gelmez! Özellikle asıl benim ürkmem gerektiğini bir düşünsene! Çünkü yaşça ben senden daha küçüğüm; ama ben şairin şu üstün duyarlı dizelerini uygulamak istiyorum:</p>

  <div class="gir1">
    <p>Çocuk bana bakarken, zebbim kıpırdadı; bunu görünce: “Ne müthiş!” diye bağırdı; ben de ona “Böyle olarak tanınır!” dedim.</p>

    <p>“Bana, onun yiğitliğini ve dayanıklılığını göster!” diye cevap verdi. Ama ben ona “Bu yasal olmaz” dedim. O ise “Fikrimce pekâlâ yasaldır! Haydi elini çabuk tut!” dedi.</p>

    <p>O zaman, sırf itaat etmiş olmak için ve nezaket icabı onun dediğini yaptım.</p>
  </div>

  <p>Kamerü’z-Zaman bu dizeleri ve bu sözleri işitince, yüzünün önünde ışığın karanlığa dönüştüğünü görmüş ve başını eğerek, Sitti Büdur’a “Ey şöhretli şah, senin sarayında pek çok genç kadın ve genç köle ve de çok güzel bakireler var; ve böylelerine bu zamanda hiçbir şah sahip değildir! Sadece beni elde etmek için mi bütün bunları terk ediyorsun? Tüm dileklerini yerine getirmek ya da merakını gidermek veya denemelerini kışkırtmak için bunları kullanmanın elverişli olduğunu bilmiyor musun?” demiş.</p>

  <p>Ama Sitti Büdur gözlerini yarı kapayarak gülmüş ve ondan yana bakarak “Benim güzel vezirim, söylediklerin kadar hiçbir şey doğru olamaz! Ama zevk arzuyu değiştirir, duygularımız incelir ve şekil değiştirirse ve de mizacımız doğrultu değiştirirse, yapılacak ne kalır ki? Evet, bize yapacak ne kalır ki? Ama hiçbir yere ulaşmayacak bu tartışmayı bir yana bırakalım? Bu konuda en değerli şairlerimiz ne demiştir, ona bakalım! Onların dizelerinden işte birkaçı:</p>

  <p>Biri şöyle demiştir:</p>

  <div class="gir1">
    <p>İşte meyveciler çarşısındaki iştah açan tablalar! Bir yanda, hurma dalıyla bezenmiş tablalarda esmer kıçlı ve cana yakın incirler. Oh! Seçkin bir yere konmuş şu büyük tablaya bak! İşte Mısır incirinin meyveleri! Mısır incirinin pembe kıçlı meyveleri!</p>
  </div>

  <p>Bir ikinci kişi şöyle demiştir:</p>

  <div class="gir1">
    <p>Genç kıza sor: Neden küçük memeler sertleşir ve de meyvesi olgunlaşır; tatlı karpuzlara ve narlara, ekşi limonları yeğlerler?</p>
  </div>

  <p>Bir başkası da şöyle demiştir:</p>

  <div class="gir1">
    <p>Ey benim tek güzelliğim, ey genç çocuk, aşkın inancımdır! O, benim için, tüm inançlar arasında yeğlenen bir dindir! Senin uğrunda kadınları yüzüstü bıraktığımı gören dostlarım, beni hiç anlamadan bu çekinmemi keşişliğe ve dindarlığa soyunmama yordular!</p>
  </div>

  <p>Bir diğeri de şöyle demiştir:</p>

  <div class="gir1">
    <p>Ey esmer memeli Zeyneb, ey saç örgüleri ustaca boyanmış Hint, siz benim uzun süredir neden ortadan kaybolduğumu bilemezsiniz!</p>

    <p>Ben, genellikle genç kızların yanaklarında görülen gülleri; hiç de genç kızların yanaklarında bulmadım ve Zeyneb, ama dostumun ayva tüylü kıçında buldum.</p>

    <p>İşte bunun içindir ki ey Hint, sen boyalı saçlarınla ve sen Zeyneb, ustura tuttuğun ön bahçenle ya da ayva tüyü görülmeyen ve de pütürden arınmış dümdüz arka yanınla beni çekmeyi hiç beceremiyorsunuz!</p>
  </div>

  <p>Bir başkası da demiştir ki:</p>

  <div class="gir1">
    <p>Bu genç alageyiği, tüyü çıkmadığı için, düpedüz bir kadınla kıyaslamaktan sakın! Böylesine bir şeye inanmak ve bunu söylemek için vicdansız olmak gerek! Fark vardır pekâlâ!</p>

    <p>Gerçekte, bir kadına yaklaşım yaparken, bunu ön kesimden yaparsın; ve seni yüzünden öper! Ama genç alageyik, yanına yaklaşınca o biçim önünde eğilir, düşünsene! Ve toprağı kucaklar! Fark vardır pekâlâ!</p>
  </div>

  <p>Bir başkası da demiştir ki:</p>

  <div class="gir1">
    <p>Şirin çocuk, sen benim kölemdin ve belli bir niyetle, verimsiz saldırılara hizmet etmen için seni özgür bıraktım. Zira sen hiç değilse, böğründe yumurtalarla kuluçkaya yatmazsın!</p>

    <p>Benim için gerçekten, geniş kalçalı erdemli bir kadına yaklaşmak ne korkunç şeydir; saldırır saldırmaz, ülkenin barındıramayacağı kadar çocuk verir bana!</p>
  </div>

  <p>Bir başkası da demiştir ki:</p>

  <div class="gir1">
    <p>Eşim bana o kadar çok anlamlı göz kırpmalarla baktı ve o kadar esneklikle kalçalarını kıvırdı ki, çoktandır boşladığım yatağa sürüklenmeye razı oldum. Ama kendine çektiği değerli yavruyu uyandırmakta başarı sağlayamadı!</p>

    <p>Bunu görünce, kızarak, bana “Eğer onu, hemen görevini görmek üzere sertleştiremez ve içeri daldıramazsan, yarın kendini boynuzlanmış görürsen, şaşma!” dedi.</p>
  </div>

  <p>Bir başkası da şöyle demiştir:</p>

  <div class="gir1">
    <p>Genellikle, Tanrı’dan lütuf ve hayır kollar kaldırılarak dilenir! Kadınlarsa bambaşka şekilde! Âşığının lütuflarını sağlamak için, bacaklarını ve kalçalarını kaldırırlar! Bu davranış onların derinliklerine doğru yol gösterdiği için kuşkusuz çok övülmeye değer!</p>
  </div>

  <p>Son olarak bir diğeri de şunu söylemiştir:</p>

  <div class="gir1">
    <p>Kadınlar bazen ne kadar saftırlar! Bir art yanları olduğunu düşünerek gerektiğinde bunu, benzeşim yoluyla, bize sunabileceklerini düşünürler! Onlardan birine ne denli yanıldığını kanıtladım!</p>

    <p>Bu genç kadın, gerçekte, olabildiğince nitelikli tatlı bir ferçle beni bulmaya geldi. Ama ona “Bu tarzda iş göremem!” dedim.</p>

    <p>Bana “Evet, biliyorum; bu çağda eski tarz terk edildi! Ama hiç önemi yok! İşin farkındayım!” dedi. Ardını dönüp bakışlarıma denizin uçurumu kadar derin bir delik sundu! Ona “Gerçekten sağ olasın, ey hanımım, çok teşekkür ederim sana! Konukseverliğin, görüyorum ki çok fazla! Saldırılarak alınmış bir kenttekinden bile müthiş açılmış bir gediğin bulunduğu bir yolda yitip gitmekten korkarım!” dedim.</p>
  </div>

  <p>Kamerü’z-Zaman, tüm bu dizeleri işitince, daima şah olarak algıladığı Sitti Büdur’un niyetleri hakkında kendini aldatmanın hiç de mümkün olmadığını anlamış ve daha fazla dayatmanın da ona hiçbir yararı olmayacağını görmüş ve sonra şairin sözünü ettiği bu yeni tarzın neye yaradığını öğrenmek merakına kapılmış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama iki yüz otuz dördüncü gece olunca, demiş ki:</i></p>

  <br/>

  <p>... şairin sözünü ettiği bu yeni tarzın neye yaradığını öğrenmek merakına kapılmış. Ve “Ey yüzyılın şahı, bu denli ısrar ettiğine göre, bana bu işi ikimiz birlikte ve sadece bir kez yerine getirmeyi vaat etmeni diliyorum. Ve buna rıza göstersem de, bu deneyden sonra sana eski tarza dönmenin çok daha uygun olduğunu kanıtlamış olmak içindir! Her durumda, bana, ilkin merhameti sonsuz olan Yüce Tanrı’nın affına sığınarak, bu eylemin tekrarlanmasının benden asla istenmeyeceğinin kesinlikle vaat edilmesini duymak istiyorum” demiş. Sitti Büdur da “Bunu sana kesinlikle vaat ediyorum! Ben de merhameti sonsuz olan Tanrı’dan, gerçek bilgeliğin ışığı altında bizi bağışlamasını ve hata işlemenin karanlığından ışığa çıkarmasını diliyorum!” demiş; sonra da “Ama gerçekten şöyle söyleyen şaire hak vermiş olmak için bir kez de olsa bunu denemek gerek:</p>

  <div class="gir1">
    <p>Herkes, dostum, bizi bilmediğimiz şeylerden dolayı itham ediyor, düşündükleri tüm kötülükleri bize yüklüyorlar.</p>

    <p>Gel dostum! Düşmanlarımıza hak vermiş görünmek için yeterince cömert davranalım! Madem ki bizden falan konuda kuşkulanıyorlar; onu bir kez yerine getirelim! İstersen, sonradan pişman oluruz! Gel yumuşak başlı dost, bizi itham edenleri vicdan yüklerinden kurtarmak için bana yardım et!”</p>
  </div>

  <p>Ve bunu söyleyerek ayağa kalkmış, onu halılar üzerine serilmiş geniş yatağa doğru sürüklemiş; emir kendini savunmak için biraz çabalamış ve iç çekerek “Tanrı’dan başka sığınılacak varlık yoktur! Her şey onun iradesiyle olur!” diyerek başını olumsuz biçimde sallamış. Ve sabırsız Sitti Büdur çabuk davranması için onu sarsınca, ayağındaki geniş şalvarı, sonra da keten donunu çıkarmış ve birdenbire kendisini, genç şahın içine çektiği yatakta, onun yanında ve kollarında yatarken bulmuş. Şah ona “Göreceksin ki, melekler bile sana böylesi bir gece bağışlayamaz!” demiş; sonra da “Ah! Sarıl bana!” diye eklemiş ; ve iki bacağını onun kalçalarının üzerine atmış ve “Oh! Elini ver bana! Ve bacaklarımın arasına uzat da, uyuyan küçük çocuğu uyandır! Kim bilir ne zamandan beri uyuyor!” diye eklemiş. Kamerü’z-Zaman, yine de biraz kendine güvensiz “Cesaret edemem!” demiş. Şah “Ben sana yardım edeyim!” demiş ve elini tutup bacaklarının arasına götürmüş.</p>

  <p>O zaman Kamerü’z-Zaman, şahın bacaklarının arasına bu dokunuşun çok zevkli ve tereyağına dokunuştan daha yumuşak ve ipekten de tatlı olduğunu duyumsamış. Ve bu onun çok hoşuna gitmiş ve onun, kendi başına, daha yukarılarını ve daha aşağılarını keşfetmeye yöneltmiş; sonunda eli son derecede hareketli ve gerçekten Tanrı’nın lütfu olan bir kubbeye rastlamış. Ama orayı burayı kurcalayarak epeyce aradığı halde bir minareye rastlamamış! Bunun üzerine kendi kendine “Ya Allah! Hikmetinden sual olunmaz! Minaresiz nasıl bir kubbe olabilir?” diye düşünmüş. Sonra yine kendi kendine “Anlaşılan bu şah, ne tam kadın ne de tam erkek! Beyaz ırktan bir hünsa olsa gerek! Bu da pek ilginç değil!” demiş. Ve de şaha “Ey şah, bilmiyorum nasıl oluyor ama, çocuğu bulamıyorum!” demiş.</p>

  <p>Bu sözleri işiten Sitti Büdur öylesine gülmüş ki, neredeyse düşüp bayılıyormuş...</p>

  <br/>

  <p><i>Anlatısının burasında Şehrazad, günün doğduğunu görerek yavaşça susmuş.</i></p>

  <p><i>Ama iki yüz otuz beşinci gece olunca, demiş ki:</i></p>

  <br/>

  <p>Sitti Büdur öylesine gülmüş ki, neredeyse düşüp bayılacakmış. Sonra ansızın ciddileşmiş, yeniden eski tatlı ve büyüleyici sesiyle, Kamerü’z-Zaman’a “Ey benim sevgili kocacığım, birlikte geçen o güzel geceleri ne çabuk unuttun!” demiş. Ve hemen hızla ayağa kalkmış ve üzerinde bulunan erkek giysilerini ve sarığı çıkararak omuzlarına dağılmış saçlarıyla çırılçıplak kalmış.</p>

  <p>Bunu gören Kamerü’z-Zaman, karısı El-Buhur ve El-Kusur Hükümdarı Gayyur Şah’ın kızı Büdur’u tanımış; onu tekrar tekrar kucaklamış ve sardıkça sarmış, sonra ikisi birlikte, sevinçten ağlayarak yatağın üzerinde öpüşlere boğulmuşlar. Ve Sitti Büdur binlercesi arasında ona şu şiirleri okumuş:</p>

  <div class="gir1">
    <p>İşte sevgilim karşımda! Uyumlu bedeni olan bir rakkastır o! Bükülgen ve narin ayağını ileri atarken bak ona!</p>

    <p>İşte! Sanma ki ayakları üzerindeki müthiş ağırlıktan sızlanır, aslında bir deve kadar ağır olsa da!</p>

    <p>İşte benim sevgilim! Yoluna halı olsun diye yanaklarımın çiçeklerini seriyorum, ey mutluluğum! Ve ayağının kaldırdığı toz, gözlerim için şifa veren merhem oluşturur!</p>

    <p>Ey Arabistan’ın kızları, şafağın sevgilimin yüzü üzerinde raks ettiğini gördüm! Onun büyüleyici yanlarını ve tatlılığını nasıl unutabilirim?</p>
  </div>

  <p>Bunu izleyerek, Sultan Büdur, Kamerü’z-Zaman’a, başından sonuna kadar geçirdiği serüveni anlatmış; o da sevgilisine kendi serüvenini aktarmış; ama bir yandan da ona sitemler ederek “Bu gece bana yaptığın şey gerçekten müthişti!” demiş. Sonra, gün doğuncaya kadar çabalarını kalçalar ve kollar arasında yeniden sürdürmüşler.</p>

  <p>O zaman Sultan Büdur, Hayatü’n-Nüfus’un babası Şah Armanus ile yeniden buluşmuş ve ona gerçek öyküsünü anlatmış ve kızı Hayatü’n-Nüfus’un tıpkı önceleri olduğu gibi hâlâ bakire olduğunu açıklamış.</p>

  <p>Abanoz Adaları’nın hükümdarı Şah Armanus, Şah Gayyur’un kızı Sitti Büdur’un bu sözlerini işitince, şaşkınlığın sınırına ulaşırcasına şaşırmış; ve bu harika öykünün seçkin parşömenler üzerine altın harflerle yazılmasını buyurmuş. Sonra Kamerü’z-Zaman’a dönerek, ona “Ey Şehriman Şah’ın oğlu, henüz hiçbir sarsıntıyla zedelenmemiş ve bakire olan kızım Hayatü’n-Nüfus’u ikinci eşin olarak kabul edip benim aileme katılmak ister misin?” diye sormuş. Kamerü’z-Zaman da “İlkin, kendisine saygı ve sevgiyle bağlı olduğum eşim Sitti Büdur’a sormam gerek!” diye yanıt vermiş. Sonra Sultan Büdur’a dönerek, ona “İkinci eş olarak Hayatü’n-Nüfus ile evlenmek için senin rızanı alabilir miyim?” Büdur “Tabii ki! Zaten, ben, senin dönüşünü kutlamak için bir armağan olarak onu saklamıştım! Ona tüm nezaketi ve konukseverliğinden dolayı o denli borçluyum ki, kendimi ikinci derece bir eş saymakla mutlu olabilirim!” demiş.</p>

  <p>Bunun üzerine Kamerü’z-Zaman, Şah Armanus’a dönerek, ona “Eşim Sitti Büdur, bana, derhal rızasını bildirdi ve gerekirse, Hayatü’n-Nüfus’a cariyelik etmekten mutlu olacağını söyledi!” demiş.</p>

  <p>Bu sözleri duyan Şah Armanus, sevincin sınırına dayanırcasına sevinmiş ve koşulların gereği hemen gidip adalet dağıttığı tahtına oturmuş ve vezirlerini, emirlerini, mabeyincilerini ve ülkesinin ileri gelenlerini toplayarak Kamerü’z-Zaman ile eşi Sitti Büdur’un öykülerini baştan sona kadar anlatmış. Sonra onlara, Hayatü’n-Nüfus’u Kamerü’z-Zaman’a ikinci eş olarak verme tasarısını aktarmış ve bu durum dolayısıyla, eşi Büdur sultan yerine onu Abanoz Adası şahlığına getirdiğini bildirmiş. Hepsi önünde yeri öperek, ona “Kamerü’z-Zaman, daha önce bu tahtta hükmetmiş Sitti Büdur’un eşi olduğuna göre onu şahımız olarak mutlulukla kabul ediyoruz ve onun sadık kulları olmakla sevinç duyacağımızı bildiriyoruz” demişler.</p>

  <p>Bu sözleri işitince, Şah Armanus çırpınmanın sınırına dayanırcasına sevinçten çırpınmış ve hemen kadıları, tanıkları ve ilgili öteki kişileri çağırtmış ve Kamerü’z-Zaman ile Hayatü’n-Nüfus’un evlilik sözleşmesini yazdırmış. Bu olay, birçok harika şenliğe ve büyük coşkunluklara neden olmuş ve fakirlerle bahtsızlar için binlerce hayvan kurban edilmiş ve de halka bahşişler ve tüm orduya ulufeler dağıtılmış. Böylece ülkede, Kamerü’z-Zaman ile iki eşi, Büdur ve Hayatü’n-Nüfus’a uzun yaşam ve mutluluk dileğinde bulunmayan kimse kalmamış.</p>

  <p>Ve Kamerü’z-Zaman, kendi bakımından, gerek tüm ülke halkına, gerekse mutlu ettiği iki eşine karşı adaletle davranmış; çünkü her biriyle iki günde bir sırayla birer gece geçiriyormuş. Sitti Büdur ile Hayatü’n-Nüfus’a gelince, ikisi birlikte büyük bir uyum içinde yaşıyorlar; gecelerini kocalarına verseler de, gündüzlerini birbirine bağışlıyorlarmış.</p>

  <p>Bunu izleyerek, Kamerü’z-Zaman, babası Şah Şehriman’a, kendisine bütün bu mutlu olayları bildirmek üzere ulaklar göndermiş, ve Müslüman halkını kıyıma uğratarak deniz kıyısındaki bir kenti ele geçiren kâfirler üzerine bir sefer açıp orayı ele geçirdikten sonra gelip kendisini ziyaret etmeyi kararlaştırdığını bildirmiş.</p>

  <p>Bu durum dolayısıyla Sultan Büdur ve Sultan Hayatü’n-Nüfus Kamerü’z-Zaman’dan hamile kalmışlar ve her biri kocasına ay gibi güzel birer erkek evlat vermişler. Ve günleri tamamlanıncaya kadar tam bir mutluluk içinde yaşamışlar. Ve Kamerü’z-Zaman ile Sitti Büdur’un olağanüstü öyküsü işte böyleymiş.</p>

  <br/>

  <p><i>Ve Şehrazad, gülerek susmuş.</i></p>

  <p><i>Her zaman bembeyaz yanaklı olan Dünyazad, özellikle bu öykünün sonunda, son kertede kızarmış ve gözleri zevkten, meraktan ve de şaşkınlıktan irileşmiş ve sonunda yüzünü iki eliyle örtmüşse de, parmaklarının arasından bakmayı sürdürmüş.</i></p>

  <p><i>Şehrazad da bir yandan sesini ayarlamaya çalışırken, öte yandan kaynatılarak elde edilmiş kuru üzüm suyundan soğuk bir bardak içerek dudaklarını ıslatıyormuş. Dünyazad el çırpıp “Ablacığım bu harika öykünün bu kadar çabuk bitmesi ne yazık! Bu türden bir öyküyü senin ağzından ilk kez işitiyorum! Ve neden böyle kızardığımı bilemiyorum!” diye haykırmış.</i></p>

  <p><i>Şehrazad da, şerbetinden bir yudum içtikten sonra, göz ucuyla kız kardeşine gülerek, ona</i> Benli’nin<a href="../Text/dipnot.xhtml#Footnote0151" id="Feedback0151"><sup>[151]</sup></a> Öyküsü<i>’nü işitince bakalım ne olacak? Ama onu sana, ancak </i>Nimet ile Na’mâ’nın Zarif Öyküsü<i>’nü</i><a href="../Text/dipnot.xhtml#Footnote0152" id="Feedback0152"><sup>[152]</sup></a> <i>anlattıktan sonra aktaracağım!” demiş.</i></p>

  <p><i>Bu sözleri duyan Dünyazad sevinç ve heyecandan sıçramış ve “Ablacığım, lütfen bana isimlerini duyar duymaz sonsuz bir sevgiyle bağlandığım Nimet ile Na’mâ’nın öyküsünü anlatmadan önce, kimdir şu Benli, anlatır mısın?” diye haykırmış.</i></p>

  <p><i>Şehrazad da ”Ama, sevgili kardeşim, Benli, bir delikanlının adıdır!” diye yanıt vermiş.</i></p>

  <p><i>Bunun üzerine, baştan aşağı büyük bir merakla dinlediği Sitti Büdur öyküsünün daha ilk sözcüklerini duyunca kederi dağılmış olan Şah Şehriyar “Ey Şehrazad, bu Büdur öyküsü, sana itiraf etmek zorundayım ki, beni büyüledi ve çok eğlendirdi; dahası, bende, Büdur’un nesir ve şiir halinde sözünü ettiği yeni tarz sevişmenin ne olduğunu anlama merakı uyandırdı. Eğer bu yeni tarz bize vaat ettiğin öykülerde de benim bilmediğim başkaca ayrıntılarla açıklanıyorsa, hemen bunları anlatmaya başlayabilirsin!” demiş.</i></p>

  <p><i>Ama anlatısının burasında Şehrazad, gün doğduğunu görmüş ve önceki gecelerde olduğu gibi susmuş.</i></p>

  <p><i>Şah Şehriyar da içinden “Vallahi! Şimdiye kadar bana biraz karanlık ve karmaşık gelen bu yeni tarzın başka ayrıntılarını işitmeden onu öldürtmeyeceğim!” demiş.</i></p>

  <p><i>Ama iki yüz otuz yedinci gece olunca...</i></p>

  <p><i>Dünyazad “Ey Şehrazad, kardeşim, lütfen öyküye başla!” diye haykırmış. Şehrazad da kız kardeşine gülmüş, sonra başını Şehriyar’a çevirmiş ve şu öyküyü anlatmış:</i></p>
</body>
</html>