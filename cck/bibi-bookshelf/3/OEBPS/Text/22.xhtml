<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Tunç Kentinin Olağanüstü Öyküsü</p>
  </div>

  <p>Anlatırlar ki, Şam’da Emevi halifelerinin tahtında, bir zamanlar, Tanrı tek hükümdar olsa da, Abdülmelik bin Mervan adlı bir hükümdar varmış. Bu hükümdar ülkesinin bilgeleriyle, efendimiz dua ve barış üzerine olası Süleyman bin Davud’dan, onun erdemlerinden, gücünden ve tenha yerlerin vahşi hayvanları, havada yaşayan ifritler, deniz ve yeraltı ecinnileri üzerindeki yetkisinden söz etmeyi pek severmiş.</p>

  <p>Günün birinde, halife, kendisine, içi şeytansı şekillerde garip bir dumanla dolu eski bakır sürahiler hakkında anlatılan bir öyküyü büyük bir merakla ama kesinliğinden kuşkuya düşmüş bir havada dinlerken, orada bulunanlardan Talib ibni Sehl ayağa kalkıp işittikleri öykünün doğruluğunu açıklamış ve “Gerçekten, ey Emirü’l-Müminin, bu bakır sürahiler, eski zamanlarda, Süleyman’ın emriyle başkaldıran ecinnilerin içine kapatılıp onun müthiş mührüyle ağızları mühürlendikten sonra Batı Afrika’da Magrip<a href="../Text/dipnot.xhtml#Footnote0205" id="Feedback0205"><sup>[205]</sup></a> sınırlarında gürüldeyen deniz dibine atılanlardan başkaları değildir. Sürahiden sızan duman, sadece, bir kez açık havaya ulaşınca ilk iğrenç biçimlerini almaktan geri kalmayacak olan ifritlerin yoğun biçimde sıkıştırılmış ruhlarıdır” diye eklemiş.</p>

  <p>Bu sözleri işiten Halife Abdülmelik’in şaşırması hatırı sayılır kertede artmış; ve Talib ibni Sehl’e “Ey Talib, içlerine ifritlerin duman halinde kapatıldıkları bu bakır sürahilerden birini görmeyi çok isterim. Acaba imkânı var mıdır, dersin? Eğer imkânı varsa, gerekli araştırmaları ben kendim yaptırmaya hazırım!” demiş. Talib de “Ey Emirü’l-Müminin, sen yerinden kıpırdamaksızın ve saygın kişiliğini yormadan ona buracıkta sahip olabilirsin. Bunun için Magrip ülkelerindeki vekilin emir Musa’ya bir mektup yollaman yeter! Çünkü eteğinde bu sürahilerin içinde bulunduğu denizin uzandığı dağ, ayaklar ıslanmadan yürünen uzun ve dar bir toprak parçasıyla Magrip’e bağlıdır. Emir Musa, mektubunu alınca, halife efendimizin emirlerini yerine getirmekte kusur etmeyecektir!” diye yanıt vermiş.</p>

  <p>Bu sözler halifeyi inandıracak veriler taşıdığından halife o an Talib’e dönmüş ve “Magrip ülkelerine acele gidip oradaki vekilim Emir Musa’ya mektubumu ulaştırabilecek senden uygun ulak var mıdır Talib? Sana gezi harcamaları için gerekli gördüğüm miktarda parayı hazineden almak ve seni izleyecek maiyetini oluşturmak üzere yetki veriyorum. Ama acele davran ey Talib!” demiş. Ve o saatte, halife, Emir Musa’ya kendi eliyle bir mektup yazarak onu mühürleyip Talib’e vermiş; o da elleri arasından yeri öperek hazırlıklarını tamamladıktan sonra, büyük bir gayretle Magrip yoluna koyulmuş ve hiçbir güçlükle karşılaşmadan oraya ulaşmış.</p>

  <p>Emir Musa, Emirü’l-Müminin’in ulağını gerekli saygı ve sevinçle karşılamış; Talib de mektubu vermiş; Emir mektubu okuyup içeriğini anladıktan sonra, onu dudaklarına, sonra da başına sürüyüp “İşittim ve itaat ettim!” demiş; ve hemen yanına o yöredeki içinde insan yaşayan tüm araziyi bilen ve şimdi yaşlılığında durup dinlenmeden gerçekleştirdiği gezilerinden edindiği bilgileri gelecek kuşaklara bırakmak için özenle kaleme alan Şeyh Abdüssamed’i çağırtmış; şeyh geldiği zaman, Emir Musa, onu saygıyla selamlamış ve kendisine “Ey Şeyh Abdüssamed, Emirü’l-Müminin’den, efendimiz Süleyman bin Davud tarafından başkaldıran ecinnilerin tıkıldığı eski bakır sürahileri arayıp bulmam için verdiği buyrukları içeren bir mektup aldım. Bunlar Magrip’in uç sınırlarında bulunan bir dağın eteğindeki denizin dibinde öylece durmaktaymış. Ben epeyce uzun bir süredir burada bulunup ülkeyi tanımaktaysam da, bu yöreden ve bu yöreye giden yoldan söz edildiğini hiç işitmedim; ama sen, ey Şeyh Abdüssamed, tüm âlemi dolaştın; kuşkusuz bu dağın ve bu denizin yerini bilirsin!” demiş.</p>

  <p>Şeyh, bir saat kadar düşündükten sonra, ona “Ey Musa bin Nusayr, bu dağ ve bu deniz belleğime yabancı değildirler; ama bugüne kadar, çok işitmeme karşın gidip orayı görmedim; çünkü oraya giden yolun, su kuyularının yokluğu dolayısıyla aşılması zordur; ve iki yıl ve birkaç ay tutan bir sürede oraya gidilir ve eğer içinde oturanların varlıklarına ve o dağın tepesinde hiçbir yabancının henüz girmediği Tunç Kenti denen kentlerinde yaşadıklarına dair herhangi bir işaret bulunmayan o ülkeden dönmek mümkün olursa, dönüşü de daha fazla zaman alır!” diyerek yanıt vermiş.</p>

  <p>Ve bu sözleri söyleyerek yaşlı adam susmuş; sonra bir süre daha düşünerek “Dahası, senden, ey Emir Musa, bu yolun tehlikeler ve korkunç şeylerle dolu olduğunu ve çok eski zamanlardan beri insan ayağı değmemiş bu bakir toprakların bekçisi ifritlerin ve ecinnilerin mekân tuttuğu bir çölün geçileceğini saklamamam gerekir! Gerçekten, bil ki, ey İbni Nusayr, Uzak Batı Afrika’nın bu ülkeleri insanoğullarına yasak edilmiştir; insanların sadece ikisi: Süleyman bin Davud ile İskender-i Zülkarneyn buralardan geçebilmiştir. Ve bu geçip gitmiş çağlardan sonra, buradaki geniş çölsü alanların tedirgin edilmeyen tek egemeni sessizlik olmuştur! Böyle olunca, sen, gizemli engelleri ve tehlikeleri küçümseyerek halifenin emirlerini yerine getirmek, belirli bir yolu olmayan bir ülkede bu geziyi, kulundan başkasının kılavuzluğu olmaksızın gerçekleştirmek istiyorsan, su yüklü bin deve, ayrıca yiyecek ve besin maddeleriyle yüklü bin deve hazırlatmalısın! Yanına mümkün olduğu kadar az adam almalısın; çünkü yaşadıkları yerlere saldırıda bulunacağımız karanlık güçlerin öfkesinden bizi hiç kimse koruyamaz ve yararsız silahlar kullanarak onları tedirgin etmemiz de gerekmez. Her şey hazır olunca, vasiyetini hazırla, ey Emir Musa, ve yola çıkalım!”...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama üç yüz kırkıncı gece olunca, demiş ki:</i></p>

  <br/>

  <p>“Her şey hazır olunca, vasiyetini hazırla, ey Emir Musa, ve yola çıkalım!” demiş.</p>

  <p>Bu sözleri duyan Magrip yöneticisi Emir Musa, Allah’ın adını andıktan sonra, hiçbir kararsızlık göstermemiş; askerlerinin amirlerini ve ülkesinin belli başlı kişilerini çağırtmış; hepsinin önünde vasiyetini yapmış ve yerine oğlu Harun’u geçirmiş. Bunu izleyerek, söz konusu hazırlıkları yaptırmış; yanına da sadece birkaç seçkin adam almış; ve Şeyh Abdüssamed ile halifenin ulağı Talib’in yoldaşlığında bin tanesi su yüklü, bin tanesi de besin maddeleriyle yüklü iki bin deveyle çölün yolunu tutmuş.</p>

  <p>Kervan günlerce ve aylarca, denizin sakin olduğu zamanlardaki haline benzeyen sessiz düzlüklerde, yollarında hiçbir canlı varlığa rastlamaksızın yol almış; ve yolculuk böylece sonsuz sessizlik içinde sürüp gitmiş; sonunda bir gün yöneldikleri ufkun sonunda parlayan bir bulut görmüşler. Bunun Çin çeliğinden yapılma dört altın sütunla desteklenmiş, çevresi dört bin adımlık, yüksek duvarla çevrili bir saray olduğunu anlamışlar. Ama bu sarayın çatısı kurşundanmış ve gökkubbenin altında tek göze çarpan varlıklar olan binlerce karganın tünek yeri imiş. Altın kakılmış abanoz cümle kapısının açıldığı yüksek duvarlar üzerindeki kırmızı madenden büyük bir levha üstünde, Şeyh Abdüssamed’in Emir Musa ile yoldaşlarına çevirdiği Yunan harfleriyle yazılmış şu cümleler varmış:</p>

  <div class="gir1">
    <p>Buradan içeri gir ve burayı yönetmiş bulunanların öyküsünü öğren! Onlar göçüp gittiler; benim kulelerimin gölgesinde dinlenecek zamanı ancak buldular!</p>

    <p>Ölümle gölgeler gibi dağıldılar! Rüzgâra kapılmış samanlar gibi gözden yok oldular!</p>
  </div>

  <p>Emir Musa, Abdüssamed’in kendisine çevirdiği bu sözleri işitince çok duygulanmış ve “Tanrı’dan başka Tanrı yoktur!” diye mırıldanmış. Sonra da “İçeri girelim!” demiş ve yoldaşları peşinde olduğu halde, cümle kapısının eşiğini açmış ve saraya girmiş.</p>

  <p>Önlerinde yüksek granit duvarların çıplaklığı içinde sessizce uçan iri kara kuşların ortasında tepesi gözden yiten bir kule belirmiş; bunun ayak ucunda, yöresi çepeçevre dört sıra halinde yüz gömütle sarılı bulunan parlak billurdan yontulmuş anıtsal tabanlıktaki yazıtta, taş kabartma olarak, Yunan harfleriyle kazınmış şu yazılar okunuyormuş:</p>

  <div class="gir1">
    <p>Zevk âleminin sarhoşluğu ateşli hastanın sayıklamaları gibi geçer gider...</p>

    <p>Birçok olaylara tanık olmadım mı ben?</p>

    <p>Utkulu günlerim boyunca nice göz kamaştıran ünler sağlamadım mı?</p>

    <p>Atımın ses veren nalları bir dolu başkentte çınlamadı mı?</p>

    <p>Kahreden simun rüzgârı gibi nice kentleri yağma etmedim mi?</p>

    <p>Yıldırım düşmüş gibi imparatorlukları yıkmadım mı?</p>

    <p>Hükümdarlar savaş arabamın ardında sürüklenmediler mi?</p>

    <p>Evrene birçok yasalar kabul ettirmedim mi?</p>

    <p>Ve işte şimdi!</p>

    <p>Zevk sarhoşluğum hastalık ateşi gibi geçti. Kum üzerinde bir köpük kadar bile iz bırakmadan...</p>

    <p>Kudretim onu geri çevirmeden; silahlarım, sarayımdakiler beni ona karşı savunmayı beceremeden, ölüm beni gafil avladı!</p>

    <p>Dinle ey yolcu, canlıyken dudaklarımın hiç telaffuz etmediği sözleri: “Ruhunu koru! Barış içinde yaşamın sakinliğinden yararlan! Yarın ölüm seni alıp götürecek!”</p>

    <p>“Yarın seni çağıranlara, toprak ‘O öldü! Kıskanç bağrım ona sonsuza dek gömülenleri geri vermez!’ diye yanıt verecek!”</p>
  </div>

  <p>Şeyh Abdüssamed’in kendilerine çevirdiği bu sözleri işittiklerinde Emir Musa ve yoldaşları ağlamaktan kendilerini alıkoyamamışlar. Ve bu anıtsal gömütle yöresindeki gömütlerin önünde aynı ölümcül sözleri tekrarlayarak uzun süre ayakta kalmışlar. Sonra iki kanatlı abanoz bir kapıyla örtülü kuleye yönelip bu kapıda yine Yunan alfabesiyle taşa yontulmuş şu yazıtı görmüşler:</p>

  <div class="gir1">
    <p>Sonsuza dek var olan, sürekli ve değişmez olan adına!</p>

    <p>Kudret ve kuvvetin sahibi adına!</p>

    <p>Bil ki, buralarda dolaşan yolcu, görünüşe kapılarak mağrurlanma!</p>

    <p>Onun parlaklığı geçicidir!</p>

    <p>Benim verdiğim örnekle: Hayallerle gözlerinin kamaşmasına izin vermemeyi öğren! Onlar seni uçurumlara fırlatır!</p>

    <p>Sana ne denli güçlü olduğumu anlatayım:</p>

    <p>Benim ahırlarımda on bin savaş atı vardı; bunlara silahlarımın esir ettiği krallar özenle bakardı.</p>

    <p>Sarayımın özel bölümlerinde cariye olarak kral soyundan gelme, göğüsleri görkemli ve güzelliği ayı solduranlar arasından seçilmiş bin bakire vardı.</p>

    <p>Eşlerim bana ardılım olarak arslanlar gibi pek yürekli bin oğlan çocuğu doğurdu.</p>

    <p>Sonsuz hazinelere sahip oldum; egemenliğim önünde Doğu’dan Batı’dan uç sınırlarına kadar baş edilmez ordularıma halklar ve krallar boyun eğdiler.</p>

    <p>Ve kudretimi sonsuz, yaşamımı yüzyıllarca sürecek sanıyordum; ama ansızın hiç ölmeyen o Yüce Varlığın geri çevrilmez buyruklarını bildiren bir ses duydum!</p>

    <p>O zaman bahtım üstüne düşündüm; mızrakları ve kılıçlarıyla donanmış binlerce atlı ve yaya erimi topladım.</p>

    <p>Ve de bana bağlı olan kralları, imparatorluğumun ileri gelenlerini ve ordunun komutanlarını topladım.</p>

    <p>Ve hepsinin önünde, hazinelerimin kasalarını ve sandıklarını getirterek, onlara şunları söyledim:</p>

    <p>‘Bu servetleri, bu yüzlerce kental ağırlığındaki altın ve gümüşleri, eğer yeryüzündeki ömrümü sadece bir gün uzatırsanız size veririm!’</p>

    <p>Ama başlarını eğdiler ve sessizliğe gömüldüler. O zaman öldüm ve sarayım ölüm sığınağı oldu.</p>

    <p>Eğer benim adımı öğrenmek isterseniz, söyleyeyim: Bana Büyük Şeddad bin Avad’ın oğlu Kuş derler!</p>
  </div>

  <p>Bu yüce gerçekleri işiterek, Emir Musa ve yoldaşları hıçkırıklar koparmışlar ve uzun uzadıya ağlamışlar. Bunu izleyerek kuleye girmişler ve boşluğun ve sessizliğin yer aldığı geniş salonları dolaşmaya başlamışlar.</p>

  <p>Sonunda ötekilerden daha büyük, tavanı yuvarlak kubbe şeklinde ve kule içinde döşenmiş tek mekân olan bir odaya ulaşmışlar. Orta yerde sandal ağacından harika işlemeleri olan çok büyük bir masa, onun üzerinde de daha öncekilere benzer güzel harflerle yazılı şu yazıt varmış:</p>

  <div class="gir1">
    <p>Çok önceleri bu masada tek gözlü bin kral ile gözleri sağlıklı bin kral otururdu.</p>

    <p>Şimdi hepsi kabirde eşit körlükle yatmaktadır!</p>
  </div>

  <p>Emir Musa’nın, bu gizem önünde şaşkınlığı iyice artmış, sonra buna bir çözüm bulamayarak, yazıttaki sözcükleri bir parşömene aktarmış. Sonra son kertede duygulanmış olarak saraydan çıkmış; ve yoldaşları ile birlikte Tunç Kenti’nin yoluna düşmüş.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama üç yüz kırk birinci gece olunca, demiş ki:</i></p>

  <br/>

  <p>...yoldaşları ile birlikte Tunç Kenti’nin yoluna düşmüş.</p>

  <p>Birinci, ikinci ve üçüncü günün akşamına kadar yürümüşler. O sırada, ufukta ışık saçan bir yıldız gibi, bir ayaklığın üzerinde, elinde tutuşan bir aleve benzer enli demirden bir mızrak tutmuş, kımıltısız bir atlının siluetinin batan güneşin ışıkları içinde belirdiğini görmüşler.</p>

  <p>Bu görüntünün yanına iyice yaklaşınca, atlının ve atının ve de ayaklığın en has tunçtan yapılmış olduğunu ve günün son ışıklarıyla aydınlanan geniş kılıcının üzerinde ateşle oyularak ince harflerle şu sözlerin yazılı olduğunu görmüşler:</p>

  <div class="gir1">
    <p>Yasak topraklara kadar gelebilmiş bulunan gözü pek yolcu, artık geriye dönemezsin!</p>

    <p>Kentin yolunu bilmiyorsan, kol gücünü kullanarak ayaklığımın üzerinde beni döndür; durduğum zaman yüzümün çevrili bulunduğu yöne doğru yol al!</p>
  </div>

  <p>Emir Musa bunun üzerine, atlı yontusuna yaklaşmış ve onu eliyle itmiş. Ve hemencecik bir şimşek hızıyla atlı kendi ekseni yöresinde dönmüş ve başını yolcuların izlemekte olduğu doğrultunun tam karşıtında bulunan yana doğru çevirmiş; ve Şeyh Abdüssamed, gerçekten yanılmış olduğunu ve yeni doğrultunun doğrusu olduğunu anlamış.</p>

  <p>Kervan, çabucak geri dönerek bu yeni yola koyulmuş ve yolculuklarını bu doğrultuda sürdürmüş. Günlerce yürüyerek sonunda, akşam olduğu sırada, bedeninin yarısı derinlemesine toprağa gömülmüş, ama öteki yarısı siyah bir taş sütun önüne zincirlenmiş bulunan garip bir varlığa rastlamışlar. Topraktan çıkan bu gövde sanki cehennemi güçlerin zoruyla oradan fışkırmış acayip bir oluşuma benziyormuş. Ve sanki dallarından arınmış yaşlı bir hurma ağacının gövdesi gibi iri ve kara imiş. İki büyük kanadı ve ikisi uzun ve kıvrık tırnaklı bir arslan pençesine benzeyen dört eli varmış. Korkunç başının üzerinde dağınık saçları, yaban eşeğinin kuyruğundaki kıllar gibi serpilip duruyormuş; göz çukurlarının içinde de ışık saçan iki kızıl gözden başka, alnında öküzünkine benzer iki boynuz arasında üçüncü bir göz görülüyor ve bu durağan göz bir kaplan ya da panter gözü gibi yeşil ışıklar saçıyormuş. Yolcuları görünce bu gövde korkunç çığlıklar atarak ve onu siyah sütuna bağlayan zinciri kırmak ister gibi umutsuz hareketler yaparak kollarını oynatmış. Ve kervan sonsuz bir korkuya kapılarak ne ileri ne de geri gitme gücü bularak olduğu yerde donmuş kalmış.</p>

  <p>Bunun üzerine emir Musa, Şeyh Abdüssamed’e dönerek ona “ Ey saygın kişi, bu varlığın ne olduğunu bize söyleyebilir misin?” diye sormuş. Şeyh de “Vallahi! Ey emir, bu benim bilgimin dışındadır!” yanıtını vermiş. Emir Musa da, ona “Öyleyse, biraz daha yaklaş da kendisine sor! Belki kendisi durumunu bize açıklar!” demiş, Şeyh Abdüssamed de, hiç tereddüt etmemiş. Acayip yaratığa yaklaşmış ve ona “Görünen ve görünmeyen ülkeleri buyruğu altında tutan göze görünmez Egemen adına yanıt vermeni diliyorum! Bana kim olduğunu ve ne zamandan beri burada bulunduğunu ve de bu garip cezaya çarptırılmanın nedenini söyle!” diye haykırmış. Bu sözleri duyan gövde ulur gibi konuşmuş. Ve işte Emir Musa’nın, Şeyh Abdüssamed’in ve yoldaşlarının işittikleri sözler şunlar olmuş:</p>

  <p>“Ben ecinnilerin babası İblis’in soyundan gelme bir ifritim. Adım, Dahiş İbn-el Amaş’tır. Buraya kıyamet kopuncaya kadar gizli güçler tarafından zincirlendim.”</p>

  <p>“Daha önceleri, Deniz Hükümdarı’nın yönettiği bu ülkede, Tunç Kenti’nin koruyucusu olarak hem muhafız hem de mukim<a href="../Text/dipnot.xhtml#Footnote0206" id="Feedback0206"><sup>[206]</sup></a> olarak hizmetinde bulunduğum kızıl akikten yapılmış bir put vardı. Gerçekte, onun gövdesinin içini oturacak yer olarak seçmiştim. Ve bütün ülkelerden kitleler halinde insanlar gelerek benim aracılığımla ona dertlerini açıyor ve kendilerine naklettiğim ilahi esini ve kehaneti benim ağzımdan öğreniyorlardı.</p>

  <p>“Benim bağlı bulunduğum Deniz Hükümdarı’nın buyruğu altında tümü Davud’un oğlu Süleyman’ın buyruklarına karşı çıkmış ecinnilerden oluşmuş bir ordu vardı; kendisi ile iman sahibi ecinnilerin bu korkulu hükümdarı arasında bir savaş çıkması halinde işi ele almak üzere beni bu ordunun başına getirmişti. Ve bu savaş çıkmakta gecikmedi.</p>

  <p>“Deniz hükümdarının, ünü Süleyman’ın kulaklarına erişmiş bulunan güzel bir kızı vardı. Süleyman birçok eşinin arasında ona da sahip olmak arzusuyla bu kızla evlenmek için girişimde bulunmak, aynı zamanda akik putu kırıp Tanrı’dan başka Tanrı olmadığını ve Süleyman’ın Tanrı’nın elçisi olduğunu kabul ettirmek üzere Deniz Hükümdarı’na bir ulak gönderdi.</p>

  <p>“Bunu anlayan Deniz Hükümdarı, vezirlerini ve ecinni ordusunun ileri gelenlerini toplayıp onlara ‘Süleyman bana kızımı kendisine vermek ve komutanınız Dahiş ibnü’l-Amaş’ın içinde oturduğu akik yontuyu kırmak için her türlü felaketle tehdit ediyor. Bu tehditlere siz ne dersiniz? Boyun mu eğeyim, karşı mı çıkayım?’ diye sordu.</p>

  <p>“Vezirler ‘Ey hükümdarımız, sen Süleyman’ın kudretinden korkuyor musun? Bizim kuvvetlerimiz en az onunkiler kadar ürkütücüdür. Ve biz bunları pekâlâ yok ederiz!’ diye yanıt verdiler. Sonra bana döndü ve benim görüşümü sordu. Bunun üzerine ben de kendisine ‘Süleyman’a vereceğimiz tek yanıt ulağını sopayla dövmektir!’ dedim. Bu önerim orada hemen yerine getirildi. Ve bu ulağa ‘Şimdi dön de efendine başına geleni anlat!’ dedik.</p>

  <p>“Süleyman ulağının nasıl karşılandığını anlayınca, öfkenin son sınırına ulaşmış ve kullanılabilecek ecinni, insan, kuş ve hayvanlardan oluşmuş tüm güçlerini bir araya getirmiş. İnsanların başına Asaf ibni Barkiya’yı; ifritler kralı Dimriyat’ı da tümü altmış milyonu bulan ecinniler ile evrenin her yanındaki kara ve denizlerden toplanmış tüm hayvanların ve yırtıcı kuşların başına getirmiş. Bu işi tamamlayan Süleyman, bu müthiş ordunun başına geçerek benim efendim Deniz Hükümdarı’nın ülkesini zaptetmeye geldi. Ve bu ülkeye ulaşır ulaşmaz ordusunu savaş düzenine soktu.</p>

  <p>“İşe iki kanada hayvanları dört sıra halinde yerleştirmekle başladı. Gökyüzüne, hareketlerimizi gözetmek ve savaşçılarımızın üzerine ansızın saldırıp gözlerini oymak üzere savaşçı olarak büyük yırtıcı kuşları yerleştirdi. İnsan gücünü öncü olarak sürdü, ecinnileri de geriden desteklemek üzere arka yana yerleştirdi; sağına veziri Asaf ibni Barkiya’yı, soluna hava ifritlerinin kralı Dimriyat’ı yerleştirdi; dört köşesinden dört somaki file yaslanan altın tahtı üzerinde oturarak kendisi orta cenahta kaldı ve bu durumdayken savaş işareti verdi.</p>

  <p>“Birdenbire ecinnilerin, insanların, yırtıcı kuşların ve savaşa yarar vahşi hayvanların koşuşmalarından ve kanat çırpmalarından oluşan ve gittikçe artan bir uğultu işitildi; ve göklerde binlerce kuşun kanat çırpışları ve ötüşleri duyulurken yeryüzünün kabuğu da müthiş ayak sesleriyle dövülerek bağırtılar ve haykırışlarla çınladı.</p>

  <p>“Ben, kendi bakımımdan, Deniz Hükümdarı’na bağlı ecinni ordularının öncülerinin komutanı idim. Birliklerime buyruk verdim ve Kral Dimriyat’ın emrindeki düşman ecinnilerin birliklerine saldırdım...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama üç yüz kırk ikinci gece olunca, demiş ki:</i></p>

  <br/>

  <p>“Birliklerime buyruk verdim ve Kral Dimriyat’ın emrindeki düşman ecinnilerin birliklerine saldırdım. Kendim de düşmanlarımızın başındaki kişiye saldırmanın yollarını aradım. Tam o sırada alevler içinde kalan bir dağın kıpırdamaya başladığını ve şelaleler gibi ateş kusmaya koyulduğunu ve yakıcı bir örtü halinde lavlardan sıçrayıp başımıza yağan ateş kırıntıları altında kahrolup yanacağımı sandım. Ben, uzun süre, emrimdeki birlikleri yüreklendirerek kendimi savundum ve hırsla saldırıda bulundum; ancak düşman birliklerinin kuşkuya yer bırakmayacak şekilde bizi ezeceğini anlayınca geri çekilme emri verdim; kendim de kanatlarımın olanca gücüyle havada uçarak oradan kaçtım. Ama Süleyman’ın buyruğuyla, aynı zamanda düşmanlarımız ecinniler, âdemoğulları, hayvanlar ve gökten yağarak gözlerimizi oyan ve etimizi parçalayan kuşlar tarafından izlenip kuşatıldık. Ben üç ay süren kaçışım sonunda yakalandım. Beni alıp kıyamete kadar bu kara sütuna bağladılar, beni izleyenleri de dumana çevirip bakır kaplara kapatarak ağızlarını Süleyman’ın mührüyle mühürlediler ve Tunç Kenti’nin duvarlarına çarpan denize fırlattılar. O zamandan beri kuvvetlerimizi mahvedip beni böylece buraya zincirle bağladıklarından ötürü bu kentin halkının başına neler geldiğini bilemeyeceğim; ama Tunç Kenti’ne doğru girecek olursanız, belki onların izlerine rastlar ve öyküleri üstüne bir şeyler öğrenirsiniz!”</p>

  <p>Yarım bedenli yaratık konuşmasını bitirince yeniden bağlı bulunduğu sütundan zincirlerini çözmek için çılgınca çırpınmaya başlamış. Emir Musa ve yoldaşları da onun zincirlerden kurtulabileceği ya da kurtulmak için kendilerini kullanabileceğinden korkarak orada daha fazla kalmak istememişler ve çabucak akşamın kızıllığı içinde uzaktan kulelerinin ve duvarlarının belirdiğini gördükleri kente doğru yollarını sürdürmüşler. Kente ulaşmak için pek az bir mesafe kaldığını anladıklarında ortalık kararıp yörelerindeki her şey düşman bir görünüme bürününce, kapılara yaklaşmak için sabahın gelmesini beklemeyi yeğlemişler; ve yorgunluktan bitkin düştüklerinden geceyi geçirmek üzere çadırları kurmuşlar.</p>

  <p>Şafağın ilk ışıkları doğudaki dağların tepelerini aydınlatmaya başlar başlamaz, Emir Musa yoldaşlarını uyandırmış ve kentin giriş kapılarından birine ulaşmak üzere onlarla birlikte yola koyulmuş. O sırada, önlerinde, sabahın aydınlığı içinde, Tunç Kenti’nin duvarlarının, sanki döküldükleri kalıptan yeni çıkmış gibi parıldayarak belirdiğini görmüşler. Bu duvarlar öylesine yüksekmişler ki, sanki kendilerini çevreleyen tepelerin ilk kademelerini oluşturuyor; ve bunların yamaçlarına öylesine yerleştirilmiş bulunuyorlarmış ki, sanki tepelerin özgün madeninden yontulmuş gibi duruyorlarmış.</p>

  <p>Bu görünümün kımıltısız bıraktığı şaşkınlıktan çıkabildiklerinde gözleriyle kente girebilecekleri bir kapı aramışlar. Ama bulamamışlar. Bunun üzerine duvarlar boyunca bir giriş kapısı bulmak amacıyla yürümeye başlamışlar. Ve böylece yürümeyi herhangi bir kapı ya da gedik bulmaksızın ve de kente girip çıkan herhangi bir kimse görmeksizin sürdürmüşler. Ve günün ilerlemiş saatine karşın ne duvarların içinde ne de dışında herhangi bir gürültü duymuşlar; ve duvarların üstünde ya da dibinde herhangi bir hareket görmüşler. Ama Emir Musa, umudunu yitirmeksizin, yoldaşlarını yürüyüşü sürdürmeye yüreklendirmiş; böylece akşama kadar yürümüşler ve her zaman önlerinde Tunç Kenti’nin katı duvarlarının, toprağın oluşumuna göre vadileri ve tepelerin eteklerini izleyerek, sanki toprağın bağrından çıkmış gibi uzayıp gittiğini görmüşler.</p>

  <p>Bunu gören Emir Musa, yoldaşlarına dinlenmek ve beslenmek için durmalarını emretmiş. Kendisi de durumu düşünmek üzere bir süre için oturmuş. Dinlenince, yoldaşlarına orada kalıp dönüşüne kadar konaklama yerini gözetlemelerini söylemiş; Şeyh Abdüssamed ve Talib ibni Sehl kendisini izlerken, onlarla birlikte çevreyi denetlemek ve insansı girişimlerle içine girilmesine izin vermeyen bu kenti tanımak üzere yüksek bir dağın tepesine çıkmış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama üç yüz kırk üçüncü gece olunca, demiş ki:</i></p>

  <br/>

  <p>...insansı girişimlerle içine girilmesine izin verilmeyen bu kenti tanımak üzere yüksek bir dağın tepesine çıkmış.</p>

  <p>İlkin karanlıkta hiçbir şeyin farkına varamamışlar; çünkü gece o sırada ova üzerine gölgesini düşürmüş bulunuyormuş; ama ansızın doğuda ışık daha canlı bir hale gelmiş; ve dağın tepesinde harika bir ay belirip yükselmiş ve göz açıp kapayasıya kadar geçen bir sürede yeri göğü aydınlatmış. Ve ayaklarının ucunda onları soluk almaktan alıkoyan bir görünüm oluşmuş.</p>

  <p>Âdeta düşsel bir kenti izler gibiymişler. Yükseklerden süzülen beyaz örtü altında, gözün alabildiğince uzaklıkta gece içinde boğulmuş ufukta Tunç Kenti’nin bağrında saray kubbeleri, evlerin düz damları, dingin bahçeler görünüyor; ayın aydınlattığı kanallarda binlerce ışıltılı devinim koyu karanlıkta birbirini izliyor ve o sırada batıya doğru yayılan uzaklardaki madensi deniz soğuk bağrında aydınlık göğün ışıklarını yansıtıyormuş; böylece: duvarların tuncu, kubbelerin aydınlanmış değerli taşları, evlerin beyaz damları; batıya doğru yayılan gölgelerle birlikte ayın sihri ve gece melteminin etkisiyle birbiriyle uyum sağlıyormuş.</p>

  <p>Bununla birlikte bu enginlik, bir mezardaymış gibi evrensel sessizliğe gömülmüş bulunuyormuş. İçeride insan varlığından eser yokmuş. Ama her biri anıtsal oturtmalıklarında tunçtan yapılmış yüksek yontular, ama mermerden yontulmuş görkemli atlılar ve uçma erdeminden yoksun kanatlı hayvanlar; hepsi de aynı donuk yoksunluk içinde bulunuyorlar; binaların üzerinde yükselen gökte, bu durağanlık içinde binlerce iri yarasa, tek hareket eden yaratıklar olarak uçuşup duruyormuş. Bunların uçuşuna, ölü saraylar ve uyuyan damlardan, gecenin sessizliğini delen, göze görünmeyen baykuşların iniltileri eşlik ediyormuş.</p>

  <p>Emir Musa’nın ve iki yoldaşının gözleri bu garip görünümle dolunca, bu koskoca kentte herhangi bir canlı insan varlığının izine rastlamamalarından dolayı çok şaşırarak dağdan aşağı inmişler. Ve üzerinde Şeyh Abdüssamed’in hemen çözüp kendilerine çevirdiği Yunan harfleriyle yazılmış dört yazıtın kazınmış bulunduğunu gördükleri bir mahalde tunç duvarların ayak ucuna ulaşmışlar. İlk yazıtta şöyle yazıyormuş:</p>

  <div class="gir1">
    <p>Ey insanoğlu, senin hesapların ne kadar boştur! Ölüm yanıbaşındadır. Geleceğin hesabını yapma! O, ulusları ve orduları dağıtan, ferahlık içinde yaşadıkları saraylardan kralları alıp mezarın dar barınağına fırlatan Evren’in efendisidir. Toprakta eşitlik içinde uyanan ruhları onları bir toz ve kül yığınına dönüşmüş görür.</p>
  </div>

  <p>Bu sözleri duyunca Emir Musa “Ey yüce gerçekler! Ey toprakta eşitlik içinde uyanan ruhlar! Bütün bunlar ne kadar çarpıcı!” diye haykırmış; ve hemen bu sözleri deri üzerinde yazıya dökmüş. Ama şeyh, hemen ikinci kitabeyi de çevirmiş:</p>

  <div class="gir1">
    <p>Ey insanoğlu! Sen niçin kendi ellerinin körüsün? Nasıl olur da bu denli boş bir dünyaya güven duyarsın? Bilmez misin ki, burada geçici oturmaktayız, geçici bir barınaktır burası? Söyle! İmparatorluklar kurmuş olan hükümdarlar nerede? Nerede o fatihler, o Irak’ın, Isfahan’ın, Horasan’ın sahipleri? Sanki dünyaya hiç gelmemişler gibi geçip gitmişler!</p>
  </div>

  <p>Emir Musa kitabedeki Arapçaya çevrilen sözleri de yazıya dökmüş; ve heyecan içinde üçüncü yazıtı çeviren şeyhe kulak vermiş:</p>

  <div class="gir1">
    <p>Ey insanoğlu! İşte günler geçip gidiyor; ve yaşamının kaygısızca son sınıra doğru yürüdüğünü görüyorsun. Efendin olan Yüce Tanrı’nın huzuruna çıkacağın Hüküm Gününü düşün! Hani nerede Hint’in, Çin’in, Sina’nın ve Nubya’nın<a href="../Text/dipnot.xhtml#Footnote0207" id="Feedback0207"><sup>[207]</sup></a> hükümdarları? Hepsi hiçliğe bürünmüşler!</p>
  </div>

  <p>Ve Emir Musa “Nerede Sina’nın ve Nubya’nın hükümdarları? Hiçliğe bürünmüşler!” diye haykırmış. Dördüncü yazıtta da şunlar yazılıymış:</p>

  <div class="gir1">
    <p>Ey insanoğlu! Ruhunu zevklerde boğuyorsun ve omuzlarına çöken ölümün, seni izlemekte olduğunu görmüyorsun! Dünya bir örümcek ağı gibidir ve bu narin dokunun ardından hiçlik seni gözetliyor! Hani o büyük umutları olan insanlar, onların geçici tasarıları nerede? Şimdi saraylarında, vaktiyle mezarlarında barınan baykuşlar ötüşüyor!<a href="../Text/dipnot.xhtml#Footnote0208" id="Feedback0208"><sup>[208]</sup></a></p>
  </div>

  <p>Emir Musa artık heyecanını tutamamış ve elleri şakaklarında uzun uzadıya ağlamış ve kendi kendine “Ey doğumun ve ölümün gizemi! Ölmek gerekiyorsa neden doğuluyor? Ölüm, yaşamın unutuluşuysa yaşamak neye yarar? Ama yalnız Allah ne olacağını bilir; bizim görevimiz de sessiz bir itaatle ona boyun eğmektir!” demiş. Bu düşüncelere kapıldıktan sonra, yoldaşlarıyla birlikte konakladıkları yerin yoluna düşmüş. Ve adamlarına dallar ve odunlarla kendilerini duvarın tepesine çıkarmaya yarayacak bir merdiven yapmalarını, oradan da kapısı bulunmayan bu kente inmelerini emretmiş.</p>

  <p>Adamlar hemen odunlar ve kuru iri dallar aramaya koyulmuşlar; kılıçları ve bıçaklarıyla ellerinden geldiğince ağaçları devirmişler; onları sarıklarındaki kumaşlarla, kemerleriyle ve develerin dizginleri, kolanları ve koşumlarının sırımlarıyla birbirine bağlayarak duvarların tepesine ulaşacak yükseklikte bir merdiven yapmayı başarmışlar. Bunun üzerine onu en uygun yere taşımışlar ve her yanını büyük taşlarla desteklemişler. Ve Tanrı’nın adını anarak ağır ağır tırmanmaya koyulmuşlar.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama üç yüz kırk dördüncü gece olunca, demiş ki:</i></p>

  <br/>

  <p>...Emir Musa başta olduğu halde ağır ağır tırmanmaya koyulmuşlar. Ama kimileri de konaklama yerini ve yöresini gözetlemek için duvarların dibinde kalmış.</p>

  <p>Emir Musa ve yoldaşları, çıktıkları duvarın üzerinde yürümeyi bir zaman sürdürmüşler ve sonunda ortalarında iki kanadı, aralarından bir iğne ucunun bile giremeyeceği kadar sıkı sıkıya kapatılmış bir tunç kapının bulunduğu yan yana iki kuleye ulaşmışlar. Bu kapının üzerinde, eli açık olarak bir kolunu uzatmış bir atlının altından yapılmış kabarık bir sureti kazınmış bulunuyormuş. Bu elin ayasında Yunanca harflerle birtakım sözler yazılıymış; Şeyh Abdüssamed bunları hemen çözerek şöyle çevirmiş: “Elini göbek deliğimdeki çiviye on iki kez sürt!”</p>

  <p>Bunun üzerine Emir Musa, bu sözlerden epeyce şaşırmış olmasına karşın, atlıya yaklaşmış ve gerçekten göbek deliğinin ortasına altın bir çivinin kakılmış bulunduğunu görmüş. Elini uzatmış ve bu çiviye on iki kez sürtmüş. On ikinci sürtüşte kızıl granitten yapılmış olan kapının iki kanadı olanca genişliğiyle dönerek aşağıya doğru inen bir merdivene açılmış. Emir Musa ve yoldaşları, hemen, oklar ve kılıçlarla donanmış muhafızların bulunduğu aynı düzeydeki bir sokağa açılan bir hole ulaşmadan önce bu merdivenin basamaklarını inmişler. Emir Musa “Başımıza dert açmalarına fırsat vermeden onlarla konuşalım!” demiş. Bunun üzerine kimileri ellerinde kalkan ve yalın kılıçlarıyla ayakta, kimi oturmuş, kimi uzanmış olan bu muhafızlara yaklaşmışlar; ve Emir Musa, komutanları olduğu izlenimini veren birine doğru dönerek incelikle selam vermiş; ama bu kişi yerinden kıpırdamamış; ve selama karşılık vermemiş. Öteki muhafızlar da onları görmüyorlarmış gibi yeni gelenlere ilgi göstermeksizin aynı şekilde durağan bakışlarla hareketsiz kalmışlar.</p>

  <p>Bunun üzerine bu muhafızların Arapça anlamadıklarını kavrayan Emir Musa, Şeyh Abdüssamed’e “Ey şeyh, onlara bildiğin tüm dillerle seslen!” demiş. Şeyh de onlarla ilkin Yunanca görüşmeyi denemiş; sonra da girişiminin boşuna olduğunu görerek Hintçe, İbranice, Farsça, Habeş ve Sudan dilleriyle konuşmuş; ama içlerinden hiçbiri bu dillerden tek bir sözcük bile anlamamış; ve de anladığına dair bir belirti göstermemiş. Bunun üzerine Emir Musa “Ey şeyh, bu muhafızlar belki de ülkelerinin âdetlerine uygun olarak kendilerine yaklaşmadığımız için bozulmuşlardır; sanırım onları bildiğin ülkelerin âdetlerine göre geliştirilmiş şekilde selamlamak gerek!” demiş. Ve saygın Abdüssamed, o anda, dolaştığı bütün ülkelerin halklarında geçerli olan her türlü selamı yerine getirmiş. Ama muhafızlardan hiçbiri yerinden kıpırdamamış; her biri öylece, başlangıçtaki gibi hareketsiz kalmış.</p>

  <p>Bunu gören Emir Musa, şaşırmanın sınırında, daha fazla üstelemek istememiş; yoldaşlarına kendisini izlemelerini söyleyip böylesine bir suskunluğu neye bağlayacağını bilmeden yolunu sürdürmüş. Şeyh Abdüssamed de kendi kendine “Vallahi! Yolculuklarım sırasında böyle olağandışı bir şey görmemiştim!” demiş.</p>

  <p>Böylece, sonunda çarşı girişine ulaşıncaya kadar yürümüşler. Kapıları açık görüp içeri dalmışlar. Pazar alışveriş eden kişilerle doluymuş; ve dükkânların vitrinleri eşyalarla harika biçimde donatılmış imiş. Ama Emir Musa ve yoldaşları onları gördükleri andan başlayarak tüm satıcılar ve müşterilerin ve çarşıda bulunan herkesin ortaklaşa uyum sağlamış gibi donup kaldıklarını görmüşler; her zamanki uğraşlarını sürdürmek için sanki yabancıların çekip gitmelerini bekler gibi bir halleri varmış. Bununla birlikte, onların varlıklarına da en küçük bir ilgi göstermez ve bu çağrısız ziyaretten hoşnutsuzluklarını küçümsemeyle görmezlikten gelerek anlatmakla yetiniyorlarmış gibi görünüyorlarmış; ve bu küçümseyici davranışın altını çizmek istercesine Emir Musa yoldaşları önlerinden geçip giderken yüzlerinde genel bir ifadesizlik görülüyormuş; öylesine ki koca çarşıda, yöredeki hareketsizliğin ortasında sadece yürüyenlerin çınlayan ayak sesleri duyuluyormuş. Ve böylece, ne onları hoşça karşılayana ne de düşmanca bir harekete rastlamadan; ne gülüşle ne alayla karşılanmadan cevahirciler çarşısını, ipekçiler çarşısını, saraçlar çarşısını, manifaturacılar çarşısını ve sonunda baharatçılar ve kokucular çarşısını dolaşmışlar.</p>

  <p>Baharatçılar çarşısından çıkınca, birdenbire, bakışları yumuşaklığına alıştıkları bir ışıkla donanmış çarşıdakinden farklı bir güneşin olanca göz kamaştırıcılığıyla aydınlattığı bir meydana ulaşmışlar. Meydanın dip tarafında, kanatları gerilmiş iri hayvan heykellerine ayaklık oluşturan olağanüstü yükseklikte tunç sütunlar arasından, yanlardan tunç kulelerle berkitilmiş mermer bir saray görmüşler; sarayın yöresi mızrakları ve kılıçları hiç sönmeyen alevlerle parıldayan bir dizi muhafızla kuşatılmış bulunuyormuş. Bu saraya girilen altın bir kapıdan Emir Musa ve kendisini izleyen yoldaşları içeri girmişler.</p>

  <p>İlkin, bina boyunca uzayan somaki mermer sütunların sıralandığı ve renkli mermerden havuzların serinlettiği bir koridor görmüşler; bu koridorun silah saklamaya yaradığı anlaşılıyormuş. Zira her yanda, sütunlara, duvarlara ve tavana asılı, üzerlerine değerli taşlar kakılmış ve yeryüzünün her yanından getirilmiş harika silahlar görülüyormuş. Bu oyma kafesli koridorun yöresinde, altın ve gümüşle savatlanıp harika bir işçilikle yapıldığı apaçık olan abanoz sıralarda oturmuş ya da uzanmış, geçit giysilerine bürünmüş savaşçılar, ne ziyaretçileri engelleyen ne de şaşkın yürüyüşlerini sürdürmelerini destekleyen bir harekette bulunmuşlar...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama üç yüz kırk beşinci gece olunca, demiş ki:</i></p>

  <br/>

  <p>...Ne ziyaretçileri engelleyen ne de şaşkın yürüyüşlerini destekleyen bir harekette bulunmuşlar.</p>

  <p>Bunu gören ziyaretçiler, üst bölümü mavi bir zemin üzerine altın harflerle Yunan dilinde yazılmış olup Şeyh Abdüssamed tarafından tıpkı tıpkısına çevirisi yapılan üstün nitelikli öğütler işli bir yazıt taşıyan çok güzel bir pervazla donanmış bu koridoru izlemişler. Yazıt şöyleymiş:</p>

  <div class="gir1">
    <p>Sürekli olan, bahtların hükümdarı adına! Ey âdemoğlu, başını çevir, ruhuna çökmek üzere olan ölümü göreceksin! İnsanoğlunun babası Âdem hani nerede? Nuh ve onun ardılları nerede? O korkunç Nemrut nerede? O hükümdarlar, o fatihler, keyhüsrevler, sezarlar, firavunlar, Hint’in ve Irak’ın hakanları, İran’ın ve Arabistan’ın sahipleri ve İskender-i Zülkarneyn nerede? Yeryüzü hükümdarları Harun ve Karun ve de Şeddad bin Avad ve Kenan’ın tüm ardılları nerede? Hepsi sonsuza dek varolanın buyruğuyla Ödeşme Günü’nde hesap vermek üzere yeryüzünü terk ettiler. Ey âdemoğlu! Kendini bu dünyaya ve onun zevklerine kaptırma! Tanrı’dan kork ve saf bir yürekle ona hizmet et! Ölümden kork! Tanrı’ya bağlılık ve ölüm korkusu tüm bilgeliğin temelidir. Böylece o korkunç Hüküm Günü’nde koku saçan güzel eylemlerinin hasadını biçeceksin!</p>
  </div>

  <p>Kendilerini çok etkileyen bu kitabeyi deri üzerine geçirdikten sonra, koridorun ortasına açılan büyük bir kapıdan geçmişler; ortasında saydam mermerden yapılmış su fışkırtan bir havuzun bulunduğu bir salona girmişler. Bu havuzun üstünde, hoş bir şekilde renklendirilmiş tavanı ipekli kumaştan, çeşitli renklerin büyük bir sanatla bağdaştırıldığı, altın yaldız işlemeli bir çadır varmış. Su, bu havuza ulaşmak için toprağın içinde çok hoş dönüşümlerle oluşturulmuş dört kanalı izliyor; ve her bir kanal, ayrı renkte bir yatakta uzanıyormuş: ilk kanalın suları pembe somaki, ikincisinin sarı yakut,<a href="../Text/dipnot.xhtml#Footnote0209" id="Feedback0209"><sup>[209]</sup></a> üçüncüsünün zümrüt, dördüncüsün firuze taş yatakta akıyormuş ve su, aktığı kanala göre renkleniyor ve yukarıdaki ipek örtüler arasından sızarak buraya ulaşan ışıkla donanarak yöresindeki eşyaya ve mermer duvarlara deniz manzarasının tatlılığını veriyormuş.</p>

  <p>Oradan bir başka kapıyı geçerek ikinci bir salona girmişler. Orada eski altın ve gümüş sikkeler, gerdanlıklar, ziynetler, inciler, yakut ve her türden değerli taşlar bulmuşlar ve bütün bunlar öylesine bir yığın oluşturuyormuş ki, bu salondan bir üçüncüsüne geçmek için yürümek ve dolaşmakta güçlük çekmişler. Burada da, değerli madenlerden yapılmış silahlar, değerli taşlarla zenginleştirilmiş kalkanlar, eski miğferler, Hint kılıçları, kargılar, mızraklar, Davud ve Süleyman zamanından kalma zırhlar varmış; ve bu silahlar öylesine iyi korunmuşlar ki, sanki onları yapan ellerden bir önceki gün çıkmış gibi görünüyorlarmış. Bunu izleyerek dördüncü bir salona girmişler; buradaki değerli ağaçlardan yapılmış dolaplar ve raflar: düzgün şekilde yerleştirilmiş zengin giysiler, gösterişli fistanlar, zor bulunur kumaşlar, hayranlık verici şekilde işlenmiş ipeklerle dolu imiş. Oradan, açık bulunan bir kapıdan beşinci bir salona geçmişler. Burada yerden tavana kadar sadece yiyip içmeye ve el yıkamaya özgü sürahiler, kadehler, sofra örtüleri ve peşkirler; altın ve gümüş kâseler, çeşitli renkte yeşim ve akikten tabaklar, billur kayalardan oyulmuş leğenler, değerli taşlardan kupalardan başka bir şey yokmuş.</p>

  <p>Bütün bunları hayranlıkla izledikten sonra, oradan çıkıp geri dönmeyi düşünürlerken; salonun duvarlarından birini kaplayan ipek ve altın tellerle işlenmiş büyük bir örtü görüp açmak ayartısına kapılmışlar. Ve bu perdenin arkasında yine fildişi ve abanoz kakmayla işlenmiş som gümüşten kilidi olan büyük bir kapı görmüşler. Ortalarda görünür bir anahtar deliği bulunmadığından Şeyh Abdüssamed hemen bu kilidin işleyiş biçimini incelemeye başlamış; sonunda çabalarına boyun eğecek gizli bir zemberek bulmuş. Parmağını basınca kapı kendiliğinden açılmış ve çelik bir aynaya benzer şekilde parlatılmış bir mermerden oyularak tam bir kubbe oluşturmuş harika bir salon ortaya çıkmış. Bu salonun pencerelerindeki zümrüt ve elmas kafeslerden sızan bir ışık demeti eşyayı görülmedik bir şaşaaya boğuyormuş. Orta yerde, üzerine tünemiş gibi gümüş kanatlı ve yakut gagalı kuşların yerleştirildiği küçük altın sütunlarla desteklenmiş vaaz kürsüsüne benzer bir tür yükselti ipek ve altın tellerle örülmüş kumaşla örtülü bulunuyor ve buradan fildişi eğilimiyle sarkan uçları, yerdeki göz kamaştırıcı renklerle örülmüş yün halıyla buluşuyor; halının desenlerinde özsuyu bulunmayan dallarda koku vermeyen çiçekler açılıyor; ve doğanın gerçek güzelliği ve kesin çizgileri içinde kuşlar ve hayvanlarla dolu ormanın yapay yaşamı yansıyormuş.</p>

  <p>Emir Musa ve yoldaşları bu yükseltiye tırmanmışlar ve onları sessizce çivileyen bir şaşkınlık içinde kalakalmışlar. Değerli taşlar ve elmaslarla işlenmiş kadife örtülü bir sayvanda geniş bir ipek halı üstünde göz kamaştıran teni, yay gibi kaşları altındaki uykudan baygın gözleriyle hatlarının hayran edici sakinliğinden, saçlarını kavrayan altın taçtan, alnında yıldızlanan değerli taşlardan yapılmış alınlığından ve altın yaldızlı tenini okşayan inci gerdanlığından yükselen güzelliğiyle genç bir kız uzanmış yatmaktaymış. Yatağın sağında solunda biri beyaz öteki kara, birisi yalın bir kılıç, öteki çelik bir mızrak tutan iki köle bekliyormuş. Yatağın ayak ucundaki mermer levhada şu sözler yazılı bulunmakta imiş:</p>

  <div class="gir1">
    <p>Ben Kral Amelesites’in kızı bakire Tadmor’um. Bu kent benim kentimdir. Ey buraya kadar girebilmiş olan yolcu, zevkine uygun gelen her şeyi alıp götürebilirsin! Ama benim çekiciliğime ve cinselliğime kapılıp bedenime saldırgan bir el uzatmaktan sakın!</p>
  </div>

  <p>Emir Musa, uyuyan genç kızın neden olduğu heyecandan kurtulup kendine gelince, yoldaşlarına “Artık bütün bu şaşırtıcı şeyleri gördükten sonra, buralardan uzaklaşmamızın zamanı geldi. Şimdi denize doğru gidip bakır kapları bulmalıyız! Bu saraydan sizi ilgilendiren şeyleri alabilirsiniz; ama kralın kızına ya da giysilerine dokunmaktan sakının!...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama üç yüz kırk altıncı gece olunca, demiş ki:</i></p>

  <br/>

  <p>Ama, kralın kızına ya da giysilerine dokunmaktan sakının!” demiş.</p>

  <p>Bunun üzerine Talib bin Sehl “Ey emirimiz, bu saraydaki hiçbir şey bu genç kızın güzelliğiyle kıyaslanamaz. Onu alıp Şam’da halifeye götürmeksizin burada bırakmak yazık olur! Bu armağan, denizdeki içine ifrit kapatılmış bütün kaplardan daha değerli olacaktır!” demiş. Emir Musa “Sultana dokunamayız. Bu onu incitir ve bize bela getirir!” diye yanıt vermiş. Ama Talib “Ey emirimiz, sultanlar ister canlı olsunlar, ister uyur olsunlar, böyle saldırılardan asla incinmezler!” diye haykırmış. Ve bu sözleri söyledikten sonra, genç kıza yaklaşmış ve onu kollarına almak istemiş. Ama birdenbire, onu aynı zamanda yüreğinden ve alnından yaralayan iki kölenin kılıcı ve mızrağıyla vurularak ölmüş.</p>

  <p>Bunu gören Emir Musa, bu sarayda bir saniye daha kalmak istemeyerek yoldaşlarına denize giden yola ulaşmak üzere oradan hemen ayrılmalarını buyurmuş. Kıyıya ulaştıklarında ağlarını kurutmak üzere sermiş kara derili birçok adam görmüşler; bunlar kendilerine selam verilince Arapça olarak Müslüman âdetlerine uygun şekilde yanıt vermişler. Emir Musa da, aralarında en yaşlı olan ve reisleri olduğu anlaşılan kişiye “Ey saygın şeyh, biz Halife Abdülmelik bin Mervan’ın ulağı olarak bu denizde, Süleyman Peygamber zamanında bakır kaplara konmuş ifritleri aramak üzere geldik! Araştırmalarımızda bize yardımcı olmak ister misiniz ve de tüm varlıkların hareket etmediği bu kentin gizemini de açıklar mısınız?” demiş. Yaşlı adam ona “Oğlum, önce bil ki biz hepimiz bu kıyının balıkçılarıyız. Biz Tanrı’ya ve dua ve barış üzerine olası Elçisine inanmaktayız; ama bu Tunç Kenti’ndekilerin hepsi çok eski zamanlardan beri büyülenmişlerdir; ve Hüküm Günü’ne kadar böyle kalacaklardır. İçinde ifritlerin bulunduğu kaplara gelince, bunları size sağlamaktan kolay şey olamaz. Çünkü bir kez ağızları açıldıktan sonra bunları balıklarımızı ve öteki yiyeceklerimizi pişirmek için kap olarak kullanmaktayız. Bunlardan size istediğiniz kadar verebiliriz.</p>

  <p>Ama bunların ağzını açmadan önce, elleri üzerlerine çarparak çınlatmak ve Davud’un oğlu Süleyman’ın üstünlüğüne karşı gelerek işledikleri suçun kefaretini ödemeleri için, içlerinde bulunanlardan Peygamberimiz Muhammed’in elçiliğini tanıdıklarına dair yemin almak gerek!” demiş. Sonra “Bize gelince, hepimizin efendisi olan Emirü’l-Müminin’e olan sadakatimizin kanıtı olarak biz de size, daha bu gün avladığımız ve tüm insan kızlardan çok daha güzel olan iki deniz kızını vermek istiyoruz!” diye eklemiş.</p>

  <p>Ve bu sözleri söyledikten sonra, yaşlı adam Emir Musa’ya ağzı Süleyman’ın mührüyle mühürlenmiş on iki bakır kap ile deniz dalgaları gibi dalgalı uzun saçlı, yüzleri ay gibi, memeleri harika ve denizin çakılları gibi sert ve yuvarlak, iki hayranlık uyandırıcı varlık olan deniz kızlarını sunmuş. Ama bunlar göbeklerinden başlayarak, insan kızlarına Tanrı’nın vergisi olan etsel görkemlilikten yoksunmuşlar; bunun yerine kadınların yürüyüşleriyle erkeklerin ilgisini çekmek için sağa sola kıvırmalarına benzer hareketlerle oynayan balıksı bedenleri varmış. Sesleri çok güzelmiş, gülüşleri büyüleyiciymiş; ve de bilinen dillerden hiçbirini ne anlıyor ne de konuşuyorlarmış. Ve sadece, kendilerine sorulan tüm soruları gözlerinin gülüşüyle karşılıyorlarmış.</p>

  <p>Emir Musa ve yoldaşları yaşlı adama cömertçe davranışlarından ötürü teşekkür etmekten geri durmamışlar; ona ve birlikte olduğu tüm balıkçılara bu ülkeyi bırakmayı önerip Müslümanların ülkesi çiçekler, meyveler ve tatlı sular kenti Şam’a gelmeleri için kendilerine yoldaşlık etmeye hazır olduklarını bildirmişler. Yaşlı adam ile balıkçılar bu öneriyi kabul etmişler ve hep birlikte ilkin Tunç Kenti’ne uğrayıp değerli eşya, mücevherat, altın ve yükte hafif, pahada ağır taşıyabilecekleri ne varsa almışlar. Böylece torbaları ve sandıkları bu görülmedik ganimetle dolu olarak tunç duvarlardan aşağı inip Şam’a doğru yola çıkmışlar; uzun ve kazasız belasız geçen bir yolculuktan sonra güvenlik içinde oraya ulaşmışlar.</p>

  <p>Halife Abdülmelik, Emir Musa’nın kendisine anlattığı bu geziyle ilgili öyküye hayran olmuş ve “Bu Tunç Kenti’ne sizinle birlikte gelmediğime çok üzüldüm. Ama Tanrı’nın izniyle ben kendim yakında oraya gidip bu büyülenmenin sırrını öğrenirim!” diye haykırmış. Sonra on iki mühürlü kabı kendi elleriyle açmak istemiş. Ve hepsini birbiri ardına açmış. Ve açtığı her kaptan yoğun bir duman içinde bir ifrit çıkmış ve halifenin ayaklarına kapanarak “Tanrı’dan ve senden, ey Süleyman efendimiz, isyan ettiğimiz için bağışlanma dileriz!” demiş. Ve ifritler orada bulunanların hepsinin hayretini uyandırarak tavana doğru süzülüp kaybolmuşlar.</p>

  <p>Halife bunun ardından iki deniz kızının güzelliğinden de aynı ölçüde etkilenmiş. Onların gülüşleri, sesleri ve bilinmeyen dilleri onu etkileyip heyecanlandırmakta eksiklik göstermemiş. Onları büyük bir havuza yerleştirmiş; orada bir süre yaşamışlar; sonra da veremden ve sıcaktan ölmüşler.</p>

  <p>Emir Musa’ya gelince, halifeden kutsal kent Kudüs’e dönmek üzere izin almış; ve orada ömrünün geri kalan bölümünü özenle deri üzerine geçirdiği yazılardan öğrendiği eski sözlerin murakabesine dalarak geçirmiş ve bu kentte ölmüş; ve Yüceler Yücesi Tanrı’nın rahmetine kavuşarak huzur içinde yatarken türbesini ziyaret eden iman sahiplerinin saygı ve duasıyla kuşatılmış.</p>

  <br/>

  <p><i>“Ve işte, ey bahtıgüzel şah,” diye sözünü sürdüren Şehrazad, “Tunç Kenti’nin öyküsü de böyle!” demiş.</i></p>

  <p><i>Bunun üzerine Şah Şehriyar “Bu öykü, ey Şehrazad, gerçekten olağanüstü!” demiş. O da “Evet, ey şah, ama İbnü’l-Mansur’un başına gelen çok hoş bir öyküyü anlatmadan bu gecenin geçip gitmesini istemem!” demiş. Şehriyar da, şaşırarak “Bu İbnü’l-Mansur da kim ola? Hiç adını duymadım!” demiş. Bunun üzerine Şehrazad, gülerek “İşte anlatıyorum!” demiş.</i></p>
</body>
</html>