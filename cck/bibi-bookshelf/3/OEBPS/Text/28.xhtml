<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Goncagül ve Dünya Tatlısı<a href="../Text/dipnot.xhtml#Footnote0238" id="Feedback0238"><sup>[238]</sup></a></p>
  </div>

  <p>Anlatırlar ki, geçmiş zamanlarda ve çağlarda güç ve utku sahibi yüce bir şah varmış. Onun da incelik ve güzellikten, zarafet ve kusursuzluktan yana harika, tavırları son derece hoş ve zekâsı belirgin bir kıza sahip İbrahim adlı bir veziri varmış. Dahası, bu kız, eğlenceli toplantıları ve neşe veren şarabı çok sever, güzel yüzleri de görmezlikten gelmez, en has şiirlere ve en olağandışı öykülere de bayılırmış. Ve öylesine çarpıcı bir güzelliği varmış ki, tüm gözleri ve gönülleri, onu şarkıya döken zamanın şairlerinden birinin şu dizelerine hak verdirecek şekilde kendine çekermiş:</p>

  <div class="gir1">
    <p>O baştan çıkarıcıya vurgunum ben! Türk ve Arapları büyüleyen o kız, şeriatın, dilbilgisinin ve edebiyatın tüm inceliklerini bilir!</p>

    <p>Böylece bütün bu konuları birlikte tartışırken bazen bana, hain, bakın neler söyler:</p>

    <p>‘Ben edilgin bir varlığım; sen de beni hep bu dolaylı duruma sokmaya direnirsin! Neden böyle yaparsın? Karşılığında da, etkin duruma geçersin! Ama asla dikilme işareti de vermezsin!’</p>

    <p>Ben de ona derim ki ‘Sana ait olan sadece yükleme işlevim değil, tüm hayatım ve tüm ruhum da senindir! Ama işlevlerin değişimi seni şaşırtmasın! Bugün artık zamanlar değişmiş, her şey alt üst olmuştur!’</p>

    <p>Ama yine de bu alt üst olma hakkında söylediklerime inanmak istemiyorsan, sen bilirsin! Öyle kararsızlık gösterme, benim işlevime takıl! Başın düğümünün kuyrukta çözüldüğünü bilmez misin?<a href="../Text/dipnot.xhtml#Footnote0239" id="Feedback0239"><sup>[239]</sup></a></p>
  </div>

  <p>Ve de bu genç kızın öylesine hoş ve canlı bir güzelliği varmış ki, ona Goncagül derlermiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüzüncü gece olunca, demiş ki:</i></p>

  <br/>

  <p>Ve de bu genç kızın öylesine hoş ve canlı bir güzelliği varmış ki, ona Goncagül derlermiş. Hem ince zekâsından hem de güzelliğinden dolayı, şah, kendileriyle top oynamak için ülkesinin ileri gelenlerinin sarayda bulunmasından yararlanarak her yıl düzenlediği büyük şenliklerde onu yanında bulundurmaktan pek zevk alırmış.</p>

  <p>Top oynamak üzere şahın çağrılılarının şenlik nedeniyle toplanmaya başladıkları gün geldiğinde görüntüden keyif almak için Goncagül pencereden bakıyormuş. Bir süre sonra oyun başlamış; ve vezirin kızı, gidip gelmeleri izler ve oyuncuları gözlerken, onların arasında büyüleyici yüzü, gülen dişleri, upuzun boyu ve geniş omuzlarıyla son derece yakışıklı bir delikanlı görmüş; onu görmekle öylesine bir zevke düşmüş ki, onu gözetlemeye doyamadığı gibi, ardardına göz etmekten de kendini alamamış. Sonra dadısını çağırmış ve ona “Bunca seçkinlik gösteren şu genç adamın adını biliyor musun?” diye sormuş. Dadısı “Kızım, bunların hepsi yakışıklı ve seçkin gençler! Sen hangisinden söz ediyorsun?” diyerek yanıt vermiş. Kız da “Bekle öyleyse! Şimdi sana göstereceğim!” demiş. Sonra da eline bir elma alarak pencerenin altından geçmekte olan delikanlının üzerine atmış; o da başını kaldırıp pencereye bakmış. O zaman gülen ve karanlıkları aydınlatan bir dolunay gibi güzel Goncagül’ü görmüş; ve birdenbire, daha bakışını önüne indirmeden kendisinin baştan aşağı aşka kapıldığını hissetmiş; ve kendi kendine şairin şu dizelerini okumuş:</p>

  <div class="gir1">
    <p>Âşık yüreğim, seni kim yaraladı? Bir okçu mu, yoksa gözbebeklerinin oku mu?</p>

    <p>Keskin ok! Sen bir savaşçı topluluğundan mı böyle hızla geliyorsun, yoksa sadece bir pencereden mi?</p>
  </div>

  <p>Goncagül, bunun üzerine dadısına “Ve şimdi artık bu gencin adını bana söyleyebilir misin?” demiş; o da “Ona Dünya Tatlısı derler!” diyerek yanıt vermiş. Bu sözcükleri işitince, genç kız, zevk ve heyecana düşerek başını sallamış; divanın üzerine kendini atmış; derinden derine inlemiş; ve şu dizeleri doğaçlamadan söylemiş:</p>

  <div class="gir1">
    <p>Sana Dünya Tatlısı adını veren hiç mahcup olmamıştır, ey tavırlarının hoş inceliği tüm harika şeylerle bağdaşan!</p>

    <p>Ey yükselen dolunay! Işık saçan yüzü evreni aydınlatan, dünyayı ışığa boğan!</p>

    <p>Sen, tüm yaratıklar içinde güzelliğin tek sultanısın! Ve bana hak verecek tanıklarım var!</p>

    <p>Kaşın en kusursuz şekilde çizilmiş nun harfi değil midir?</p>

    <p>Gözünün bademi Tanrı’nın sevecen parmaklarıyla yazılmış sad harfine benzemez mi?</p>

    <p>Ya boyun! İstenen her şekli alan ince, bükülgen ve yeni süren dal değil midir?</p>

    <p>Gözü pekliğin en güçlü değerlendirmeleri aştığına göre, ey atlı, üstün zarafetini ve güzelliğini övmeme artık hacet var mı?</p>
  </div>

  <p>Bu doğaçlama bitince Goncagül, eline bir yaprak kâğıt almış ve özenle aynı dizeleri üzerine yazmış. Sonra kâğıdı kıvırmış ve onu, divanın üstündeki yastığın altındaki altın işlemeli ipek bir keseye koymuş.</p>

  <p>Hanımının bu değişik tavırlarını fark eden yaşlı dadı, onunla, uyuyuncaya kadar şuradan buradan konuşmaya koyulmuş. O zaman yastık altındaki keseden kâğıt parçasını yavaşça çıkarmış, onu okumuş ve Goncagül’ün tutkusundan emin olunca, yeniden yerine koymuş. Sonra, genç kız uyanınca, ona “Ey hanımım, ben senin için en iyi ve en sevecen öğütçüyüm! Böyle olunca aşk tutkusunun ne denli acımasız olduğunu ve boşalmaksızın bir yürekte yoğunlaşırsa, onu, çelikten bile olsa, nasıl erittiğini ve bedende hastalıklar ve sakatlıklar yaptığını sana bildirmek isterim. Aksine, aşk derdinden acı çeken bunu bir başkasına açıklarsa, onu yatıştırır!” demiş.</p>

  <p>Dadısının bu sözlerini duyan Goncagül, ona “Ey dadı, sen aşkın ilacını bilir misin?” diye sormuş. O da “Bilirim. Bağlanılan kimseyle sefa sürmektir!” diye yanıt vermiş. Kız “Peki, bu zevke nasıl ulaşılır?” diye sorunca da “Ey hanımım, bunun için ilkin ince sözlerle dolu mektuplar alınır verilir. Çünkü iki dostu birleştirmenin en iyi yolu ve güçlükleri çözümlemek ve karmaşıklıkları önlemek için yapılacak ilk iş de budur.</p>

  <p>“Eğer senin...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz birinci gece olunca, demiş ki:</i></p>

  <br/>

  <p>“Eğer senin, ey hanımım, yüreğinde sakladığın bir şey varsa, bana onu açmaktan çekinme; şayet bu bir sır ise, onu kimseye açmadan olduğu gibi saklarım; ve hiç kimse sana, senin en küçük arzunu bile yerine getirmede ve yollayacağın haberleri başını gözünü esirgemeyerek gizlice taşımada benim kadar yardımcı olamaz!” demiş.</p>

  <p>Goncagül dadısının bu sözlerini işitince, sevinçten aklı başından uçacak gibi olmuş; ama başına gelebilecek belalardan sakınmak için her tür dengesiz söz söylemekten kaçınmış; ve kendi kendine “Henüz sırrımı hiç kimse bilmiyor; bu kadının da belirli bağlılık kanıtları göstermeden önce öğrenmemesi güvenliğim açısından daha doğru olur!” demiş. Ama kadın ona yeniden “Çocuğum, geçen gece rüyamda bana bir adam göründü ve bana ‘bil ki senin genç hanımınla Dünya Tatlısı birbirine âşıktır; ve sen, büyük bir yarar sağlamak istiyorsan, onların haberlerinin birbirine ulaştırarak ve büyük bir gizlilikle onlara hizmet ederek bu serüveni kolaylaştırabilirsin!’ dedi. Ben sana gördüğüm rüyayı anlatıyorum! Şimdi karar vermek sana düşer!” demiş. Goncagül ona “Ey dadı, sen gerçekten sır saklamayı bilir misin?” diye sormuş. O da “Seçkin yürekler için ruhlar içinde bir ruh olduğum halde bir an olsun benden kuşku duyman mümkün müdür?” demiş. Genç kız, o zaman, artık kararsızlığı bırakmış ve üzerine şiir yazdığı kâğıdı çıkarıp ona vermiş ve “Bunu acele Dünya Tatlısı’na götür ve yanıtını bana getir!” demiş. Dadı hemen ayağa kalkmış ve Dünya Tatlısı’nın yanına giderek ilkin elini öpmüş; ve de en kibar ve nazik deyimlerle onu övmüş. Sonra da kâğıdı kendisine vermiş.</p>

  <p>Dünya Tatlısı, kâğıdı açıp okumuş. İçeriğinin anlamını kavrayınca, kâğıdın arkasına şu dizeleri yazmış:</p>

  <div class="gir1">
    <p>Aşkın erittiği yüreğim, tutkuyla çarpıyor. Çılgınca atılımlarını engellemek istiyorum, ama ne mümkün! Durumum duygularımı açığa vuruyor!</p>

    <p>Gözyaşlarım taşınca, yüreğime ‘Gözlerim ağrıdığından yaşarıyor!’ diyorum. Böylece ondan gerçek nedeni değiştirerek içtenliğimi gizlemeyi düşünüyorum.</p>

    <p>Daha dün tüm bağlardan özgürdüm; yüreğim ferahtı; aşkı hiç bilmiyordum. Ama yüreğim aşkla dolu uyandım.</p>

    <p>Sana durumumu bildiriyorum ve aşktan yana şikâyetlerimi anlatıyorum; tutkunun yüreğini yaktığı ve bahtın kıyıcılıkla vurduğu bir zavallıya acıyasın diye!</p>

    <p>Bu sızlanmayı sana gözyaşlarımla çiziktiriyorum; aşkın neden olduğu derdi sana daha iyi kanıtlasın diye!</p>

    <p>Ayın saygıyla önünde eğildiği ve tutsak düşen yıldızların onurlandırdığı, güzelliğin özenle tülünü üzerine yaydığı bir yüzü, Tanrı cümle zarardan korusun!</p>

    <p>Güzellik bakımından, onun eşini hiç görmedim! Onun boyu! Onun salındığını görerek dallar, salınmayı öğrenirler! Şimdi eğer bir can sıkma nedeni olmayacaksa, senden kalkıp beni görmeye gelmeni yalvarmaya yürekleniyorum. Bilsen bu benim için ne büyük bir ödül olacaktır!</p>

    <p>Belki de kabul edersin umuduyla, sana canımı bağışlıyorum. Gelişin benim için Cennet olacak, reddetmen de Cehennem!</p>
  </div>

  <p>Bunları yazınca kâğıdı katlamış ve “Anacığım, hanımını benim hayrıma etkilemen için senin iyilikseverliğine güveniyorum!” diyerek dadıya vermiş. O da “İşittim ve itaat ettim!” yanıtını vermiş; ve kâğıdı alıp hemencecik hanımına götürmüş.</p>

  <p>Goncagül, kâğıdı alarak dudaklarına, sonra da alnına götürmüş; açıp okumuş. Anlamını iyice kavrayınca, altına şu dizeleri yazmış.</p>

  <div class="gir1">
    <p>Yüreği güzelliğimle vurulmuş olan sen, sabretmeyi aşkla birleştirmekten korkma!</p>

    <p>Belki de bu, aşkının gönülden olduğunu ve yüreğinin bizim yüreğimizin tanıdığı aynı acılarla sarsıldığını anladığımızda, birbirimize sahip olmanın bir yolu olacaktır!</p>

    <p>Sonunda birleştiğimizi görmek arzuna, biz de aynı arzuyla katılıyoruz; ama, bizi gözetenlerden korktuğumuz için kendimizi tutuyoruz.</p>

    <p>Bil ki, kapkaranlık gece, üstümüze çökünce, bizi ateş öyle sarıyor ki, içimiz tutuşup yanıyor.</p>

    <p>O zaman arzunun kıyıcı işkenceleri yatağımızdan uykuyu kovuyor ve bedenimizi sızlatan bir acı sarıyor.</p>

    <p>Yine de unutma ki, âşıkların ilk görevi, aşklarını başkalarından gizlemektir! Bundan dolayı bizi başka gözlerden koruyan örtüyü kaldırmaktan sakın!</p>

    <p>Ve şimdi içimin bir delikanlının aşkıyla tıka basa olduğunu haykırmak istiyorum. Oysa bu duygular barındıkları yerde kalmalıdırlar!</p>
  </div>

  <p>Bu dizeleri yazıp bitirdikten sonra...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz ikinci gece olunca, demiş ki:</i></p>

  <br/>

  <p>Bu dizeleri yazıp bitirdikten sonra, kâğıdı katlamış ve dadıya vermiş. O da alıp saraydan çıkmış. Ama talih tam o sırada onun, Goncagül’ün babası vezirin mabeyincisiyle karşılaşmasını istemiş; ve mabeyinci ona “Günün bu saatinde nereye gidiyorsun?” diye sormuş. Kadın bu sözleri duyunca, büyük bir telaşa kapılmış ve “Hamama!” diye yanıt vermiş; ve yolunu sürdürmüş; ama o telaş içinde, kuşağının kıvrımına pek iyi yerleştirmemiş bulunduğu kâğıdı düşürmüş olduğunu fark etmemiş. Onun durumu böyleyken, saray kapısının yakınında yere düşmüş olan mektubu bulan bir haremağası çabucak vezire götürmüş.</p>

  <p>Tam o sırada vezir hareminden çıkmış, kabul salonundaki divanına oturmak üzere imiş. Böylece olanca rahatlığıyla orada otururken, haremağası elinde söz konusu mektupla huzura girmiş ve ona “Efendim, bu mektubu evin içinde buldum; hemen yerden alarak size getirdim!” demiş. Vezir, mektubu onun elinden almış, açmış ve üzerine söz konusu dizelerin yazılmış bulunduğunu görmüş. Bunları okumuş, anlamlarını kavrayınca, yazıları incelemiş ve bunları tartışmasız kızı Goncagül’ün elinden çıktığını anlamış.</p>

  <p>Bunu anlayınca, ayağa kalkmış ve kızının anasının, yani karısının yanına geçmiş; öylesine ağlamış ki, sakalı baştan aşağı ıslanmış. Karısı da ona “Seni böylesine ağlatan nedir, efendim?” diye sormuş. O da “Şu kâğıdı al, bak bakalım içinde ne var?” diye yanıt vermiş. Kadın kâğıdı almış, açıp okumuş ve bunun kızı Goncagül ile Dünya Tatlısı arasında bir haberleşme aracı olduğunu anlamış. Bunu anlayınca yaşlar gözlerinin ucuna kadar gelmiş; ama kendine egemen olmuş ve gözyaşlarını tutarak vezire “Efendim, gözyaşı dökmenin hiçbir yararı yok; tek geçerli fikir, onurunu korumak ve işi kızından gizlemektir!” demiş. Ve onu teselli etmeyi ve kederini hafifletmeyi sürdürmüş. Vezir de ona “Ben kızımdan ve tutkusundan çok endişe ediyorum; sultanın Goncagül’e büyük bir sevgiyle bağlanmış olduğunu bilmiyor musun? Ve de benim bu işten duyduğum kaygı iki nedene dayanıyor: Birincisi benimle ilgili; çünkü kız, benim kızım! İkincisi sultanla ilgili; o sultan ki, Goncagül gözdesi olduğuna göre, bundan büyük karışıklıklar çıkar!” demiş. Kadın “Bekle biraz, Tanrı’ya sığınmak için namazımı kılıp dua edeyim!” diye yanıt vermiş ve hemen Sünnet’in gereklerine uyarak namaza durmuş ve kılınacak namazı kılıp okunacak duaları okumuş.</p>

  <p>Bu ibadet bitince, kocasına “Bahrü’l-Kunuz denen denizin ortasında Çocuğunu Yitiren Ana adlı bir dağ vardır. Hiç kimse sonsuz güçlükleri göze almadan bu yere ulaşamaz. Sana burada kızımız için bir oturma yeri yaptırmanı öğütlerim!” demiş.</p>

  <p>Karısıyla bu konuda uyum halinde olan vezir, Çocuğunu Yitiren Ana adlı bu dağda ulaşılamaz bir saray yaptırmaya ve Goncagül’ü, ertesi yıl başında yenilenmek kaydıyla bir yıl yetecek kadar azık sağlamaya özen göstererek ve yanında hizmet görecek ve eşlik edecek kimseleri de sağlayarak, burada kapamaya karar vermiş. Ve bir kez bu kararı alınca, vezir, doğramacıları, duvar ustalarını, mimarları toplamış ve onları bu dağa yollamış. Onlar da orada dünyada eşi görülmedik ve ulaşılamaz bir saray yapmışlar.</p>

  <p>O zaman vezir, gezi hazırlıklarına başlamış; kervan düzenlenmiş ve geceleyin kızının dairesine gelerek yola çıkmasını buyurmuş. Bu buyruğu alan Goncagül, ayrılığın acısını tüm ağırlığıyla yüreğinde duyumsamış ve bir kez saraydan çıkıp bütün hazırlıkların tamamlandığının farkına varınca, durmaksızın ağlamaktan kendini alıkoyamamış. O zaman, Dünya Tatlısı’na başına geleni ve bedenini ürperten ve en sert kayaları bile eritecek kadar şiddetle duyduğu aşk ateşini ve gözyaşlarını bildirmek için kapı üzerine şu dizeleri yazmış:</p>

  <div class="gir1">
    <p>Ey ev! Eğer sevgili sabahleyin, âşıkların işaretleriyle selam vererek geçerse, ona, bizden yana hoş ve kokulu bir selam sarkıt! Çünkü bahtın bizi bu gece nereye sürükleyeceğini bilmiyoruz.</p>

    <p>Bu gezinin beni nereye taşıyacağını da bilmiyorum. Çünkü çabucak ve yanıma doğru dürüst eşya almadan beni alıp götürüyorlar!</p>

    <p>Gece gelecek ve sık tüylü bir kuş perde perde yükselen şikâyetli ötüşüyle, dallar üzerinde, hüzünlü bahtımızın haberini haykıracak!</p>

    <p>Kendi dilinde ‘Ey ıstırap! Sevdiğinden ayrılmak ne acı!’ diyecek.</p>

    <p>Ve ben, ayrılık kadehlerini dolu ve bahtın onları, kendimize karşın, bize sunulmaya hazır tuttuğunu görünce, bahtıma boyun eğerek, gözyaşlarımla da karıştırarak onu içtim. Ama bahta boyun eğme, çok iyi anlıyorum ki, bana asla unutmayı sağlamayacak!</p>
  </div>

  <p>Bu dizeleri çiziktirdikten sonra...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz üçüncü gece olunca, demiş ki:</i></p>

  <br/>

  <p>Bu dizeleri kapıya çiziktirdikten sonra, tahtırevanına binmiş ve kervan yola koyulmuş. Ovaları, çölleri aşmışlar; böylece, kıyısında çadırlarını kurdukları El-Kunuz denizine ulaşmışlar; burada büyük bir gemi yapmışlar ve kızı, yanında bulunanlarla birlikte gemiye bindirmişler.</p>

  <p>Vezir kervanı yönetenlere, kızı dağın tepesindeki saraya kapattıktan sonra, kıyıya dönünce gemiyi yakmayı ihmal etmemelerini buyurduğundan, bu buyruğa uymuşlar; ama sonra da yaptıkları işten ötürü gözyaşları dökerek vezirin yanına dönmüşler. Onların durumu böyleymiş.</p>

  <p>Dünya Tatlısı’na gelince, ertesi sabah uyandığında sabah namazını kılmayı savsaklamamış ve âdeti gereğince sultanın hizmetinde bulunmak üzere atına binmiş. Vezirin kapısı önünden geçerken oraya çiziktirilmiş olan dizeleri görmüş, bunu görünce neredeyse bayılacakmış; ve altüst olan bağrını ateşler yakmış. Bunun üzerine evine dönmüş ve orada sabırsızlığın, tedirginliğin ve sıkıntının pençesinde, bir an bile yerinde kalamamış. Sonra, gece olduğundan ve durumunu evdekilerin anlayacağı endişesiyle, şaşkın ve bitkin, sokaklarda başıboş dolaşmak için çabucak evden çıkmış.</p>

  <p>Böylece bütün gece ve sabahın ilk saatlerinde, yoğun sıcaklık başına vurup azap verici susuzluk kendisini sarınca dinlenmeye zorlanmış. Böylece bir ağacın gölgelediği nehir kenarındaki bir yere gelmiş; orada oturmuş ve içmek için avcuna su almış. Ama, bu suyu ağzına götürünce hiçbir tat bulmamış; aynı sudaki yansımasına bakarak şeklinin değişmiş olduğunu ve benzinin sarardığını; sonra da yürümekten ve yorgunluktan ayaklarının şiştiğini görmüş. O zaman uzun uzun ağlamış ve gözyaşları yanaklarından süzülürken, şu dizeleri okumuş:</p>

  <div class="gir1">
    <p>Âşık, sevdalısının aşkından sarhoş olur, arzularının yoğunluğundan sarhoşluğu artar.</p>

    <p>Aşkının verdiği çılgınlıkla dolaşır; hiçbir yerde sığınak bulamaz; yediği içtiğinden zevk almaz olur.</p>

    <p>Aşık, dostundan uzak, yaşama sevincini duyabilir mi? Ah! Bu inanılmaz bir şey!</p>

    <p>Aşk içime yerleşeli beri eriyip tükenmekteyim! Ve sel gibi akan gözyaşları yüzümü ıslatıyor!</p>

    <p>Oh! Bu azap içindeki yüreği yatıştıracak dostu ya da kabilemden birini ne zaman göreceğim!</p>
  </div>

  <p>Bu dizeleri okuyarak Dünya Tatlısı toprağı ıslatıncaya kadar ağlamış; sonra kalkıp o yörelerden uzaklaşmış. Öylece, kırgın ve üzgün, ovalara çöllere doğru yol almış giderken ansızın karşısına boynu korkunç, yelesi iyice kabarık ve başı bir kubbe gibi, ağzı bir kapıdan geniş ve dişleri filin dişine benzer irilikte bir arslan çıkmış; onu görünce yitip gideceğinden bir an bile kuşku duymamış ve Mekke doğrultusunda dönerek iman tazelemiş; ve ölümüne hazırlanmış. Ama tam o anda, eski kitaplarda, arslanların sözcüklerin yumuşaklığına duyarlı olduklarını, övülmekten zevklendiklerini ve böylece insanlara yakınlık duyduklarını okumuş bulunduğunu hatırlamış. O zaman arslana “Ey ormanların, ovaların gözü pek arslanı! Ey yiğitlerin korkulan şahı, ey hayvanların sultanı! Yüce varlığının önünde aşkın tükettiği, tutkunun hiçe indirdiği, aklını başından aldığı zavallı bir âşık görüyorsun! Sözlerimi işit ve benim şaşkınlığıma ve ıstırabıma acı!” diyerek konuşmasını sürdürmüş.</p>

  <p>Arslan bu nutku işitince, birkaç adım çekilmiş ve kıçı üzerine oturmuş; başını Dünya Tatlısı’na doğru kaldırmış ve kuyruğu ve ön pençeleriyle oynamaya koyulmuş. Bu çeşitli hareketleri gören Dünya Tatlısı şu dizeleri okumuş:</p>

  <div class="gir1">
    <p>Ey çöllerin arslanı, yüreğimi bağlayan sevgiliyi bulmadan beni öldürecek misin?</p>

    <p>Ben değerli bir av hayvanı değilim! Yo, hayır! Ne etim var, ne yağım!</p>

    <p>Çünkü bedenim dostun yitişiyle eriyip tükenmiş, yüreğim yıkılmıştır!</p>

    <p>Ancak tabuta yaraşacak bir ölüyü neylersin?</p>

    <p>Ey kavga dövüşün fırtınası içindeki arslan!</p>

    <p>Bana kötü davranırsan, beni kıskananların sevincine neden olursun!</p>

    <p>Ben gözyaşlarında boğulmuş, dostun yokluğuyla kalbi kırık, zavallı bir âşıktan başka bir şey değilim!</p>

    <p>Ne oldu acaba o dost? Ey tedirgin gecelerimin kederli düşünceleri!</p>

    <p>Bak artık yaşamamın şimdiden hiçe dönüşüp dönüşmediğini bile bilmiyorum!</p>
  </div>

  <p>Arslan bu dizeleri işitince, ayağa kalkmış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz dördüncü gece olunca, demiş ki:</i></p>

  <br/>

  <p>Arslan bu dizeleri işitince, ayağa kalkmış; gözleri yaşla dolu, olanca sevecenliğiyle Dünya Tatlısı’na doğru ilerlemiş; diliyle ellerini ayaklarını yalamaya başlamış. Bunu izleyerek, kendisini izlemesini işaretle anlatarak önden yürümeye başlamış. Dünya Tatlısı arslanı izlemiş; ve ikisi birlikte böylece belli bir süre yol almışlar. Yüksek bir dağa tırmandıktan ve yamacından aşağı indikten sonra, ovada kervanın izlerine rastlamışlar. O zaman Dünya Tatlısı, dikkatle bu izleri sürmeye koyulmuş ve arslan, onu böyle iz üzerinde görünce, araştırmalarını tek başına yapması için onu bırakmış ve kendi işleriyle meşgul olmak üzere oradan ayrılmış.</p>

  <p>Dünya Tatlısı’na gelince, gece gündüz kervanın izini izlemeyi sürdürmüş; böylece deniz kıyısına gelmiş; deniz kumlarının bittiği yerde izlerin kaybolduğunu ve birbirini izleyen dalgaların uğultusunu duymuş; ve kervanın o noktadan sonra denizde yol aldığını anlayarak sevgilisini yeniden bulma umudunu bütünüyle yitirmiş. O zaman gözyaşlarını akıtmış ve şu dizeleri okumuş.</p>

  <div class="gir1">
    <p>Şimdi dost öylesine uzak ki ve sabrım öylesine tükendi ki!</p>

    <p>Denizin uçurumlarını aşıp ona nasıl ulaşmalı!</p>

    <p>Ciğerim böyle yanarken nasıl vazgeçerim onu bulmaktan?</p>

    <p>Gözlerimi uyku yerine uykusuzluk mu bürüsün?</p>

    <p>Oturduğumuz yerleri ve toprağımızı terk ettiği günden beri, yüreğim alevler içinde! Ah! Hem de ne korkunç alevler!</p>

    <p>Ey, yüce nehirler! Seyhun, Ceyhun ve sen Fırat! Gözyaşlarım sizin sularınız gibi akıyorlar!</p>

    <p>Akıyorlar ve tufanlardan ve yağmur sonralarında sizdeki taşmalardan da fazla taşıyorlar!</p>

    <p>Gözkapaklarım bu denli akan gözyaşlarıyla öylesine inciniyor ki, sanki yaralar açılıyor içlerinde...</p>

    <p>Ve yüreğim bunca kıvılcımdan ateş alıyor.</p>

    <p>Tutkumun ve tüm arzularımın sürüleri yüreğime saldırışa kalkıyor.</p>

    <p>Ve sabrımın ordusu yenilmiş ve perişan!</p>

    <p>Hiç sakınmadan yaşamımı aşk uğruna feda ettim.</p>

    <p>Ama yaşamımı feda etmem, uğradığım belaların en hafifi!</p>

    <p>Aydan daha parlak o göz kamaştıran güzelliği yasak edilen surlar içinde görmüş olmasından dolayı gözlerim cezalandırılmalı mı?</p>

    <p>Suskunum şimdi, yüreğim o iri harika gözlerinin yaysız fırlattığı oklarla delik deşik!</p>

    <p>Hareketlerinin uyumu ve bükülgenliğine söğüt gövdesindeki yeni süren bir dal bile erişemez!</p>

    <p>Tüm ruhumla acılarımı, dertlerimi yatıştırsın diye ona yalvardım.</p>

    <p>Ama o beni şu gördüğünüz mahzun hallere düşürdü.</p>

    <p>Ve baştan çıkaran bakışı felaketim oldu!</p>
  </div>

  <p>Bu dizeleri okuduktan sonra öylesine ağlamış ki, kendini kaybederek baygın düşmüş ve uzun bir süre bu halde kalmış. Ama bir kez baygınlığından kurtulunca, başını sağa sola çevirmiş ve içinde kimseler bulunmayan bir çölde bulunduğunu anlayınca vahşi hayvanların avı olmaktan korkmuş ve yüksek bir dağa tırmanmaya başlamış; bu dağın tepesinde, bir mağaradan gelen bir insan sesi duymuş. Sesi iyice dinleyerek, bunun, dünyayı terk etmiş ve kendini ibadete vermiş bir keşişin ağzından çıkmakta olduğunu anlamış. Bu mağaraya yaklaşmış ve keşişten hiçbir yanıt almaksızın ve dışarı çıktığını görmeksizin kapısını üç kez çalmış. Bunun üzerine iç çekip şu dizeleri okumuş:</p>

  <div class="gir1">
    <p>Ey arzularım, maksadınıza nasıl ulaşacaksınız?</p>

    <p>Ey ruhum, kederlerini, ıstıraplarını ve kahırlarını nasıl unutacaksın?</p>

    <p>Tüm felaketler birbiri ardından gelip yüreğimi yıpratıyor.</p>

    <p>Daha gepegenç iken saçlarımı ağartıyor.</p>

    <p>Beni tüketen tutkuyu tatlılaştıracak hiçbir yardım gelmiyor.</p>

    <p>Ruhuma çöken yükü hafifletecek hiçbir dost yok!</p>

    <p>Arzularımın uyandırdığı acıları kime anlatabileceğim?</p>

    <p>Şimdi baht böylesine benden yüz çevirmişken...</p>

    <p>Oh! Lütfedin acıyın bu çaresiz âşığa!</p>

    <p>O ki, ayrılığın ve terkedilişin bardağından içmiştir!</p>

    <p>Ateş bu yüreğin içindedir; ciğerim parça parça!</p>

    <p>Ayrılık işkencesini arttırdıkça akıl da uçup gitti!</p>

    <p>Yaşamımda hiçbir gün, onun oturduğu yere gelip kapısında yazılı bulunan dizeleri okuduğum günden daha dehşetli olmamıştır!</p>

    <p>Ah, ne kadar ağladım! Yakan gözyaşlarımı toprağa içirdim!</p>

    <p>Ama sırrımı yakınlarımdan da, ellerden de sakladım.</p>

    <p>Şu dünyanın hallerini görmemek için bu mağaraya sığınmış olan keşiş!</p>

    <p>Sen de acaba aşkı tattın mı, senin de aklın başından uçup gitti mi?</p>

    <p>Ama ben, bütün bunlara karşın, bütün bu olup bitenlere karşın,</p>

    <p>Eğer maksadıma ulaşırsam, hiç kuşkusuz dertlerimi de, kaygılarımı da unutacağım!</p>
  </div>

  <p>Bu dizeleri okuyup bitirince, mağaranın kapısının açıldığını ve birinin “Allah’ın acıması senin üstüne olsun!” diye haykırdığını işitmiş.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz beşinci gece olunca, demiş ki:</i></p>

  <br/>

  <p>... Ve birinin “Allah’ın acıması senin üstüne olsun!” diye haykırdığını işitmiş. O zaman kapıdan içeri girmiş ve keşişe barış dilemiş; o da dileğine yanıt vermiş. Ve kendisine “Senin adın ne?” diye sormuş; o da “Adım Dünya Tatlısı’dır!” demiş. Keşiş “Buraya gelişinin nedeni nedir?” diye sormuş. Bunun üzerine ona, başından sonuna kadar öyküsünü ve başına gelen her şeyi anlatmış. Keşiş ağlamaya başlamış ve ona “Ey Dünya Tatlısı, yirmi yıl var ki buralarda oturuyorum; ve burada oturduğumdan beri, düne kadar, hiç kimseyi görmedim. Gerçekten dün, ağlamalar ve gürültüler işittim; ve bu seslerin geldiği yana bakarak, birçok insan ve kıyıda kurulmuş çadırlar gördüm. Sonra bu kimseler bir gemi yaptılar, içine girip denize açıldılar. Kısa bir süre sonra geri döndüler; gittikleri sıradaki kadar kalabalık değillerdi; gemiyi parçaladılar ve geldikleri yoldan çekilip gittiler. Sanıyorum ki sen, kesinlikle gidip de dönmeyenleri aramaktasın, ey Dünya Tatlısı! Böyle olunca senin kederinin yoğunluğunu anlıyorum; ve seni mazur tutuyorum! Bununla birlikte bil ki; aşk acılarını çekmemiş olan bir âşık bulunamaz!” demiş; ve keşiş şu dizeleri okumuş:</p>

  <div class="gir1">
    <p>Ey Dünya Tatlısı, sen beni kaygısız ve yüreği ferah sanıyorsun.</p>

    <p>Ve de tutkunun ateşinin beni bir çamaşır gibi büküp açtığını hiç bilmiyorsun.</p>

    <p>Daha çocukluk yıllarında aşkı tanıdım.</p>

    <p>Daha meme emerken aşkın damarlarıma geçtiğini hissettim.</p>

    <p>Uzun yıllar aşkı yaşadım, o kadar ki bu konuda ünlendim.</p>

    <p>Ve beni aşkın kendisine sorsan ‘Onu tanırım!’ diyecektir.</p>

    <p>Aşkın şarabını içtim ve acı sarhoşluğunu tattım.</p>

    <p>Gördüğün sadece benim hayalimdir, bedenim öylesine harap olmuştur ki!</p>

    <p>Bir zamanlar çok güçlüydüm; şimdi gücüm kalmadı.</p>

    <p>Ve sabrımın ordusu, bakışların kılıcı altında kahroldu.</p>

    <p>Sınanmadan aşka ulaşacağını sanma,</p>

    <p>Çünkü çok eski zamanlardan beri aykırı durumlarla karşılaşılır.</p>

    <p>Aşk, tüm âşıklar için kendi hükmünü verir:</p>

    <p>‘Acımasızlık derecesinde unutmak yasadışıdır!’ diyerek!</p>
  </div>

  <p>Ve keşiş bu dizeleri okuyup bitirince, Dünya Tatlısı’na yaklaşmış ve onu bağrına basmış; ikisi birlikte öylesine ağlamışlar ki, dağlar onların iniltisinden çınlamış ve sonunda baygın düşmüşler.</p>

  <p>Yeniden kendilerine geldiklerinde, karşılıklı olarak, artık birbirlerini Yüceler Yücesi Tanrı önünde kardeş bileceklerini yeminle perçinlemişler; ve keşiş Dünya Tatlısı’na “Bu gece ibadet edip yapılacak şey hakkında Tanrı’ya danışacağım” demiş. Dünya Tatlısı da “İşittim ve itaat ettim!” yanıtını vermiş. Ve işte onların durumu böyleymiş.</p>

  <p>Goncagül’e gelince, onunki de şöyle:</p>

  <p>Ona eşlik edenler kendisini Çocuğunu Yitiren Ana Dağı’na götürdüklerinde, kızı, onun için hazırlanan saraya sokmuşlar; Goncagül dikkatle yöresini incelemiş ve her şeyin yolunda olduğunu görmüş. Sonra ağlamış ve “Ey saray, Allah için sen harikasın! Ama duvarların içinde dostun varlığı noksan!” diye haykırmış.</p>

  <p>Sonra, adada kuşların barındıklarını fark etmiş; maiyetindekilere, ağlar gererek bu kuşları yakalamalarını ve yakalanır yakalanmaz kafeslere koymalarını, sonra da saraya getirmelerini buyurmuş. Buyruğu hemen yerine getirilmiş. O zaman Goncagül pencereye dirseklerini dayayarak oturmuş ve anılarına dalıp gitmiş. Bu, içinde, geçmiş günlerin ateşini, onları tutuşturan ve alıp götüren arzuları uyandırmış; özlem gözyaşları döktürmüş; ve okuduğu şu dizelerle anılarını yenilemiş:</p>

  <div class="gir1">
    <p>Ruhumu saran aşktan yakınmalarımı, sevgiliden uzaklaşmanın bende neden olduğu azabı ve bağrımı yakan ateşi kime anlatayım?</p>

    <p>Yoksa korkarak susayım mı?</p>

    <p>Bedenim bir çubuk kadar cılız! Yakan ateşle, yokluğun hüznüyle ve inlemelerle tükenmişim!</p>

    <p>Anılarımın beni sürüklediği bu şaşkınlık halini görecek dostun gözleri nerede?</p>

    <p>Sevgilimin gelemeyeceği bir yere beni taşıyarak yetkilerini aştılar!</p>

    <p>Sabahları akşamları, güzelliğiyle, doğan dolunaya utançla baş eğdiren, endamının bükülgenliği yeni süren bir dalınkini aşan dosta, binlerce selamımı götürsün diye güneşi görevlendiriyorum.</p>

    <p>Eğer güller yanaklarına öykünürlerse, onlara ‘Bilemezsiniz ey güller, yanağına benzemeyi, siz başka yanakların gülleriyseniz!’ derdim.</p>

    <p>Ağzı, alev saçan bir ocağın ateşini söndürecek bir tükürük damıtır.</p>

    <p>O benim yüreğimken, canımken, ıstırabımken, derdimken, ilacım ve sevgilimken onu nasıl unuturum?</p>
  </div>

  <p>Ama gece, karanlığıyla ortalığı sarınca, Goncagül, arzularının yoğunlaştığını duyumsamış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz altıncı gece olunca, demiş ki:</i></p>

  <br/>

  <p>... Goncagül, arzularının yoğunlaştığını ve kavuran dertlerinin, anılarının yeniden uyandığını duyumsamış. O zaman şu dizeleri okumuş:</p>

  <div class="gir1">
    <p>İşte gece, karanlığıyla birlikte, yoğun tutkuları ve dertleri bana getiriyor!</p>

    <p>Ayrılığın azabı içimde barınmakta, düşüncelerim beni tüketmekte; tutkum beni coşturuyor, taşkınlığım içimi kavuruyor ve gözyaşlarım değerli bir sırrı açığa vurarak bana ihanet ediyor.</p>

    <p>Benim gibi âşık olunca, bitkinliği, tükenmişliği ve acıları durdurmanın çaresi bulunamıyor.</p>

    <p>Yüreğimdeki cehennem ateşi gittikçe daha fazla artıyor; ve alevlerinin yoğunluğu ciğerimde uçurumlar açıyor.</p>

    <p>Ayrılık gününde, sevgiliye veda edemedim. Ah pişmanlıklar! Ah ıstırap!</p>

    <p>Ama sen, çektiklerimi dosta anlatacak olan ey geçip giden yolcu!</p>

    <p>Ona, hiçbir kalemin tasvir edemeyeceği acılara katlandığımı söyle!</p>

    <p>Vallahi! Sevgiliye aşktan yana hep bağlı kalacağım, buna yemin ederim! Çünkü aşkın kitabında yemin geçerlidir.</p>

    <p>Ey gece! Git götür selamımı o sevgiliye; ve ona uykusuzluklarımın tanığı olduğunu söyle!</p>
  </div>

  <p>Ve Goncagül işte böyle sızlanıyormuş!</p>

  <p>Dünya Tatlısı’na gelince, onun durumu da şöyleymiş:</p>

  <p>Keşiş ona “Vadiye in ve bana çok sayıda hurma lifi getir!” demiş. O da inmiş ve istenen liflerle geri dönmüş; keşiş bunları almış ve içinde saman taşınan hasırlara benzer bir hasır örmüş; sonra da Dünya Tatlısı’na “Bil ki vadinin dip tarafında, bir tür balkabağı yetişir; bunlar olugunlaşınca kurur ve kökünden kopar. İn de kuru balkabaklarından bir miktar topla ve onları bu hasıra bağla. Ve hepsini birden suya at! Ama sen de üzerilerine binmeyi unutma! Akıntı seni açık denize sürükleyecektir; sonunda da amacına ulaşırsın! Ve de unutma ki, tehlike göze alınmadan maksada ulaşılmaz!” demiş. O da “İşittim ve itaat ettim!” diye yanıt vermiş. Bunu izleyerek keşiş ona hayırlar dilemiş; o da veda etmiş ve kendisine öğütlenen her şeyi yapmakta kusur etmemiş.</p>

  <p>Kabaklarla birlikte sürüklenen hasırın üzerinde denize açılınca, şiddetli bir rüzgâr çıkmış ve onu çabucak iterek keşişin gözlerinden uzaklaştırmış. Dalgalarla öylesine sallanmış ki, bazen kabaran dalgaların tepesine çıkmış, bazen de fırın gibi derin çukuruna gömülmüş; böylece denizin şiddetinin oyuncağı olarak üç gün üç gece yol almış; sonunda bahtın güler yüzü onu Çocuğunu Yitiren Ana Dağı’nın eteklerine atmış. Başı dönmüş bir piliç durumunda açlıktan ve susuzluktan bitkin kıyıya ulaşmış ve orada dereler, cıvıldayan kuşlar ve meyve salkımlarıyla donanmış ağaçlar bulmakta gecikmemiş; ve bu meyveleri yiyerek açlığını, bu saf suyu içerek susuzluğunu gidermiş. Sonra adanın içine yönelmiş ve uzaktan bembeyaz bir şey görerek yaklaşmış; bunun, duvarları dimdik, gösterişli bir saray olduğunu anlayarak kapalı olan kapısına doğru yönelmiş. Bunun üzerine oraya oturmuş ve üç gün boyunca yerinden hiç kıpırdamamış; bu sürenin sonunda kapı açılmış, bir haremağası dışarı çıkıp kendisine “Sen nereden geliyorsun? Ve nasıl oldu da buraya kadar gelebildin?” diye sormuş. O da “Ben Isfahan’dan geliyorum! Mallarımla birlikte deniz üzerinde yol almakta idim; gemimiz fırtınadan parçalandı, dalgalar da beni bu adaya attı!” diye cevap vermiş. Bu sözleri duyunca, köle, ağlamaya başlamış, sonra da Dünya Tatlısı’nın boynuna atılarak, ona “Allah yaşamını bağışlasın, ey dost yüzlü kişi! Isfahan benim ülkemdir; ve çocukluğumdan beri sevdiğim ve bütün varlığımla bağlı bulunduğum amcamın kızı da orada yaşamaktadır. Ama bir gün bizimkinden daha kalabalık bir kabilenin saldırısına uğradık; kabilemden çok kişiyi tutsak aldılar; ben de içlerindeydim. O sırada daha çocuk olduğumdan, değerimi arttırmak için yumurtalarımı aldılar ve sen beni şimdi bu halimle görüyorsun!” demiş. Sonra haremağası, Dünya Tatlısı’na yeniden hoş geldin dedikten sonra, onu sarayın büyük avlusuna sokmuş.</p>

  <p>O zaman altın kapılı gümüş kafeslerdeki, Tanrı’ya şükrederek tatlı tatlı ötüşen kuşlar ile sık yapraklı ağaçlarla çevrili harika bir havuz görmüş. İlk kafesin yanına yaklaşmış, dikkatle incelemiş ve öterken sanki “Ey yüce gönüllü varlık!” der gibi olan bir kumru görmüş. Ve Dünya Tatlısı, bu ötüşü duyunca baygın düşmüş; sonra bir kez kendine gelince, derinden iç çekmiş ve şu dizeleri okumuş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz yedinci gece olunca, demiş ki:</i></p>

  <br/>

  <p>... Derin derin içini çekmiş ve şu dizeleri okumuş:</p>

  <div class="gir1">
    <p>Eğer benim gibi, ey kumru, aşk çılgını isen, Tanrı’ya seslen ve ‘Ey yüce gönüllü varlık!’ diye kuğurda!</p>

    <p>Ötüşün bir neşe ötüşü mü, yoksa çeken bir yüreğin aşk şikâyetleri midir, kim bilir?</p>

    <p>Sevgiliden ayrıldığın için mi inliyorsun, bu yüzden zayıf ve baygın mı düştün; yoksa, aşkının coşkusunu mu yitirdin?</p>

    <p>Eğer öyleyse, şikâyetlerini açıklamaktan ve yüreğimi dolduran eski aşkı haykırmaktan kendini alıkoyma!</p>

    <p>Bana gelince, Tanrı sevgilimi korusun, onu kemiklerim toz oluncaya kadar asla unutmayacağıma yemin ederim!</p>
  </div>

  <p>Bu dizeleri okuyup bitirince, öylesine ağlamaya başlamış ki, düşüp bayılmış. Yeniden kendine gelince, ikinci kafesin bulunduğu ağaca kadar ilerlemiş, içinde bir tahtalı güvercin görmüş; sanki “Ey Sonsuz Varlık, seni ulularım!” der gibi ötüyormuş. Bunu duyan Dünya Tatlısı uzun uzun içini çekmiş ve şu dizeleri okumuş:</p>

  <div class="gir1">
    <p>Şikâyetçi tahtalı güvercin ‘Ey Sonsuz Varlık, tüm felaketlere karşın seni ulularım!’ demiş. Ey Sonsuz Varlık! Umarım ki, iyiliğinle, bu sürgün ülkesinde, benim sevgilimle birleşmemi sağlarsın!</p>

    <p>Kaç kez kokulu baldan oluşmuş dudaklarıyla gözümde belirdi ve beni her zaman daha yanıp tutuşmuş bıraktı. Ateşler yüreğimi tutuştururken ve onu küle indirgerken, taşıp yanaklarımdan süzülen gözyaşları döktüm ve kendi kendime:</p>

    <p>‘İnsanoğlu deneyden geçmeden güçlenmez! Ben de dertlerime katlanmak istiyorum. Ve Tanrı benim yüreğimin sahibiyle birleşmeme izin verirse, servetimi, benim benzerim âşıklardan oluşan topluluğu barındırmaya harcayacağım. Kuşları kafeslerinden kurtaracağım ve mutluluğumda, yas giysilerinden soyunacağım!’ diye haykırdım!</p>
  </div>

  <p>Bu dizeleri okuyup bitirince, üçüncü kafese yaklaşmış; içinde bir bülbül bulunduğunu görmüş ve onu görür görmez kuş ötmeye başlamış. Onu dinlerken Dünya Tatlısı şu dizeleri okumuş:</p>

  <div class="gir1">
    <p>Oh! Aşktan baygın bir sevgilinin sesine benzer tatlı ötüşünü duyurunca bülbül beni nasıl da büyüledi!</p>

    <p>Âşıklara acıyın! Pek çok geceleri kendilerinden geçerek, arzu ve tedirginlik içinde geçirir onlar! Üzüntüleri öylesine kıyıcıdır ki, sabahı gelmez uykusuz gecelerden başka bir şey tanımamış gibidirler! Bana gelince, sevdiğimi tanıyalı beri, aşkıyla zincire vuruldum; böylece zincirlenince, gözyaşları da zincirleme yanaklarımdan aktı.</p>

    <p>Ve kendi kendime ‘İşte gözlerimden zincirleme gözyaşları akıyor ve beni baştan aşağı zincirliyor. Böylece taşan, aslında bu biçime dönüşmüş ateştir!’ diye haykırıyorum.</p>

    <p>Sevgilimin uzaklaştığı anda kırıldım ben! Sabrımın hazinesi tükendi ve gücüm eriyip bitti.</p>

    <p>Kuşkusuz! Eğer talih adil davranırsa, beni sevgilimle birleştirecektir!</p>

    <p>Ve şimdi, korkuların, tedirginliğin ve terk edilişin beni ne kertede tükettiğini göstermek için sevgilinin önünde bedenimi soyabileyim diye Tanrı beni bir örtüyle örtsün!’ diye haykırdım!</p>
  </div>

  <p>Bu dizeleri okuyup bitirince, dördüncü kafese doğru ilerlemiş ve içinde bir arapbülbülü<a href="../Text/dipnot.xhtml#Footnote0240" id="Feedback0240"><sup>[240]</sup></a> bulunduğunu görmüş; kuş onu görünce hemen şikâyetçi nağmelerle ötmeye başlamış. Ve Dünya Tatlısı, bu ötüşü duyunca, derinden derine iç çekmiş ve şu dizeleri okumuş:</p>

  <div class="gir1">
    <p>Guruplarda, şafaklarda, sesin tellerindeki uyumlu titreşimlerle âşıkların yüreğini bayıltır.</p>

    <p>Ey Dünya Tatlısı, şikâyetçi ve baygın! Senin varlığın da aşkla tükenmiş!</p>

    <p>Demirin, taşın katılığını eriterek nice harika şarkılar bana gelir, ulaşır!</p>

    <p>Ve işte sabahın yeğni havası cennet çayırlardan ve hoş çiçekler üzerinden geçerek bize geliyor!</p>

    <p>Oh! Şafaklarda, sabahlarda kuşların ötüşleri! Ve sen, günün ilk ışıklarıyla bize ulaşan kokulu rüzgâr! Bütün bunlarla içim dolup taşıyor!</p>

    <p>Ve o zaman uzaktaki sevgiliyi düşünüyorum, ve gözyaşlarım yağmur gibi, seller gibi akıyor; içimi kıvılcımlar sıçratarak müthiş bir ateş yakarken...</p>

    <p>Allah sonunda tutkulu âşığa sevgilisini yeniden görmeyi ve güzelliklerden yararlanmayı nasip eder. Acaba âşık neden asla açıkça bağışlanmaz?</p>

    <p>Ben, bu dilekte bulunuyorum, zira gerçeği gören ve bağışlanan uzgörüşlü hiç kimsenin bulunmadığını biliyorum.</p>
  </div>

  <p>Bu dizeleri okuyup bitirdikten sonra, Dünya Tatlısı biraz daha yürümüş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz sekizinci gece olunca, demiş ki:</i></p>

  <br/>

  <p>... Dünya Tatlısı, biraz daha yürümüş ve diğer hepsi birleşse ancak bu değerde olabilecek harika bir kafes görmüş. Bu kafeste bir yaban güvercini kapatılmış imiş; ve boynunda hayranlık uyandıran incilerden bir gerdanlık varmış. Ve Dünya Tatlısı, bu güvercini görünce, onun şikâyet ve aşkla dolu şarkısına tanış çıkmış ve şimdi bu kafeste hapsedilmiş, hüzünlü ve dalgın halini görünce, hıçkırmaya ve şu dizeleri okumaya başlamış:</p>

  <div class="gir1">
    <p>Ey kabarık tüylü tahtalı güvercin, ey âşıkların kardeşi, duyarlı ruhların yoldaşı, seni selamlarım!</p>

    <p>Ben, bakışı, keskin bir bıçağın ağzından da daha keskin, yüreğimin derinliğine saplanan narin bir karacayı seviyorum.</p>

    <p>Aşkı yüreğimi ve ciğerimi yaktı ve bedenimi dertlerle eritti. Uzun zamandan beridir yemeden içmeden tat almaz oldum. Sabır ve huzur ruhumdan uçtu gitti ve tutku gelip oraya hiç gitmeksizin oturdu.</p>

    <p>Artık bundan böyle yitik sevgilimden uzak, yaşama sevincimi yeniden nasıl bulurum? O benim tüm amacım, tüm arzum ve tüm ruhum değil miydi!</p>
  </div>

  <p>Güvercin Dünya Tatlısı’nın bu dizelerini duyunca, dalgınlığından sıyrılmış ve inleyip kuğurdamaya başlamış; öylesine şikâyetçi ve kederli ötüyormuş ki, sanki insan sesine öykünür ve kendi dilinde şu dizeleri söyler gibiymiş:</p>

  <div class="gir1">
    <p>Ey genç âşık, sen bana geçmiş günlerde tükenip bitmiş olan gençlik dönemlerimi hatırlatıyorsun.</p>

    <p>Harika güzelliğinden ötürü zarif biçimlerine tapındığım sevgilimin beni baştan çıkardığı zamanları...</p>

    <p>Kumluk küçük tepelerdeki dallar arasından gelen flavtanın sevilen uyumlu seslerine benzer sesi, beni bayıltır, yolumdan döndürürdü.</p>

    <p>Bir gün bir avcı tuzak kurup onu yakaladı. Sevgilim ‘Ey uzaktaki özgürlüğüm! Ey uçup giden mutluluğum!’ diyerek haykırıyordu.</p>

    <p>Avcının ona acıyacağını ve sevgilimi bana bağışlayacağını umdum!</p>

    <p>Ama kıyıcı biri çıktı o!</p>

    <p>O zaman çektiğim acılar dayanılmaz oldu ve yanan arzularım bu acımasız yokluğun ateşiyle sürdü gitti!</p>

    <p>Tanrı benim gibi aynı iç üzüntüleriyle kahrolan çılgın sevdalıları korusun!</p>

    <p>Ve onlardan biri, beni kafesimde böylesine üzgün görerek, kapısını açsın ve beni dostuma ulaştırsın!</p>
  </div>

  <p>O zaman Dünya Tatlısı, Isfahanlı haremağası dostuna dönmüş ve ona “Bu saray hangi saraydır? İçinde oturanlar kimlerdir? Ve kim inşa ettirdi bunu?” diye sormuş. O da “Falan şahın veziri, burayı, zamanın olaylarından ve bahtın cilvelerinden korumak üzere kızı için inşa ettirdi. Ve onu buraya hizmetçileri ve maiyetiyle kapattı. Bundan dolayı, kapılar ancak yılda bir kez bize erzak gönderildiği gün açılır!” diye yanıt vermiş.</p>

  <p>Bu sözleri duyunca Dünya Tatlısı, içinden “Maksadıma ulaştım! Ama onu görmeden önce beklemek çok azap verici!” diye düşünmüş. Ve işte onun durumu böyleymiş.</p>

  <p>Goncagül’ün durumuna gelince, onunki de şöyle:</p>

  <p>Bu saraya geldiğinden beri, yiyip içmekten, uykudan ve dinlenmekten artık zevk almaz olmuş; tam tersine!</p>

  <p>Ve içindeki tutkulu taşkınlığın acılarının arttığını duyumsamış; ve zamanını, bir çıkış yeri aramak üzere sarayın her yanını dolaşmakla geçirmiş; ama hiçbir sonuç alamamış. Ve günün birinde, artık dayanamayarak, hıçkırıklar kopararak, şu dizeleri söylemiş:</p>

  <div class="gir1">
    <p>Bana işkence etmek için sevgilimden uzakta hapsettiler ve hapishanemde cümle işkenceleri tattırdılar.</p>

    <p>Tutku ateşiyle yüreğimi yaktılar, dostumu gözümden uzaklaştırarak...</p>

    <p>Deniz uçurumlarının ortasında dağlarda inşa edilmiş sağlam kulelere kapattılar.</p>

    <p>Böylece bana unutmayı öğretmek istediler. Oysa aşkım, o zamandan beri öylesine arttı ki!</p>

    <p>Nasıl unuturum ben? Bütün çektiklerimi sevdiğimin yüzüne tek bir bakış fırlatmama borçlu değil miyim?</p>

    <p>Günlerim dert içinde akıp gidiyor ve gecelerimi kederli düşünceler içinde geçiriyorum! Ama sevgilinin varlığından yoksun bulunsam da, beni yalnızlığımda avutacak anısı var! Oh! Acaba bir gün, bütün bunlardan sonra, bahtın beni sevgilimle birleştirdiğini görebilecek miyim?</p>
  </div>

  <p>Bu dizeleri okumayı bitirince, Goncagül, sarayın taraçasına çıkmış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz dokuzuncu gece olunca, demiş ki:</i></p>

  <br/>

  <p>... Goncagül, sarayın taraçasına çıkmış ve birbirine dikkatle bağladığı sağlam Baalbek kumaşları aracılığıyla duvarın yücelerinden toprağa kadar kaymış. Ve üzerinde en güzel giysileri bulunduğu ve boynu değerli taşlardan bir gerdanlıkla donanmış olduğu halde, sarayın yöresindeki boş topraklardan geçmiş ve böylece denize ulaşmış.</p>

  <p>Orada balık avlarken, açıklarda esen rüzgârın bu kıyılara attığı, kayığında oturmakta olan bir balıkçıyı görmüş. Balıkçı da aynı şekilde Goncagül’ü fark etmiş ve bir ifritin hortlağına rastladığını sanarak korkuya düşmüş ve oradan çabucak uzaklaşmak için kayığıyla ileri geri hareketler yapmaya başlamış. Bunu gören Goncagül birçok kez ona seslenmiş ve birçok işaret yaparak şu dizeleri okumuş:</p>

  <div class="gir1">
    <p>Hey balıkçı! Boşuna telaşlanma! Ben tüm ötekilerine benzeyen bir insanım!</p>

    <p>Senden ricalarıma karşılık vermeni, gerçek öykümü dinlemeni istiyorum.</p>

    <p>Bana acı ve Allah da seni, bir gün acımasız ve yabani bir dostun gözlerine bakmak zorunda kalırsan, beni yakan ateşlerden korusun!</p>

    <p>Zira yüzü güneşin ve ayın parıltısını solduracak parlaklıkta olan bir genci seviyorum.</p>

    <p>Bakışları, ceylanı bile, kendini bağışlatmak için ‘Ben onun kölesiyim!’ diye haykırtır.</p>

    <p>Güzellik alnına özlü anlamıyla şu büyüleyici satırları yazmış gibidir:</p>

    <p>‘Ona kim aşk meşalesi olarak bakarsa, doğru yola girer; kim uzaklaşırsa, ağır bir hata işler ve büyük saygısızlık eder.’</p>

    <p>Ey balıkçı! Beni onu buldurarak teselli etmeye razı olursan, mutluluğum büyür ve sana minnet duyarım!</p>

    <p>Sana değerli taşlar ve mücevherler veririm, yeni toplanmış inciler ve tüm değerli şeyler...</p>

    <p>Sevgilim bir gün arzumu doyurur inşallah! Yoksa, yüreğim eriyip parça parça olacak!</p>
  </div>

  <p>Balıkçı bu sözleri duyunca, ağlamış, inlemiş ve o da aşka yenik düştüğü, tutkuyla azap çektiği, arzu ve kaygılarla işkence duyduğu ve aşk coşkunluğunun ateşiyle yandığı gençlik günlerini hatırlamış.</p>

  <p>Ve şu dizeleri okumaya başlamış:</p>

  <div class="gir1">
    <p>İçimdeki ateşin yoğunluğunun kesin özrü nedir? Çok zayıf organlar, dökülen gözyaşları, uykusuz gecelerin kıstığı gözler, kıvılcım saçan bir çakmak gibi vuran bir yürek mi? Aşkın felaketleri beni gençliğimden beri vurdu, tüm aldatıcı zevkleri tattım.</p>

    <p>Şimdi, bu uğurda ruhum yitse de, artık yok olan bir dostu yeniden bulmak için kendimi feda etmek isterim! Umarım ki, bu satış benim için kazançlı olur, çünkü âşıkların âdeti dostlarının değerini asla pazarlık konusu etmemektir!</p>
  </div>

  <p>Balıkçı bir kez bu dizeleri okuyup bitirince, kayığıyla kıyıya yaklaşmış ve genç kıza “Kayığa bin, nereye gitmek istersen iste, işte seni götürmeye hazır, bekliyorum!” demiş. Bunun üzerine Goncagül kayığa binmiş ve balıkçı kürek vuruşlarıyla kıyıdan ayrılmış.</p>

  <p>Bir süre yol aldıktan sonra, bir rüzgâr çıkıp kayığı ardından öylesine itmiş ve kayık öylesine yol almış ki, kısa bir sürede karayı göremez olmuşlar, kayıkçı da artık nerede bulunduğunu bilemez olmuş. Bununla birlikte üç gün geçtikten sonra, fırtına yatışmış ve rüzgâr şükürler olası Tanrı’nın izniyle dinmiş ve kayık deniz kıyısında bulunan bir kente yaklaşmış.</p>

  <p>Ve tam da kayıkçının kıyıya yaklaştığı anda, adı Derbas olan bu kentin hükümdarı sarayının denize bakan pencerelerinden birinde oğluyla birlikte oturmaktaymış; kıyıya yanaşan kayığı görmüş ve saf bir gökyüzünün bağrındaki dolunay kadar güzel, kulaklarında şahane yakut küpeler ve boynunda harika taşlardan oluşturulmuş bir gerdanlık taşıyan genç kızın farkına varmış; ve onun bir şahın ya da bir başka hükümdarın kızı olabileceğini anlamış ve ardında oğlu olduğu halde, denize açılan bir kapıdan sarayından çıkarak kıyıya doğru yollanmış.</p>

  <p>O anda kayık palamarla kıyıya henüz bağlanmış bulunuyormuş ve o büyüleyici genç kız içinde rahatça uyumaktaymış.</p>

  <p>Bunu gören hükümdar ona yaklaşmış ve kızı gözden geçirmiş. Kız da, gözlerini açar açmaz, ağlamaya başlamış. Hükümdar ona “Sen nereden geliyorsun? Kimin kızısın? Buralara gelmenin nedeni nedir?” diye sormuş. Kız “Ben Şamih Şah’ın veziri İbrahim’in kızıyım. Buraya gelişimin nedeni, olağandışı bir iş ve garip bir serüvenin sonucudur!” diye yanıt vermiş. Sonra hükümdara, başından sonuna kadar tüm öyküsünü anlatmış. Bundan sonra büyük iç çekişlerle gözyaşları dökerek şu dizeleri okumuş:</p>

  <div class="gir1">
    <p>İşte döktüğüm yaşlarla göz kapaklarımda yaralar açılıyor! Ah! Bunca taşkınlık için eşi benzeri olmayan serüvenler yaşanmış olmak gerek!</p>

    <p>Ve bütün bunların nedeni, onunla bir türlü arzularımın susuzluğunu yatıştıramadığım, yüreğim için değerli olan bir varlıktır.</p>

    <p>Yüzü öylesine güzel, o denli parlak ve göz kamaştırıcıdır ki, Türklerin ve Arapların tüm güzelliklerini aşar da geçer! Güneş ve ay, onu görerek aşkla önünde baş eğerler, büyülü yanlarına vurulurlar ve çapkınlıkta onunla çekişirler.</p>

    <p>Büyülerle dolu bakışı öylesine sihirlidir ki, oklarını atmaya hazır gergin yayıyla yürekleri vurarak kendine bağlar.</p>

    <p>Sana acı kederlerimi ayrıntılarıyla anlattığım kişi, aşkın kötülükleriyle oyuncak haline gelmiş bir âşığa acı!</p>

    <p>Ne yazık ki! Aşk beni senin ülkenin ortasına hüzünlü bir durumda attı ve senin göstereceğin yüce gönüllü ilgiden başka umudum yok!</p>

    <p>Kendisinden konukseverlik göstermesi istenen kişiyi koruyan yüce gönüllü kişi, aslında büyük bir erdem sahibidir. Ey umudum olan kişi, koruyucu örtünü âşıklar topluluğunun üstüne ser; ve onları birleştirmek için benim koruyucum ol!</p>
  </div>

  <p>Ve bir kez, bu dizeleri okuduktan sonra, hükümdara diğer bazı ayrıntıları da anlatmış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz onuncu gece olunca, demiş ki:</i></p>

  <br/>

  <p>... Bu dizeleri okuduktan sonra, hükümdara diğer ayrıntıları da anlatmış; sonra da gözyaşlarına boğularak şu dizeleri okumuş:</p>

  <div class="gir1">
    <p>Bu aşk harikasını tanıdığım güne kadar yaşamdan keyif alabildim!</p>

    <p>Yılın bütün ayları, dost için, kutsal Recep ayı gibi, huzur veren aylar olabilsin!</p>

    <p>Ne şaşılası şeydir ki, sürgün günümde döktüğüm gözyaşları içimde bir ateş seline dönüşebilmiştir. O gün kirpiklerimden yuvarlak pullar halinde bir kan yağmuru dökülmüş ve yanağımın üstü kızıl renge boyanmıştı.</p>

    <p>Ve bütün bu gözyaşlarını silen mendil de hemen kızıla boyanmıştı; öylesine ki Yusuf’un gömleğine sürünen kan bile onun yanında sahte kalırdı!</p>
  </div>

  <p>Hükümdar Goncagül’ün sözlerini duyunca, bir an bile onun aşk derdinin derinliğinden kuşku duymamış; ve acıma duygusu onu sarmış ve de ona “Hiçbir korku ve dehşet duyma: sen artık maksadına ulaştın! İşte istediğin kişiyi sana bulmak için karşındayım! Artık bana inan ve şu birkaç sözü ağzımdan işit!” demiş. Ve hemen hükümdar ona şu dizeleri okumuş:</p>

  <div class="gir1">
    <p>Ey soylu ve cömert bir ırkın kızı, izlediğin maksada ulaştın! Bunu sana sevinçle bildiririm! Burada artık senin korkacağın hiçbir şey yok!</p>

    <p>Daha bu günden büyük bir servet ortaya koyacak ve bunu atlı savaşçıların koruması altında Şamih’e yollayacağım.</p>

    <p>Ona misk kutuları, kumaş denkleri yollayacağım; yanlarına da altın ve saf gümüş ekleyerek...</p>

    <p>Kuşkusuz! Yollayacağım mektupla ona, yazı marifetiyle, onun bağdaşığı ve hısımı olmak istediğimi anlatırım!</p>

    <p>Daha bu günden sana yardım etmek ve seni sevdiğinle en kısa zamanda birleştirmek için bütün gayretimi sarf edeceğim! Ben kendim de her zaman aşkın acılarını tatmışımdır! Ve bu yüzden, ağlamayı ve de bu acı bardaktan içenlerin özrünü kabul etmeyi öğrendim!</p>
  </div>

  <p>Bu dizeleri okuyup bitirince, hükümdar dışarı çıkarak vezirini çağırtmış; ona, içinde söz konusu armağanlar olan sayılamayacak kadar çok denk hazırlamasını ve bunları Şamih Şah’a ulaştırmak üzere hemen yola koyulmasını buyurmuş; ve ona “Bu görev dışında, oradan dönerken Dünya Tatlısı adlı birini de birlikte getirmen gerek! Şaha ‘Efendim sizinle bağdaşık olmak arzusundadır ve onunla senin aranda bağdaşıklık anlaşması yapılmasını ve bunun, maiyetinden Dünya Tatlısı adlı biriyle vezirin kızı arasında yapılacak bir evlilikle pekiştirilmesini arzu etmektedir. Kendi önünde evlilik sözleşmesinin düzenlenmesi için Hükümdar Derbas’a götürülmek üzere bu genci bana emanet etmeniz gerek!’ dersin!” demiş.</p>

  <p>Bunu izleyerek Hükümdar Derbas, Şamih Şah’a bu konuda bir mektup yazıp Dünya Tatlısı hakkında verdiği buyruğu tekrarlayarak vezire vermiş; ve de ona “Şunu iyi bil ki, bu genci bana getirmezsen, görevinden alınacaksın!” demiş. Vezir “İşittim ve itaat ettim!” yanıtını vermiş; ve hemen yanındaki armağanlarla birlikte Şamih Şah’ın ülkesine doğru yola koyulmuş.</p>

  <p>Şamih Şah’ın nezdine ulaşınca, hükümdarının selamlarını bildirmiş ve mektup ile kendisine getirdiği armağanları sunmuş.</p>

  <p>Bu armağanları görüp Dünya Tatlısı’nın söz konusu edildiği mektubu okuyunca Şamih Şah birçok gözyaşı dökmüş ve Hükümdar Derbas’ın vezirine “Ne yazık ki! Dünya Tatlısı nerededir bilinmiyor! Gözden kayboldu, gitti! Nerede bulunur bilmiyoruz! Eğer sen onu bulup bana getirirsen, ey elçi vezir, sana bu getirdiğin armağanların iki katı değerinde ödül veririm!” demiş. Ve şah, bu sözleri söyleyerek yeniden gözyaşları dökmüş ve inleyip hıçkırıklar koparmış. Sonra da şu dizeleri okumuş:</p>

  <div class="gir1">
    <p>Bana sevdiğimi geri verin! Size hazineler, inci ve elmaslardan oluşan ödüller vereyim! O benim için lekesiz ve güzel bir gökyüzünün bağrındaki dolunay idi. Hoş ve nazik tavırlı seçkin bir dosttu!</p>

    <p>İnce endamlı ceylanlar onunla boy ölçüşemezdi! Endamı, onun hoş davranışlarını andıran meyvelerle bezenmiş beng ağacının dallarıdır.</p>

    <p>Ama bu kırılgan dallar, genç güzelliğine karşın, insanın aklını başından alırcasına baştan çıkarıcı olamazlar!</p>

    <p>Onu ben, daha çocukluk yıllarından bu yana yetiştirdim, binlerce okşayışlarla! Ve şimdi mahzun ve kederliyim onun ayrılışıyla ve ruhum ara vermeden derdini çekiyor!</p>
  </div>

  <p>Bunu izleyerek şah, ona mektubu ve armağanları getiren elçi vezire doğru dönmüş ve ona “Efendinin yanına dön ve ona Dünya Tatlısı’nın bir yıldan beri kaybolduğunu ve efendisi şahın, başına ne geldiğini bilmediğini söyle!” demiş. Vezir de, ona “Sultanım, efendim bana ‘Dünya Tatlısı’nı geri getirmezsen, vezirlikten affedileceksin, kente de ayak basayım deme!’ buyurdu. Bu genç adamı bulup kendisine götürmeden nasıl oraya dönmeyi göze alabilirim!” diye yanıtlamış.</p>

  <p>Bunun üzerine Şamih Şah, kendi veziri ve Goncagül’ün babası olan İbrahim’e dönmüş ve ona “Elçi vezire eşlik edecek ve yanına güçlü bir muhafız takımı alacaksın; böylece Dünya Tatlısı’nı tüm ülkelerde arayıp bulmak için ona gerekli yardımı sağlayacaksın!” demiş; o da “İşittim ve itaat ettim!” yanıtını vermiş. Ve hemen bir muhafız takımıyla Dünya Tatlısı’nı aramak üzere elçi, vezire eşlik ederek yola koyulmuş.</p>

  <p>Böylece uzun bir süre yolculuk etmişler ve bir Bedevi vahasından ya da bir kervanın yanından geçerken onlara “Siz falan adlı, falan alametleri taşıyan filan kimseyi hiç gördünüz mü?” diyerek Dünya Tatlısı’ndan haber sorarak yol almışlar. Gördükleri kimseler onlara...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz on birinci gece olunca, demiş ki:</i></p>

  <br/>

  <p>Gördükleri kimseler onlara “Onu tanımıyoruz!” yanıtını vermişler. Onlar da, böylece, kentlerde ve köylerde soruşturmaya; ovalarda ve engebeli topraklarda, münbit topraklarda, çöllerde araştırmalarını sürdürmeye gayret ederek bir deniz kenarına gelmişler. O vakit bir gemiye binerek deniz yolundan bir gün Yavrusunu Yitirmiş Ana Dağı’na ulaşmışlar.</p>

  <p>Hükümdar Derbas’ın veziri, o zaman, Şamih Şah’ın vezirine “Bu dağa neden acaba bu isim verilmiş?” diye sormuş. O da “Seni hemen bu konuda aydınlatacağım!” demiş.</p>

  <p>“Bil ki, geçmiş zamanlarda, Çinli ecinnilerin ırkında bir ecinniye, bu dağın tepesine inmiş. Günün birinde, yeryüzü gezilerinden birinde, bir erkeğe rastlamış ve onu çılgın bir aşkla sevmiş. Ama, bu serüvenin duyulacağı endişesiyle, kendi ırkından gelen ecinnilerin öfkesinden korkarak, arzularının uyandırdığı ateşi bastıramadığından, âşığını yakınları olan ecinnilerin gözlerinden sakınmak için tenha bir yer aramaya koyulmuş ve sonunda insanoğullarının da, ecinnilerin de bilmediği bu dağı bulmuş; çünkü burası ne şuradan, ne buradan ulaşılabilecek yol üstü bir yer değilmiş. Sevdiği erkeği kaldırarak havadan uçurup bu adaya getirmiş; ve burada onunla birlikte oturmuş. Buradan arada bir yakınlarının arasında bulunmak üzere ayrılıyor, ama sonra gizlice hemen sevgilisinin yanına dönüyormuş. Bu, böylece bir zaman sürüp gitmiş; bu ilişkiden birçok kez hamile kalmış ve bu dağda birçok çocuk doğurmuş. Oysa gemileriyle bu dağın yakınından geçen tacirler, ağlayan bir ananın şikâyetçi seslerine çok benzer haykırışlar duyarlar ve birbirlerine ‘Herhalde bu dağda, çocuklarını yitiren bir ana olmalı!’ derlermiş. İşte bu dağa bu adın verilmesinin nedeni bu!”</p>

  <p>Bu sözleri işitince, hükümdar Derbas’ın veziri çok şaşırmış. Zaten o sırada karaya ayak bastıklarından saraya ulaşmışlar ve kapısını çalmışlar. Çabucak kapı açılmış ve haremağasının biri dışarı çıkıp efendisi, Goncagül’ün babası Vezir İbrahim’i hemen tanımış. Derhal elini öpmüş ve onu yanındaki yoldaşları ve maiyetiyle birlikte sarayın içine almışlar.</p>

  <p>Sarayın avlusuna ulaşan Vezir İbrahim, hizmetçilerin arasında sefil görünüşlü, Dünya Tatlısı’ndan başkası olmayan, ama kendisinin tanıyamadığı bir adam görmüş. Adamlarına “Bu adam da nereden çıktı?” diye sormuş. Onlar da “Bu, denizde kazaya uğradıktan sonra, tüm mallarını yitirerek ancak canını kurtarabilmiş zavallı bir tacirdir. Zararsız bir adam, durmadan dua ederek kendinden geçen bir azizdir!” demişler. Vezir üstelememiş ve sarayın içine girmiş.</p>

  <p>Kızının dairesine doğru yönelmiş ve oraya ulaşınca, onu görememiş; orada bulunan cariyelere sorunca, ona “Buradan nasıl ayrıldığını bilmiyoruz! Sana sadece zaten aramızda fazla oturmadığını söyleyebiliriz. Sonra da kayboldu!” diyerek yanıt vermişler. Bu sözleri duyan vezir bol bol gözyaşı dökmüş ve şu dizeleri doğaçlamadan söylemiş:</p>

  <div class="gir1">
    <p>Ey ev, sende kuşlar öterdi, eşiklerin gururlu ve güzeldi!</p>

    <p>Arzusunu hıçkırarak âşık sana gelesiye ve konuksever kapılarını sonuna kadar açık bulasıya kadar!</p>

    <p>Oh! Kim bana, şimdi bomboş olan bu oturma yerinin sahibesi olan sevdiğimin nerede kaybolduğunu söyleyecek?</p>

    <p>Burada geçmişte, mabeyinciler lüks içinde, mutluluk içinde ve onurla yaşardı. Ve her yanda işlemeli kumaşlar asılı bulunurdu!</p>

    <p>Ne yazık! Burada oturanların bahtını bana şimdi kim söyleyecek?</p>
  </div>

  <p>Bu dizeleri okuyup bitirince, Vezir İbrahim ağlamaya, inlemeye ve sızlanmaya başlamış ve “Tanrı’nın takdirinden kaçılmaz; önceden yazılı olanın silinmesi imkânsızdır!” demiş. Sonra sarayın taraçasına çıkmış ve orada birbirine eklenmiş Baalbek kumaşından çarşafları, bir ucu mazgallardan birine bağlanmış, öbür ucu duvarın dibine kadar sarkmış olarak bulmuş. Kızının tutkuyla şaşkın ve dertle çıldırmış olarak bu yoldan kaçmış ve çekip gitmiş bulunduğunu anlamış.</p>

  <p>Aynı anda biri bir karga, öteki bir baykuş olan iki iri kuşu fark etmiş; ve bunların hüzünlü bir önsezi olmasından kuşku duyarak hıçkırıklara boğulmuş ve şu dizeleri söylemiş:</p>

  <div class="gir1">
    <p>Dostun hanesine, onu görerek aşkımın ve işkencelerimin ateşini söndürmek için geldim.</p>

    <p>Ama dost evde yoktu! Karga ile baykuşun uğursuz görüntülerinden başka bir şey göremedim.</p>

    <p>Bu görünüm bana ‘Birbirini ince duygularla seven iki varlığı ezdin ve şiddetle ayırdın!’ diyordu.</p>

    <p>Şimdi de onlara tattırdığın acı bardağı dudaklarına yaklaştırma sırası senin! Yaşamını acılarla geçir: gözyaşları içinde!</p>
  </div>

  <p>Ondan sonra taraçadan inmiş...</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama dört yüz on ikinci gece olunca, demiş ki:</i></p>

  <br/>

  <p>Ondan sonra ağlayarak taraçadan inmiş ve hanımlarını bulmak için gerekli tüm araştırmaları yapmak üzere kölelerine buyruk vermiş. Köleler de bu buyruğu yerine getirmişler. Ama hanımlarını bulamamışlar. Onların durumu böyleymiş. Dünya Tatlısı’nınkine gelince, işte onunki de şöyle:</p>

  <p>Genç adam Goncagül’ün kaçışından bir kez emin olunca, büyük bir feryat koparmış ve baygın yere düşmüş. Orada bir süre uzanmış, ne olup bittiğini bilmeden yatmış; saraydakiler onun ilahi bir kendinden geçme nöbetine uğradığını sanmışlar ve ruhunun Yüceler Yücesi Tanrı’nın düşüncesiyle onun ulu güzelliğine daldığını düşünmüşler. Onun durumu da böyleymiş!</p>

  <p>Hükümdar Derbas’ın veziri, Vezir İbrahim’in kızı Goncagül’ü bulmaktan tüm ümidini yitirdiğini anlayarak ve yüreği bütün bu olan bitenlerden son kertede acı duyarak kendisine verilen görevi başarıyla sonuçlandıramadan hükümdar Derbas’ın kentine dönmeye karar vermiş. O zaman Goncagül’ün babası İbrahim’e veda etmiş ve ona, oradaki genç adamı göstererek “Bu saygın kişiyi birlikte götürmek isterim. Belki de, onun erdemleriyle, övgüler üzerine olası Tanrı bize rahmet eyler ve hükümdarın yüreğini yumuşatarak onun beni görevlerimden affetmesini engeller! Ve ben, bundan sonra, bu genç adamı ülkemizden epeyce uzakta olan kendi kenti Isfahan’a yollamakta kusur etmem!” demiş. Vezir İbrahim de ona “İstediğin gibi yap!” demiş.</p>

  <p>Sonra iki vezir birbirinden ayrılmış ve her biri kendi ülkesinin yolunu tutmuş. Hükümdar Derbas’ın veziri, kişiliğinin farkına varmaksızın Dünya Tatlısı’nı, her şeyden önce içinde bulunduğu durumu da göz önünde tutup bir katıra bindirerek birlikte götürmüş.</p>

  <p>Onun bu baygın hali yolculuk süresince üç gün daha sürmüş ve Dünya Tatlısı yöresinde ne olup bittiğini kesinlikle bilmiyormuş. Ama sonunda baygınlıktan çıkarak kendine gelmiş ve “Neredeyim ben?” diye sormuş. Kendisine “Hükümdar Derbas’ın vezirinin yoldaşlığında bulunuyorsun!” demişler. Sonra da gidip vezire aziz kişinin baygınlıktan kurtulduğunu söylemişler. Bunun üzerine vezir ona şekerli gülsuyuyla kokulandırılmış su göndermiş, onu içirerek canlandırmış. Bunu izleyerek yolculuk sürdürülmüş ve hükümdar Derbas’ın kentine ulaşılmış.</p>

  <p>Ve hemen hükümdar Derbas vezirine “Dünya Tatlısı yanında değilse, huzuruma gelmekten sakın!” diye haber yollamış. Bu emri alınca vezir ne yapacağını bilememiş! Gerçekte, Goncagül’ün de hükümdarın yanında olduğunu ve hükümdarın Dünya Tatlısı ile birleştirmek üzere istediği kız olduğunu kesinlikle bilmiyormuş; ve de aynı şekilde, uzun süredir bayılma nöbetlerine tutulan bu genç adamın da Dünya Tatlısı olduğundan haberi yokmuş. Kendi bakımından Dünya Tatlısı da, ne kendisinin nereye götürüldüğünden ne de vezirin kendisini aramak üzere yola çıkarılmış bulunduğundan haberi varmış.</p>

  <p>Vezir Dünya Tatlısı’nın kendine gelmiş olduğunu görünce, ona “Ey Tanrı’nın saygın kulu, içinde bulunduğum kıyıcı şaşkınlıktan dolayı senin görüşlerini almayı çok istiyorum. Bilesin ki, hükümdar olan efendim, beni başaramadığım bir işle görevlendirmişti. Şimdi benim dönüşümü öğrenmiş, bana bir mektup göndererek ‘Görevinde başarı sağlayamadınsa, kentime girme sakın!’ diyor” demiş. Dünya Tatlısı ona “Bu görev neydi?” diye sormuş. Vezir de, ona tüm öyküyü anlatmış; Dünya Tatlısı da “Korkma hiçbir şeyden! Hükümdarın yanına git! Beni de birlikte götür! Dünya Tatlısı’nın dönüşünün sorumluluğunu ben üzerime alıyorum!” demiş. Vezir bunu duyunca pek sevinmiş ve ona “Doğru mu söylüyorsun?” diye sormuş. O da “Kuşkusuz!” diye yanıt vermiş. O zaman vezir ata binmiş, onu da birlikte götürerek efendisi hükümdarın huzuruna çıkmış.</p>

  <p>Hükümdarın huzuruna çıkınca, efendisi vezirine sormuş “Nerede Dünya Tatlısı?” diye. O zaman genç adam ilerleyerek “Ey büyük hükümdar, ben Dünya Tatlısı’nın nerede bulunduğunu biliyorum!” diye cevap vermiş. Hükümdar onun daha fazla yaklaşmasını buyurmuş ve ona, son derece heyecanlanarak “Nerede bulunuyor o?” diye sormuş. O da “Buraya çok yakın bir yerde! Ama bana ilkin ondan ne istediğini söyle! Ben de çabucak getirip onu senin ellerine teslim edeyim!” diye yanıt vermiş. Hükümdar “Kuşkusuz! Bunu sana zevk duyarak ve vazife bilerek söyleyeyim! Ama bunun için yalnız kalmamız gerek!” demiş. Ve hemen yanında bulunanlara uzaklaşmalarını buyurmuş. Ve genç adamı tenha bir salona götürmüş ve ona başından sonuna kadar öyküyü anlatmış.</p>

  <p>Bunun üzerine Dünya Tatlısı hükümdara “Bana gösterişli elbiseler getirt ve bunları bana ver de giyeyim! O anda sana Dünya Tatlısı’nı getirteceğim!” demiş. Hükümdar onun için şahane bir giysi getirtmiş ve Dünya Tatlısı bunu giyinerek “Kıskançların yıkımına neden olacak Dünya Tatlısı benim!” diye haykırmış. Ve bu sözler ve güzel bakışlarıyla yürekleri delerek şu dizeleri doğaçlamadan söylemiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz on üçüncü gece olunca, demiş ki:</i></p>

  <br/>

  <p>... Bu sözler ve güzel bakışlarıyla yürekleri delerek şu dizeleri doğaçlamadan söylemiş:</p>

  <div class="gir1">
    <p>Yalnızlığımda sevgilimin anısı bana tatlı bir yoldaşlık sağlıyor ve özlemin acı veren kederlerini benden uzaklaştırıyor!</p>

    <p>Burada gözyaşlarımınkinden başka hiçbir pınar yok; ama bu pınar gözlerimden akınca, iç sıkıntılarımı hafifletiyor!</p>

    <p>Arzularım şiddetli ve hiçbir şey onlarla kıyaslanamaz! Benim aşkta ve dostluktaki halim ne şaşılacak şeydir!</p>

    <p>Gecelerimi gözlerimi kapamadan geçiriyorum; ve aşk yaşamım cennet ile cehennem arasında akıp gidiyor.</p>

    <p>Vaktiyle olacağı boyun eğme soyluluğuyla donanmıştım; ama bu erdemi, şimdi yitirdim; ve aşkın bana bağışladığı tek veri, derin bir üzüntüdür.</p>

    <p>Bedenim yıpranıp inceldi, yüzüm özlemin ve tutkunun ateşinin verdiği acıyla değişti.</p>

    <p>Göz kapaklarım akan yaşlarla yaralandı, bu yaşları yeniden gözlerime geri çeviremem ki!</p>

    <p>Ah! Yapamam artık! Yüreğimi yitirdim! Ah! Bağrımda dert üzerine dert yükleniyor! Yüreğim ve başım, şimdi, sevgilinin, sevgililerin en güzelinin yok oluşunu izleyerek, birlikte yaşlanmış ve aklaşmış gibi benzeşiyor.</p>

    <p>İsteğine karşın ayrılmamız ortaya çıktı; ve onun tek kaygısı şimdi beni yeniden görmek ve bana sahip olmaktır.</p>

    <p>Şimdi, bunca uzun bir yokluktan sonra, baht beni dostumla yine birleştirir mi; her zaman açık olan özlem kitabını kapatıp birleşmenin zevkinin yokluğun iç sıkıntılarını izlemesine yol verir mi, kim bilir!</p>

    <p>Ve kim bilir, barınılacak yerlerde, dostumun zevklerimi paylaşmak üzere, beni yeniden kabul etmesi fırsatı bana verilecek mi?</p>
  </div>

  <p>Dünya Tatlısı, bu dizeleri okuyup bitirince, hükümdar ona, “Vallahi! Şimdi çok iyi anlıyorum ki, siz ikiniz birbirinizi gönülden ve aynı yoğunlukla seviyorsunuz. Gerçekte, siz güzellik göğünde iki parlak yıldızsınız! Öykünüz çok hayranlık verici ve serüveniniz şaşırtıcı!” demiş. Sonra hükümdar Goncagül’ün öyküsünü tüm ayrıntılarıyla anlatmış. Ve Dünya Tatlısı, ona “Şimdi bana, ey zamanın hükümdarı, onun nerede bulunduğunu söyleyebilir misin?” diye sormuş. O da “Benim sarayımdadır!” diye yanıt vermiş. Ve hemen kadıyı ve tanıkları getirtmiş ve Goncagül ile Dünya Tatlısı’nın evlenme sözleşmelerini düzenletmiş. Bunu izleyerek Dünya Tatlısı’nı onurlar ve hayırlarla donatmış ve hemen bir ulak göndererek Şamih Şah’a Dünya Tatlısı ile Goncagül’ün başına gelenlerden bilgi vermiş.</p>

  <p>Şamih Şah, bu haberi alınca, sevincin sınırına dek sevinmiş ve Hükümdar Derbas’a bir mektup yollayarak “Şu anda evlenme sözleşmesi düzenlendiğine göre düğünün kutlanması ve gerdeğe girmenin benim sarayımda olmasını istiyorum!” diye yazmış. Ve hemen develeri, atları ve adamlarını hazırlatmış ve onları yeni evlileri bulmaya yollamış.</p>

  <p>Bu mektubun yollananlarla birlikte gelmesi üzerine, Hükümdar Derbas yeni evlilere hatırı sayılır miktarda hediyeler vermiş; ve yanlarına eşlik edecek çok sayıda maiyet katarak onlarla vedalaşmış. Onlar da yola çıkmışlar. Bunların ülkelerine, Şamih Şah’ın saltanat sürdüğü Isfahan’a gelişi, anılası bir gün olmuş. Böylesi bir gün, hatta buna benzer başka bir gün hiç yaşanmamış!</p>

  <p>Şamih Şah, gerçekte, bu düğünü kutlamak için, tüm uyumlu saz çalanları bir araya toplamış ve büyük şenlikler düzenlemiş. Şenlikler, halka büyük sadakalar ve birçoklarına onur giysileri dağıtılarak üç gün üç gece sürmüş.</p>

  <p>Yeni evlilere gelince, onların durumu da şöyleymiş: Dünya Tatlısı, ilk gecenin şenlikleri bir kez bitince, Goncagül’ün bulunduğu gerdek odasına girmiş; ve birbirlerinin kollarına atılmışlar, çünkü buluştuklarından beri yalnız kaldıkları an, bu anmış; ve öylesine bir sevince ve öylesine bir mutluluğa kapılmışlar ki, ağlayıp durmuşlar. Ve Goncagül şu dizeleri doğaçlamadan söylemiş:</p>

  <div class="gir1">
    <p>Sonunda neşe gelip hüznü ve kederi boğdu; ve biz işte kıskananların büyük şaşkınlığı bahasına birleştik.</p>

    <p>Birleşme rüzgârı, yüreğimizi, içimizi ve bedenimizi yeniden canlandıran, kokulu soluğunu üzerimize üfledi.</p>

    <p>Dönüşün duyurduğu sarhoşluk, yüzlerimizde parıldadı; ve tüm yöremizde sevinç çığlıkları ve davullar dönüşümüzü açıkladı!</p>

    <p>Sanmayın ki gözyaşlarımıza keder neden oluyor; tersine inanın ki, bizi ağlatan mutluluktur!</p>

    <p>Ne kadar çok felaketle sınandık, şimdi geçip gittiler! Azap veren dertlere nasıl bir baş eğmeyle katlandık!</p>

    <p>Bir saatlik bir birleşmeyle, o işkenceleri, o saçlarımı bembeyaz eden müthiş sıkıntıları unuttum!</p>
  </div>

  <p>Bu doğaçlama bitince, birbirlerine sarılmışlar ve sıkı sıkıya kucaklaşmışlar; en sonunda duydukları zevk ve mutlulukla kendilerinden geçmişler...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz on dördüncü gece olunca, demiş ki:</i></p>

  <br/>

  <p>... En sonunda duydukları zevk ve mutlulukla kendilerinden geçmişler.</p>

  <p>Bir kez bu kendinden geçme hali geçince, Dünya Tatlısı şu dizeleri doğaçlamadan okumuş:</p>

  <div class="gir1">
    <p>Ey çoktandır beklenen gecelerin tatlılığı; sevgilinin vaatlerini tuttuğu ve kendini dostuna adadığı!</p>

    <p>İşte, yokluktan sonra, hiç ayrılmaksızın birleştik; ve ayrıyken bizi tutsak kılan zincirler kırıldı.</p>

    <p>Bizden yana o denli vahşi davranan talih, bize güldü ve hemen lütuflarını yağdırdı.</p>

    <p>Mutluluk onurumuza sancağını açtı ve bize, susuzluğumuzu giderelim diye zevkin saf kupasını sundu.</p>

    <p>Çektiklerimizden sonra, birleştik sonunda; geçmiş dertlerimizi birbirimize anlatarak, hüzünlerle geçen uykusuz gecelerin dertlerini!</p>

    <p>Ey efendim, unutalım artık çektiklerimizi! Ve Merhametin Dağıtıcısı ruhumuzu unutmayla zenginleştirsin!</p>

    <p>Ah! Yaşam ne tatlı! Yaşam ne lezzetli! Birleşme, alevlenmemi, ateşlenmemi yatıştırıyor!</p>
  </div>

  <p>Bu dizeler okununca, iki âşık ikinci kez birbirleriyle kucaklaşmış, zifaf yataklarına atlayarak en hoş bir şehvetle sıkı sıkıya birbirlerine sarılmış; ve birbirlerini okşamayı, binlerce savaşma ve sevgi oyunlarına atılmayı sürdürmüşler; dalgalı aşk denizinde boğuluncaya kadar bu, böylece sürüp gitmiş. Ve zevkleri, şehvetleri, mutlulukları ve neşeleri öylesine yoğun olmuş ki, zamanın geçip gittiğinin ve değiştiğinin farkına varmadan yedi gün yedi gece sevişmişler; sanki bu yedi gün sadece tek bir günmüşçesine! Ancak çalgıcıların geldiklerini görerek evlendiklerinden beri yedi gün geçtiğini anlamışlar. Goncagül de, şaşırmanın sınırında o anda şu dizeleri doğaçlamadan okumuş:</p>

  <div class="gir1">
    <p>O denli kıskanıldığım ve herkesin gözü üzerimde olduğu halde, sevgilime sahip olabildim!</p>

    <p>Saf ipek ve kadifeler üzerinde bana binlerce okşayış sağladı. Olağandışı türden bir kuşun ince tüyleriyle bezenmiş yumuşak deriden bir şiltede!...</p>

    <p>Ateşli duygularla dolu bir âşık, bana şehvetli tükürüğünü tattırırken, şarap içmeme gerek var mı?</p>

    <p>Bizim için, geçmişle şimdiki zaman, unutmayı getiren bir birleşmeyle birbirlerine katılıyorlar.</p>

    <p>Geçip geçmediğine kuşkuyla baktığımız yedi gecenin tümüyle geçip gitmesi şaşkınlık verecek bir şey değil midir? Gerçekte, yedinci günün geçmesi onuruna gelip beni kutladılar ve bana, ‘Allah sevgilinle birleşmeni sonsuz kılsın!’ dediler.</p>
  </div>

  <p>Kız bu dizeleri okuyup bitirince, Dünya Tatlısı onu hesaba gelmez sayıda kucaklamış; sonra doğaçlamadan şu dizeleri okumuş:</p>

  <div class="gir1">
    <p>İşte mutluluk ve sevinç günü geldi! Ve sevdiceğim gelip beni ayrılıktan kurtarıyor.</p>

    <p>Yaklaşması nasıl da sarhoş edici ve hoş! Onun ince konuşmasında ne sihirler var! Bana gönül şerbetini içiriyor ve bu içki duyularımı bu dünyanın dışına taşıyor!</p>

    <p>Bayılmışız! Ferahlamışız! Yatağımıza uzanıp sarhoş düşmüşüz! İçerek, şarkı söyleyerek...</p>

    <p>Mutluluk sarhoşluğu bize zamanın anlamını unutturmuş, artık ilk günü son günden ayıramaz olmuşuz.</p>

    <p>Aşk bize hep böyle gülsün! Sevdiceğim, benimle aynı hazları paylaştı.</p>

    <p>Artık o da benim gibi acı günleri hatırlamıyor. Tanrım beni lütuflara boğduğu gibi onu da lütuflara boğdu!</p>
  </div>

  <p>Bu dizeler okununca, ikisi de yataktan kalkıp gerdek odasından çıkmışlar; ve tüm saray halkına büyük miktarda gümüş para, harika giysiler, armağanlar dağıtmış, bağışta bulunmuşlar. Bunu izleyerek, Goncagül, esirelerine sarayın hamamını boşaltıp hazırlamalarını buyurmuş; ve Dünya Tatlısı’na “Ey gözümün nuru, şimdi artık seni hamamda görmek istiyorum, keyfimizce ikimiz başbaşa kalarak...” demiş. Ve bu an gelince, mutluluğun sınırında, şu dizeleri doğaçlamadan okumuş:</p>

  <div class="gir1">
    <p>Uzun zamandır yüreğime hükmeden dost, eski şeylerden artık söz etmek istemiyorum! Sen ki artık kendisinden vazgeçemeyeceğim ve içtenliğimde yerini dolduramayacağımsın! Hamama gel, ey gözümün ışığı! Bu, benim için cennet zevkleri ortasında bir cehennem ateşi olacaktır!</p>

    <p>Orada Hint sümbülü yakarız, kokulu buharı tüm salonu doldurup her yana yayılıncaya kadar! Bizden yana bahtın işlediği suçları bağışlarız ve Tanrı’ya şükürler ederiz!</p>

    <p>Ve ben seni yıkanırken gördüğümde, şarkı söyler ‘Ey sevgili, yıkanışın sana zevk versin, yeğnilik getirsin!’ derim!</p>
  </div>

  <p>Bir kez bu dizeler söylenince, iki âşık ayağa kalkmış ve çok hoş anlar geçirecekleri hamama girmişler. Sonra yeniden saraya dönmüşler. Orada yaşamalarını en yoğun mutluluklar içinde, zevkleri imha eden, sevgilileri ayıran, kendilerini ziyaret edinceye kadar yaşamışlar!</p>

  <p>Varlıkların ve eşyanın yöneldiği Değişmez’e, Sonsuz Varlık’a şükürler olsun!</p>

  <br/>

  <p><i>“Ama ey bahtıgüzel şah, sanma ki” diye sözünü sürdürmüş Şehrazad “bu öykü,</i> Abanoz At’ın Sihirli Öyküsü<i>’nü anıştırır!” Şah Şehriyar da “Bu iki âşığın birbirine okuduğu dizelere bayıldım! Şimdi de anlatacağın ve benim bilmediğim bu sihirli öyküyü dinlemeye hazırım!” demiş.</i></p>
</body>
</html>