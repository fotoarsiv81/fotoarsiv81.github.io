<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Ebu Kir ile Ebu Sir’in Öyküsü</p>
  </div>

  <p><i>Şehrazad demiş ki:</i></p>

  <br/>

  <p>İşittim ki, ey bahtıgüzel şah, bir zamanlar, İskenderiye kentinde, kuru temizleme ve boyama işleri yapan Ebu Kir adlı biri ile Ebu Sir adında, berberlik yapan bir başkası varmış. Bunlar çarşıda birbirlerinin komşusu imiş; çünkü dükkânları yanyana bulunuyormuş.</p>

  <p>Boya işleriyle uğraşan Ebu Kir, tanınmış bir dolandırıcı, nefret uyandıran bir yalancı ve bir sefihmiş! Öylesine ki, şakakları yıpratılamaz granitten oyulmuş ve başı Yahudi havralarının taş merdiven basamaklarından oluşmuş gibiymiş! Yoksa ortaya koyduğu kötülükler ve günahlardaki utanmaz gözüpeklik nasıl açıklanabilirmiş? Çeşitli dolandırıcılıkları arasında, müşterilerinin çoğuna boyaya ihtiyacı olduğunu söyleyerek peşin ödeme yaptırmak da varmış; ayrıca boyanmak üzere kendisine getirilen kumaşları asla geri vermezmiş! Sadece kendisine peşin ödenen paraları keyfince yiyip içerek harcamakla kalmaz, kendisine bırakılan kumaşları da satarak elde ettiği parayı birinci sınıftan her çeşit eğlence ve zevke sarf edermiş. Sonradan müşteriler gelip alacaklarını ya da eşyalarını istediklerinde, kimi vakit şu, kimi vakit de bu bahaneyle onları oyalamanın ve sonsuza dek bekletmenin yollarını bulurmuş. Örneğin onlara “Vallahi efendim, dün karım doğum yaptı; bütün gün sağa sola koşmak zorunda kaldım!” der ya da, örneğin “Dün çağrılılarım vardı; bütün zamanımı onlara konukseverlik göstermekle harcadım; ama iki gün sonra gelirsen, sabahın er saatinde kumaşını hazır durumda bulursun!” diyormuş; ve işleri öylesine sürüncemede bırakıyormuş ki, sonunda sabırsız müşterilerinden biri “Baksana, sen benim kumaşımla ilgili gerçeği açıkça söyler ve onu bana geri verir misin? Artık onu boyatmak istemiyorum!” diye haykırırmış. O zaman Ebu Kir “Vallahi! Perişanım!” diye yanıt verirmiş. Ve ellerini göğe kaldırıp her türlü yemini vererek gerçeği söyleyeceğini bildirirmiş. Sızlanarak ve ellerini birbirine vurarak “Düşünün ki efendim, boyanan kumaşları kurusun diye dükkânımın önündeki iplere asmıştım; bir ara su dökmek üzere oradan uzaklaştım; döndüğümde ortadan yok olmuşlardı, çarşının kötü gençlerinden biri veya belki de komşum şu uğursuz berber tarafından çalınmış besbelli” dermiş. Bu sözleri duyan müşteri, kendi halinde iyi huylu birisi ise “Allah bunun yerine bana başkasını verir!” demekle yetinir ve çeker gidermiş. Ama öfkeli birisi ise, kendini hiddete kaptırıp boyacıya küfürler yağdırır ve herkesin toplandığı yolun orta yerinde onunla vuruşmaya başlarmış. Buna karşın ve kadı’nın yetkisini kullanmasına rağmen kimse parasını geri alamazmış. Çünkü ya gösterdikleri kanıtlarda yetersizlik olur ya da dava kazanılsa bile dükkânda zararı karşılayacak satılmaya değer bir şey bulunamazmış. Ve onun bu tarzdaki davranışı epeyce uzun bir süre devam etmiş; ve birbiri ardından çarşının tüm esnafı ve yörede tüm oturanlar biri diğerini izleyerek aldatılmışlar. Sonunda boyacı Ebu Kir, artık soyacak kimse kalmayınca, iş görme olanaklarının onarılmaz biçimde zedelendiğini ve ticaret yaşamının sıfıra düştüğünü görmüş. Kendisi de genel bir güvensizlik konusu oluşturmuş! Kötü niyetli dolandırıcılardan söz edildiği zaman onun durumu atasözü haline gelmiş.</p>

  <p>Boyacı Ebu Kir böylece sefalete düşünce gidip komşusu berber Ebu Sir’in dükkânının önüne oturmuş; ve işinin kötü durumundan ona söz etmiş ve artık kendisinin açlıktan ölmekten başka çaresi kalmadığını açıklamış. Bunun üzerine, Allah yolunu izleyen bir kişi olan komşusu berber Ebu Sir, kendisi de fakir olmasına karşın, yoksul düşen birinin sefaletine dayanamadığından, ona “Komşunun komşuda hakkı vardır! Daha iyi günler gelinceye kadar burada kal, ye ve iç; Tanrı’nın verilerinden yararlan!” diye yanıt vermiş. Ve onu evine alarak uzun bir süre tüm ihtiyaçlarını karşılamış.</p>

  <p>Bir gün berber Ebu Sir, zamanın güçlüğünden Ebu Kir’e sızlanarak ona “Kardeşim! Ben beceriksiz bir berber değilim, mesleğimi iyi bilirim ve elim müşterilerimin başı üzerinde yeğnidir. Ama dükkânım fakir ve kendim de yoksul olduğum için kimse gelip bende tıraş olmak istemiyor! Ancak sabahları, hamamda, kimi hamallar ya da ateşçiler koltuk altlarını kazıtmak ya da kasık tüylerini ağdayla aldırmak için beni çağırıyor! Ve bu fakirlerin verdikleri bakır paracıklarla kendimi ve seni beslemenin ve boynuma asılı bulunan ailemin ihtiyaçlarını sağlamanın üstesinden geliyorum! Ama Allah büyüktür ve kerimdir” demiş. Boyacı Ebu Kir ona “Sen, gerçekten, sabırla sefalete ve zamanın güçlüğüne katlanmaktan yana çok safsın kardeşim; oysa, zengin olmanın ve refah içinde yaşamanın yolları vardır. Sana doğru dürüst bir şey getirmeyen mesleğinden nefret ediyorsun. Bu durumda bu kıyıcı ülkeyi terk etmekten ve mesleklerimizi verimli ve değerli kılabileceğimiz bir kent bulmaktan başka çaremiz yok! Zaten gezilerden ne çok yararlanılacağını sen pekâlâ bilirsin! Gezinmek, neşelenmek, güzel havalar solumak ve yaşamın kaygılarından sıyrılmak ve de yeni ülkeler, yeni topraklar görerek bilgi edinmek demektir. Ve de insanın seninki ve benimki gibi onur verici harika meslekleri varsa tüm ülkelerde ve her tür kişi tarafından genellikle kabul görür ve bu mesleği büyük kazançlar, onurlar ve ayrıcalıklar sağlayarak yerine getirir. Ve dahası, şairin gezi üzerine şu sözlerini de herhalde bilirsin:</p>

  <div class="gir1">
    <p>Ülkede, oturduğun yerleri terk et, büyük umutlar besliyorsan, ruhunu geziye çağır!</p>

    <p>Yeni ülkelerin eşiğinde seni zevkler, zenginlikler, güzel davranışlar, bilgi ve seçkin dostluklar beklemektedir!</p>

    <p>Ve de sana ‘Uzak ülkelerde ne kadar dertler çekecek, kaygılara ve tehlikelere düşeceksin, biliyor musun dostum?’ derlerse; onlara ‘Her zaman aynı yerde kalıp homurdayan bir böcek gibi, kıskançlar ve casuslar arasında yaşayacaksan, canlı olmaktansa ölmek yeğdir!’ yanıtını ver!</p>
  </div>

  <p>“Böylece, kardeşim, bizim, dükkânlarımızı kapayıp birlikte daha iyi bir baht bulmak üzere yolculuk yapmaktan başka yapacak şeyimiz yoktur!” demiş ve öylesine kandırıcı bir dille sözünü sürdürmüş ki, sonunda berber Ebu Sir, oradan hemen ayrılmanın gerektiğine inanmış ve yamalı bir bohçaya tasını, usturalarını, makaslarını, bileyi kayışını ve diğer bazı gereçlerini koyarak çabucak hazırlıklarını tamamlamış. Sonra gidip ailesine veda etmiş ve dönüp dükkânda kendisini bekleyen Ebu Kir’i bulmuş. Ve boyacı ona “Şimdi bize Kur’an’ın başında yer alan Fatiha’yı okumaktan başka yapacak şey kalmıyor; böylece artık kardeş olduğumuzu ve bundan böyle kazancımızı ortaklaşa kullanacağımızı ve çekmeceye koyup İskenderiye’ye döndüğümüzde aramızda yan tutmadan paylaşmamızı Tanrı kelamıyla perçinlemiş oluruz! Ve de içimizden herhangi birinin iş bulunca, hiçbir şey kazanamaz durumda olan ötekini destekleyeceğini vaat etmesini de bir esasa bağlayalım!” demiş. Berber Ebu Sir, bu koşulların yasallığını tanımakta hiçbir güçlük çıkarmamış; ve bu durumda ikisi birlikte, karşılıklı anlaşmalarını onaylamak üzere Kur’an’ın başlangıcındaki Fatiha suresini okumuşlar...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz seksen sekizinci gece olunca, demiş ki:</i></p>

  <br/>

  <p>...Ve bu durumda, ikisi birlikte karşılıklı anlaşmalarını onaylamak üzere Kur’an’ın başlangıcındaki Fatiha suresini okumuşlar. Bunu izleyerek, namuslu Ebu Sir, dükkânını kapatmış ve anahtarı mal sahibine teslim etmiş ve tüm kira borcunu ödemiş; sonra ikisi birden limana gitmişler ve hiçbir yiyecek sağlamayı düşünmeksizin, yelken açmak üzere bulunan bir gemiye binmişler.</p>

  <p>Yolculuk sırasında talih onlara gülmüş ve içlerinden birinin yüzüsuyu hürmetine yardımlarını esirgememiş. Gerçekten, kaptan hariç sayıları yüz kırka ulaşan gemi yolcularının ve tayfaların arasında Ebu Sir’den başka berber yokmuş; ve dolayısıyla sadece o, tıraşa ihtiyaç duyanları, uygun şekilde tıraş edebilecek durumdaymış. Böylece, gemi yelken açtığı andan başlayarak, berber yol arkadaşına “Kardeşim, biz burada açık denizde bulunuyoruz. Yiyip içecek bir şeyler bulmak zorundayız. Dolayısıyla benim, birilerinin ‘Gel ey berber, başımı tıraş et!’ demesi umuduyla yolculara ve gemicilere hizmet sunmayı denemem gerek! Ben de ikimiz için biraz ekmek, biraz para ve de içecek su sağlamak üzere onun başını tıraş ederim!” demiş. Boyacı Ebu Kir “Uygunsuz olan bir şey yok!” diye yanıt vermiş. Ve berber, iş bulmak için hazırlanırken, hiçbir şey yapmaksızın gidip güvertede bir yere uzanıp uyumuş.</p>

  <p>Ebu Sir, çalışmak üzere gereçlerini çıkarmış ve tasına su koymuş; omzuna peşkir yerine bir bez parçası koymuş, çünkü fakirmiş; ve yolcular arasında dolaşmaya başlamış. O sırada bunlardan biri onu çağırarak “Gel usta, beni tıraş et!” demiş! Berber de onun başını tıraş etmiş; ve işini bitirince, yolcu ona ufak bir para uzatmışken, kendisine “Kardeşim, ben, burada bu parayla ne yapabilirim? Sen bana biraz kuru ekmek verirsen, şu deniz üzerinde benim için daha yararlı olur ve daha çok makbule geçer! Çünkü yanımda bir yol arkadaşım var; azığımız da pek fazla değil!” demiş. Bunun üzerine yolcu ona, biraz peksimet, biraz peynir vermiş; tasını da suyla doldurmuş. Ebu Sir de bunları almış ve Ebu Kir’in yanına gelip ona “Şu peksimeti al ve şu peynirle yiyiver!” demiş. Ve Ebu Kir bunların hepsini alarak yiyip içmiş. O sırada berber Ebu Sir, gereçlerini almış; omzuna bez parçasını atmış ve boş tası eline alıp geminin içinde oturmuş ya da uzanmış olan yolcular arasında dolaşmaya başlamış; kimini iki dilim ekmek, kimini bir dilim karpuz ya da biraz para karşılığında tıraş etmiş; ve öylesine güzel bir gelir sağlamış ki, o günün sonunda otuz dilim peksimet, otuz yarım dirhem ve epeyce peynir ve zeytin ve hıyar; ve Dimyat’ın harika balıklarından çıkarılmış bolca Mısır havyarı toplamış. Ve dahası, yolcular kendisinden o denli hoşnut kalmışlar ki, onlardan ne istese alabilirimiş. Ve de ustalığının ünü öylesine yayılmış ki, kaptanın da kulağına erişmiş. O da, başını tıraş ettirmek istemiş; Ebu Sir de kaptanın başını kazımış; ve kaptana, bahtının katılığından ve elinde bulunan yiyeceğin azlığından ve içinde bulunduğu yokluktan şikâyet etmekte geri kalmamış. Ve ona, bir yol arkadaşı olduğundan da söz etmiş. Bunu duyan ve oldukça eli açık bir adam olan ve de berberin hoş tavırlarından ve elinin yeğniliğinden etkilenen kaptan “Hoş gelmişsin! Arkadaşınla birlikte gelip her akşam benimle yemek yemenizi çok isterim. İkinizin de bizimle yolculuk ettiğiniz sürece herhangi bir kaygınız olmasın!” diye yanıt vermiş.</p>

  <p>Bunun üzerine berber, gidip boyacıyı aramış ve onu âdeti üzre uyurken bulmuş; o da uyandığında, başı ucunda peksimet, peynir, karpuz, zeytin, hıyar ve kuru havyar bolluğunu görünce hayranlıkla “Nerden geldi bunlar?” diye haykırmış. Ebu Sir “Övgüler üzerine olası Tanrı’nın eli açıklığından!” diye cevap vermiş. Bunun üzerine boyacı bir defada hepsini aziz midesine tıkmak istercesine tüm yiyeceklerin üzerine atılmış; ama berber ona “İhtiyaç zamanı bize yararlı olabilecek yiyecekleri yeme kardeşim ve beni dinle! Bil ki, kaptanı tıraş ettiğim sırada kendisine yiyecek sıkıntısı çektiğimizi anlattım; o da bana ‘Başımın üzerinde yeriniz var; arkadaşınla birlikte her akşam gelin, benimle yemek yiyin!’ diye yanıt verdi. Böylece bu akşam gidip onunla ilk yemeğimizi yiyeceğiz!” demiş. Ama Ebu Kir “Kaptanın senin olsun! Beni deniz tutuyor; buradan ayrılamam! Bundan dolayı bırak beni bu yiyeceklerle açlığımı bastırayım; sen yalnız başına git, kaptanla yemek ye!” diye yanıt vermiş. Berber de “Peki, öyle olsun!” demiş ve yemek saatini beklerken arkadaşının yemek yemesini seyre koyulmuş.</p>

  <p>Boyacı, bir yontucunun taş ocağında mermer blokları yontması gibi, yiyeceklerin üzerine atılarak ısırmaya ve günlerce aç kalmış bir fil gibi homurdanarak çiğnemeye ve gurultular kopararak yutmaya başlamış; ve her lokma daha önce yutulanı izleyerek gırtlağından geçmiş; ve daha lokmaların ilki midesine inmeden öbürü ağzında yer almış; boyacının gözleri her lokmayla bir gulyabaninin gözlerine benzer şekilde faltaşı gibi açılıyor; ve sanki gözlerinin şimşeğiyle yakarak onları pişiriyor, ve bir öküzün önündeki bakla ve yulafı böğürerek ve soluyarak yerken, çıkardığı gibi sesler çıkarıyormuş.</p>

  <p>Onlar bu durumdayken, bir gemici gelip berbere “Ey işinin ustası, kaptan sana ‘Dostunu da al, yemeğe gel!’ diyor!” demiş. Bunun üzerine Ebu Sir, Ebu Kir’e “Benimle gelmeye karar verdin mi?” diye sormuş. O da “Benim yürüyecek halim yok!” diye yanıt vermiş. Berber de, tek başına gitmiş ve kaptanı üstünde yirmi, hatta daha fazla çeşit yiyeceğin bulunduğu bir sofra örtüsünü dizine çekmiş yerde oturur ve yemeye başlamak için kendisini beklerken bulmuş. Ebu Sir onun, kendisi gibi, gemideki daha birçok kişiyi de çağırmış olduğunu görmüş. Onun tek başına geldiğini gören kaptan...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz seksen dokuzuncu gece olunca, demiş ki:</i></p>

  <br/>

  <p>Onun tek başına geldiğini gören kaptan ona “Arkadaşın nerede?” diye sormuş. O da “Efendim, kendisini deniz tutuyor, perişan bir durumda!” diye yanıt vermiş. Kaptan da “Bunun önemi yok. Bu deniz tutması geçer! Hele sen otur benim yanıma, Allah aşkına!” demiş. Ve eline bir tabak alarak içine her tür yemekten, en azından on kişiyi birden doyuracak miktarda bolca doldurmuş. Ve berber bunu yiyip bitirince kaptan ona, ikinci bir tabak daha doldurarak vermiş “Bunu da arkadaşına götür!” demiş. Ve Ebu Sir, çabucak bu içi dolu tabağı alıp arkadaşına götürmüş; onu iri lokmalar birbiri ardından çabucak avurduna gömülürken, kazma dişleriyle onları çiğnerken ve deve gibi geviş getirirken bulmuş. Ve de kendisine “Bu yiyeceklerle iştahını kapatma demedim mi ben sana? Kaptanın sana yolladığı şu harika şeylere bak! Bizim kaptanın sofrasından gelen şu kuzu şişe ne dersin?” demiş. Ebu Kir, homurdanarak “Ver!” demiş. Ve berberin kendisine uzattığı tabağa saldırmış. Ve iki eliyle içindekilerin hepsini bir kurt açgözlülüğü, bir arslan kudurganlığı, güvercinlere saldıran bir akbabanın yırtıcılığı ya da açlıktan gözü dönüp kendini tutamayarak tıkınmak için yiyeceğe yumulan bir domuzun iğrençliğiyle yutmaya başlamış; ve birkaç dakikada temizlemiş, yalamış ve tamamıyla boşaltıp tabağı fırlatmış. Bunun üzerine berber tabağı almış, onu güvertedeki ilgililere götürmüş; sonra kaptanla birlikte bir şeyler içmiş; sonra da dönüp geminin suyu yararken çıkardığı gürültüye benzer sesler kopararak horuldayan Ebu Kir’in yanında geceyi geçirmeye gelmiş.</p>

  <p>Ertesi gün ve onu izleyen günlerde berber Ebu Sir, yolcuları ve gemicileri tıraş etmeyi ve karşılığında azık ve yiyecek alarak ve akşamları kaptanla yemek yiyerek ve de kendi bakımından uyuklamaktan ve ancak yemek yemek ya da başka ihtiyaçlarını gidermek için uyanan arkadaşına tüm cömertliğiyle hizmet etmeyi sürdürmüş; ve bu böylece deniz üzerinde yirmi günlük yolculuk boyunca sürüp gitmiş. Yirmi birinci gün gemi bilinmeyen bir kentin limanına girmiş.</p>

  <p>O zaman Ebu Kir ile Ebu Sir karaya çıkmışlar ve bir handa kiraladıkları odaya berber, hasırcılar çarşısından aldığı yeni bir hasır ve iki yün örtü sermiş. Bunu izleyerek hâlâ deniz tutmasından şikâyet eden boyacının tüm ihtiyaçlarını karşılayarak onu handa uyur bırakmış; ve yanında gereçleriyle kente inerek sokak başlarında açık havada, ister hamal, ister eşekçi, ister çöpçü, ister seyyar satıcı, isterse marifetli usturasının çektiği oldukça önemli tacir olsun, müşterilerini tıraş ederek mesleğini icra etmeye başlamış. Ve akşam üzeri, uykuda bulduğu ve ancak kuzu şiş kebabının kokusuyla uyandırabildiği arkadaşının önüne yemekler koymak için hana geri dönmüş; ve her şey bu haliyle: Ebu Kir boyuna deniz tutmasından şikâyet ederek tam kırk gün sürmüş. Ve berber her gün, bir kez öğle vakti, bir kez de gün batarken hana dönerek usturasının marifeti ve bahtının o gün kendisine sağladığı kazançla boyacıya yiyecek getirip onu beslemiş. Boyacı gırtlağına kadar, aziz midesi için zahmete katlanmadan peksimet, hıyar, taze soğan ve şiş kebapla doymuş; berber ona tanımadığı bu kentin güzelliğini överek onu çarşılarda, bahçelerde kendisiyle birlikte gezinti yapmaya çağırmış. Tekrarladığı çağrılara Ebu Kir, hiç değişmeksizin “Deniz tutması hâlâ başımı döndürüyor!” diye yanıt veriyor ve birçok kez geğirdikten ve çeşitli türden birçok yel kopardıktan sonra ağır uykulara dalarak kendini pekiştiriyormuş. Ve o harika namuslu berber de, sefih arkadaşına herhangi bir sitemde bulunmaktan ya da şikâyet ve tartışmalarla onun canını sıkmaktan kaçmıyormuş.</p>

  <p>Ama bu kırk günün sonunda, fukara berber hasta olmuş ve işini görmek üzere dışarı çıkamadığından, arkadaşı Ebu Kir’e bakmasını ve ihtiyaç duyabileceği şeyleri almasını hanın kapıcısından rica etmiş. Ama birkaç gün sonra berberin durumu öylesine ağırlaşmış ki; zavallı, duyularının kullanımını yitirmiş ve ölü gibi hareketsiz yatıp kalmış. Ve de boyacıyı besleyecek ya da gereksinme duyduğu şeyleri alacak olanağı kalmadığından arkadaşı, açlığın içini kıymasını olanca acımasızlığıyla duymuş; ve ağzına bir şeyler koyabilmek için sağı solu aramak üzere ayağa kalkmış. Ama daha önce odada ne varsa temizlemiş olduğu için, kesinlikle yiyecek hiçbir şey bulamamış. O zaman yerde kımıldamadan yatan arkadaşının giysilerini araştırmış ve zavallının deniz yolculuğunda ve kentte kırk gün çalıştığı sırada bakır metelikler olarak biriktirdiği para dolu kesesini bulmuş; bunu kuşağına yerleştirerek sanki hiç orada yokmuşçasına, hasta arkadaşıyla uğraşmaksızın, odalarının kapısına arkadan kol demiri takarak dışarı çıkmış. Ve o sırada hanın kapıcısı orada bulunmadığından onu hiç kimse çıkarken görmemiş; nereye gittiğini de sormamış.</p>

  <p>Ebu Kir’in yaptığı ilk iş bir tatlıcıya koşup bir tepsi künefe, bir tepsi de baklava almak ve bunların üzerine bir testi miskle kokulandırılmış şerbet, bir testi de amberli ve çiğdeli şerbet içmek olmuş. Bunu izleyerek...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz doksanıncı gece olunca, demiş ki:</i></p>

  <br/>

  <p>Bunu izleyerek, tacirler çarşısına doğru yönelmiş ve orada güzel giysiler ve diğer eşyalar satın almış; ve gözalıcı şekilde davranarak ağır adımlarla sokaklarda dolaşmaya başlamış ve kendisine dünyada bir eşi daha bulunmaz gibi gelen bu kentte her adımda keşfettiği yeni şeylerle eğlenip oyalanmaya koyulmuş. Ama, diğer şeyler arasında, özellikle garip bir olay dikkatini çekmiş. Gerçekten hiçbir çeşitleme olmaksızın, o kentte tüm oturanların renk bakımından değişmez aynı giysilere büründüklerini fark etmiş: Ortalıkta sadece mavi ve beyaz görülüyor, başka renk bulunmuyormuş. Hatta tacirlerin dükkânlarında bile beyaz ve mavi kumaşlar bulunuyor, başka renk görülmüyormuş. Koku satıcılarda beyaz ve mavi renkteki kokulardan başkası yokmuş; sürmeler bile açıkça mavi renkteymiş. Şerbet satıcılarının sürahilerinde sadece beyaz renkli şerbetler varmış; kırmızı, pembe ya da menekşe renkli olanlar yokmuş. Bunu görünce çok şaşırmış. Ama bir yerde şaşkınlığı artık son sınırına ulaşmış; bir boyacının kapısında... Boyacının boya teknelerinde, gerçekten, çivit mavisi boya varmış; başkası görülmüyormuş. Bunun üzerine Ebu Kir, merakını ve şaşkınlığını yenemeyerek dükkâna girmiş ve cebinden beyaz bir mendil çıkararak boyacıya uzatmış ve ona “Ey mesleğin ustası, bana bu mendili kaç paraya boyarsın? Ve de ona hangi rengi vereceksin?” diye sormuş. Boyacı usta “Bu mendili boyamak için senden yirmi dirhem alırım! Rengine gelince çivit mavisi olacak, hiç kuşkusuz!” diyerek yanıt vermiş. Ebu Kir, bu aşırı fiyat önerisinden sinirlenerek “Nasıl! Sen bu mendili boyamak için benden yirmi dirhem istiyorsun ha? Hem de maviden başka renge boyamadan? Ama benim ülkemde yarım dirhemden fazla değeri yoktur bu işin!” diye haykırmış. Boyacı ustası “Öyleyse onu ülkende boyat, babalık! Burada bir metelik eksiltmeden onu yirmi dirheme boyuyoruz!” diyerek yanıt vermiş. Ebu Kir yeniden söze başlayarak “Peki öyle olsun, ama ben onu maviye boyatmak istemiyorum. Kırmızı olsun istiyorum!” demiş; öteki “Sen benimle hangi dilde konuşuyorsun? Kırmızıdan ne anlıyorsun?” diye sormuş. Ebu Kir şaşırarak “Öyleyse yeşile boya!” demiş. Usta da “Yeşil renk de neyin nesi?” diye sormuş. O zaman “Öyleyse sarı olsun!” demiş. Boyacı da “Ben böyle bir renk bilmiyorum!” diye yanıt vermiş. Ebu Kir de ona çeşitli boya renklerini sıralamayı sürdürmüş; boyacı ustası bunların hiçbirinin ne anlama geldiğini bilmiyormuş. Ve Ebu Kir ona öteki boyacıların da kendisi kadar bilgisiz olup olmadıklarını sorunca, usta ona “Biz bu kentte bir lonca kurmuş kırk boyacıyız; mesleğimiz başkalarına kapalıdır! Meslek ancak içimizden biri ölürse babadan oğula geçer; boyacılıkta maviden başka renkler de kullanıldığı konusuna gelince, böyle bir şeyi hiç işitmedik!” yanıtını vermiş.</p>

  <p>Boyacının bu sözlerini duyan Ebu Kir “Bil ki, ey mesleğin ustası, ben de bir boyacıyım ve kumaşları sadece mavi değil, sizin bilmediğiniz pek çok renkte boyamasını bilirim. Bu durumda beni belli bir ücret ödeyerek hizmetine al! Ben sana mesleğimin tüm ayrıntılarını öğreteyim; böylece loncada bulunanlar önünde üstünlük kazanırsın!” demiş. O da “Biz loncamıza ve mesleğimize asla yabancı almayız!” diye yanıt vermiş. Ebu Kir “Ya kendi hesabıma bir boyacı dükkânı açsam ne olur?” diye sorunca; öteki “Bunu da yapamazsın!” diye yanıt vermiş. Bunun üzerine Ebu Kir, daha fazla ısrar etmemiş; dükkândan çıkıp ikinci bir boyacıya, sonra üçüncü ve sonra dördüncü bir boyacıya, sonra da kentin öteki boyacılarının hepsine gitmiş; hepsi de onu aynı şekilde karşılamış; ve hepsinden aynı yanıtları almış. Ne usta ne de çırak olarak, hiçbiri onu mesleğe kabul etmemiş. O da gidip lonca başkanını bulmuş ve ona şikâyette bulunmuş; o da kendisine “Benim de yapacağım bir şey yok. Bizim âdet ve geleneklerimiz aramıza bir yabancı almayı yasaklar!” diye yanıt vermiş.</p>

  <p>Tüm boyacıların oybirliğiyle kendisini dışladıklarını gören Ebu Kir, karaciğerinin âdeta şiştiğini duyumsayarak saraya gitmiş; ülkenin hükümdarının huzuruna çıkmış. Ve ona “Ey zamanın şahı, ben bir yabancıyım, mesleğim boyacılıktır; kumaşları kırk değişik renkte boyamayı bilirim...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz doksan birinci gece olunca, demiş ki:</i></p>

  <br/>

  <p>“...Ve kumaşları kırk değişik renkte boyamayı bilirim! Böyle olduğu halde kentinizde bulunan ve maviden başka renkte boyamayı bilmeyen boyacılarla aramızda şu ve şu konuşmalar geçti. Ben bir kumaşa en hoş renkleri ve tonları vermeyi bilirim. Kırmızıyı çeşitli derecelerde, örneğin: pembe ve hünnap<a href="../Text/dipnot.xhtml#Footnote0257" id="Feedback0257"><sup>[257]</sup></a> kırmızısı; yeşili çeşitli derecelerde, örneğin: fıstık yeşili, zeytin yeşili, papağan kanadı yeşili; siyahı çeşitli derecelerde, örneğin: kömür karası, kazan karası, sürmenin mavi karası; sarıyı çeşitli derecelerde, örneğin: limon sarısı, portakal sarısı, altın sarısı olarak ve diğer harika renklerde boyarım! Her renkte! Böyle olduğu halde, boyacılar beni, ne usta, hatta ne de ücretli çırak olarak yanlarına almak istediler!” demiş.</p>

  <p>Ebu Kir’in bu sözlerini işiten ve renklerin, varlığını bilmediği ayrıntılarının sayılmasını duyan şah, hayran olmuş ve sıçrayarak “Ya Allah, ne harika şey bu!” diye haykırmış. Sonra Ebu Kir’e “Ey boyacı, eğer doğru söylüyorsan ve gerçekten sanatınla bunca harika renkler yaratıp gözlerimizi şenlendirirsen, tüm kaygılarını kovup ruhunu huzura kavuşturabilirsin! Ben hemen senin için boyahane açtıracak ve para olarak büyük bir sermaye sağlayacağım; loncadaki esnaftan yana da korkun olmasın; çünkü onlardan kim seni tedirgin etmek isterse, onu dükkânının kapısına astıracağım!” demiş. Ve hemen saray mimarlarını çağırtıp onlara “Bu hayranlık uyandıran ustaya yoldaşlık edin; onunla birlikte tüm kenti dolaşın! İster han olsun, ister dükkân, isterse bir bahçe ya da bir ev, zevkine uygun bir yer bulduğunuzda, sahibini hemen oradan kovun ve çabucak oraya kırk büyük fıçı ve daha küçük boyda bir o kadar başka fıçı yerleştirerek büyük bir boyahane açın! Ve her hususta bu büyük boyacı ustasının görüşlerine uygun biçimde davranın! Emirlerini aynen yerine getirin! Ne olursa olsun ona karşı çıkmaktan sakının!” demiş. Sonra şah, Ebu Kir’e güzel bir hil’at armağan etmiş; ve kendisine “bu parayı yeni boyahane hazırlanıncaya kadar keyfince harca!” diyerek bin dinarlık bir kese vermiş; ve bunlara ek olarak kendisine hizmet etmesi için iki genç oğlan ve mavi kadifeden güzel bir eyerle ve aynı renkten ipek bir örtüyle koşumlanmış harika bir at armağan etmiş. Dahası, emrine, otursun diye, zengin eşyayla donattığı bir büyük ev ve hizmet etsinler diye çok sayıda hizmetkâr bağışlamış.</p>

  <p>Artık süslü giysilerle donanmış ve güzel atına binmiş olan Ebu Kir de, sanki babası da emir olan bir emir gibi, parlak ve gösterişli bir görünüm kazanmış! Ve ertesi gün hep atının üstünde ve önünde iki mimar ve halkı dağıtıp kendisine yol açan iki hizmetkâr olduğu halde caddelerde ve çarşılarda dolaşarak boyahanesi için araştırmalara başlamış ve sonunda çarşının ortalık yerinde büyük bir dükkân bularak seçimini yapmış ve “Burası harika bir yer!” demiş. Mimarlar ve köleler binanın sahibini kovmuşlar ve hemen bir yandan binayı yıkarken öbür yandan diğerini inşa etmeye başlamışlar; ve atının üzerinde onlara “Buraya <i>şunu</i> ve <i>şunu</i>, şuraya <i>bunu</i> ve <i>bunu</i> yapın!” diyerek buyruk veren Ebu Kir’e uyarak inşaatı bitirmek için büyük bir gayret göstermişler; ve kısa bir sürede yeryüzünde hiçbir yerde eşi bulunmayan bir boyahanenin yapımını tamamlamışlar.</p>

  <p>O zaman şah, onu çağırtmış ve “Şimdi boyahaneyi çalıştırmaktan başka yapacak iş kalmadı; ama parasız hiçbir iş yürümez! Bundan dolayı başlangıç sermayesi olarak al sana beş bin altın dinar! Boyahanende çalışarak ortaya koyacağın sanatın sonuçlarını sabırsızlıkla bekliyorum” demiş. Ebu Kir de, beş bin dinarı almış, evinde bir yerlere iyice gizlemiş; ve eline birkaç dirhem alarak çoktandır satılmadığı için bir kenarda kalmış gerekli bazı eczayı ve torbalarda dokunulmadan duran boyaları bir eczacıdan yok bahasına satın almış; ve bunları boyahanesine taşıtmış, belli hazırlıklardan sonra irili ufaklı fıçılarda ustalıkla eritmiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz doksan ikinci gece olunca, demiş ki:</i></p>

  <br/>

  <p>İrili ufaklı fıçılarda ustalıkla eritmiş.</p>

  <p>Bu hazırlıklar bitince şah ona beş yüz parça ipek ve yün kumaş göndermiş; Ebu Kir de bunları bazen saf renklerle, bazen de birbirine karıştırarak ürettiği renklerle çeşitli tarzlarda boyamış; öyle ki renkçe biri diğerine benzeyen tek kumaş bile kalmamış; sonra da bunları, kurusunlar diye dükkânın önünde sokakta bir uçtan öbür uca gerdiği iplere, sermiş; ve boyanan kumaşlar kuruyunca, harika bir canlılık göstererek güneşin altında şahane bir görünüm yaratmış.</p>

  <p>Kentte oturanlar, kendileri için yepyeni olan bu renk cümbüşünü görünce şaşırıp kalmışlar; ve tacirler koşup daha iyi görmek için dükkânlarını kapatmışlar. Kadınlar ve çocuklar hayranlıkla haykırıyorlar; birileri ve diğerleri Ebu Kir’e “Ey boya ustası, bu rengin adı ne?” diye soruyorlarmış. O da, kendilerine “Bu nar kırmızısıdır! Bu yağ yeşilidir! Bu limon sarısıdır!” diye yanıt veriyor, haykırışlar ve sınırsız bir hayranlığı kanıtlamak için göğe uzanmış kollar ortasında, tüm renkleri adlandırıyormuş.</p>

  <p>Ama ansızın, kumaşların boyanıp hazırlanmış bulunduğunu öğrenen şah, atının üzerinde, önünde kendisine yol açan muhafızlar, ardında maiyetiyle çarşının orta yerine çıkagelmiş. Sıcak havada esen meltemle rengârenk dalgalanan parıltılı kumaşları görünce, hayranlığın sınırlarına ulaşırcasına hayran kalmış ve uzun süre soluk bile almadan açılarak beyazı belirginleşmiş gözlerle seyredip hareketsiz kalmış. Atlar bile, bu alışılmadık görünüm karşısında, ürkecek yerde, bu güzel renklere duyarlık göstermiş, hatta davul ve zurnaların sesine ayak uydurup oynaşarak yürümüşler; ve havayı delip geçen ve rüzgârda çınlayan bütün bu şaşaadan sarhoş olmuş gibi raksetmeye başlamışlar.</p>

  <p>Şaha gelince, boyacıyı nasıl onurlandıracağını bilemeyerek, büyük vezirini atından indirip Ebu Kir’i onun yerine bindirmiş; onu sağma alarak ve kumaşları toplatarak sarayın yolunu tutmuş ve orada Ebu Kir’i altınlarla, armağanlarla ve ayrıcalıklarla donatmış. Ve boyalı kumaşlardan, saraydaki kadınlar ve ileri gelenler için giysiler biçtirmiş; ve Ebu Kir’e aynı üstünlükte boyansın diye bin yeni kumaş parçası daha vermiş; ilkin bütün emirler, sonra da tüm saray görevlileri renkli giysilere bürünmüşler. Ve zamanla artık Sultanın Boyacısı olarak adlandırılan Ebu Kir’e başvuranlar o denli çoğalmışki, kentin en zengin adamı olmuş; ve başlarında lonca başkanı olduğu halde tüm öteki boyacılar geçmiş davranışlarından ötürü ondan özür dilemişler; ve kendilerini yanında ücretsiz olarak çalıştırması için ondan ricada bulunmuşlar. Ama, Ebu Kir, onların özürlerini kabul etmeyip onları utanç içinde geri çevirmiş. Artık sokaklar ve çarşılar boyunca, şahın Boyacısı Ebu Kir’in boyadığı çok renkli ve şatafatlı kumaşlarına bürünmüş kimselerden başkası görünmez olmuş. İşte onun durumu böyleymiş! Berber Ebu Sir’e gelince, onunki de şöyleymiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz doksan üçüncü gece olunca, demiş ki:</i></p>

  <br/>

  <p>Berber Ebu Sir’e gelince, onunki de şöyleymiş:</p>

  <p>Bir kez boyacı kendisini odaya kapatıp soyarak yüzüstü bırakınca, üç gün yarı ölü uzanıp yatmış; bu sürenin sonunda hanın kapıcısı onlardan hiçbirinin ortalıkta görünmeyişine şaşmış; ve kendi kendine “Galiba bunlar bana odalarının kirasını ödemeden çekip gittiler! Belki de öldüler! Ya da başlarında bilmediğim başka bir dert var!” diyerek doğru onların odalarına gitmiş ve tahta kalası kapının iki yanındaki yuvalara yerleşmiş olarak bulmuş; ve içerden yeğni bir inilti işitmiş. Bunun üzerine kapıyı açıp içeri girmiş ve hasırın üstüne sapsarı ve tanınmaz halde uzanmış yatmakta olan berberi görmüş ve ona “Neyin var senin kardeşim böyle inleyip duruyorsun ve arkadaşın ne oldu?” diye sormuş. Zavallı berber titrek bir sesle “Allah bilir! Ben ancak bugün gözlerimi açabildim. Ne zamandır burada yattığımı hatırlamıyorum. Ama pek susuzum, senden rica ediyorum kardeşim, şurada kemerime bağlı olan keseyi çıkar ve beni ayağa kaldıracak bir şeyler satın al!” diye yanıt vermiş. Kapıcı kemerin her yanını evirip çevirmiş; ama, hiçbir para bulamayıp arkadaşının parayı çalmış olduğunu anlayarak berbere “Ey zavallı kişi, hiç kafanı bozma, Allah herkesi yaptıklarına göre gözetir! Ben seninle ilgilenir, sana bakarım!” demiş. Ve sonra hemen gidip ona bir çorba hazırlamış ve bir çanağa doldurarak getirmiş. Ve çorbayı yutması için, yardım ederek üstünü yün bir örtüyle örtmüş ve onu iyice terletmiş. Ve berberin tüm masraflarını üzerine alarak iki ay süreyle ona bakmış ve bu sürenin sonunda Tanrı kapıcının aracılığıyla berbere şifa bağışlamış! O zaman Ebu Sir ayağa kalkarak iyi yürekli kapıcıya “Eğer bir gün, Yüceler Yücesi Tanrı, bana güç verirse, benim için yaptığın tüm masraftan ve bu ilginin ve iyiliklerinin karşılığını öderim. Tanrı da elbet senin erdemlerini ödüllendirecektir, ey seçkin kişi!” demiş. Hanın yaşlı kapıcısı, ona “Kardeşim Tanrı’ya şükürler olsun ki, iyileştin! Ben sadece Kerim olan Tanrı’nın yüzü suyu hürmetine seninle ilgilendim!” diye yanıt vermiş. Sonra berber onun elini öpmek istemiş; ama o, karşı çıkarak bunu kabul etmemiş; ve birbirlerine Tanrı’dan hayırlar dileyerek ayrılmışlar.</p>

  <p>Berber, her zaman kullandığı gereçleri eline alarak handan çıkmış; çarşıları dolaşmaya başlamış. Oysa bahtı o günü bekliyor ve kendisini doğruca Ebu Kir’in boyahanesi önüne sürüklemiş bulunuyormuş; orada, dükkânın önüne asılan iplere serilmiş renkli kumaşlara hayranlıkla bakan ve gürültülü seslerle düşüncelerini belirten büyük bir kalabalık varmış. Seyircilerden birine “Bu boyahane kime ait? Bu büyük kalabalık da neyin nesi?” diyerek sormuş. Kendisine soru sorulan kişi “Burası Sultan’ın Boyacısı Ebu Kir Hazretleri’nin dükkânıdır! Şurada gördüğün kumaşları olağandışı işlemlerle boyayan kendisidir! Bu zat, boyacılık sanatında bir üstattır!” diye yanıt vermiş.</p>

  <p>Bu sözleri işitince, Ebu Sir eski arkadaşı için ta içinden sevinmiş ve “Ona zenginliğin kapılarını açan Tanrı’ya şükürler olsun! Ya Ebu Sir! Eski yoldaşın hakkında kötü düşünmekle hata etmişsin! Seni terk edip unutmuşsa, işiyle gereğinden fazla uğraşmasındandır! Ama şimdi göreceksin, seni tanıyınca, kendisine daha önce yaptığın hizmetleri ve ihtiyaç içindeyken gösterdiğin iyilikleri hatırlayarak nasıl da gönülden karşılayacak! Seni görünce ne çok sevinecek!” diye düşünmüş. Ve halkı aralayarak boyahanenin kapısına ulaşmayı başarmış ve içeriye bakmış; ve Ebu Kir’in yüksek bir divanda bir yığın yastığa yaslanarak kaygısızca uzanmış bulunduğunu görmüş; sağ kolu bir yastıkta, sol kolu başka bir yastıkta duruyor; şah giysilerine benzer bir urbaya bürünmüş bulunuyor ve önünde gösterişli giysiler giyinmiş dört genç köle el pençe divan duruyor; berberin gözlerine bir vezir kadar, hatta bir sultan kadar büyük ve görkemli görünüyormuş! Öte yandan da on kadar işçinin iş üzre bulunduğunu ve onun sadece işaretlerle verdiği buyrukları yerine getirdiğini ayırt etmiş.</p>

  <p>Bunun üzerine Ebu Sir bir adım daha öne çıkmış ve “Kendisine selam vermek üzere yüzüme baksın diye bekleyeyim! Belki de ilkin o beni selamlar ve beni öpmek üzere boynuma sarılır, bana geçmiş olsun diyerek gönlümü alır!” diye düşünerek tam da Ebu Kir’in önünde durmuş. Oysa, bakışları karşılaşır karşılaşmaz ve gözleri birbiri üzerine düşer düşmez...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz doksan dördüncü gece olunca, demiş ki:</i></p>

  <br/>

  <p>Oysa, bakışları karşılaşır karşılaşmaz ve gözleri birbiri üzerine düşer düşmez, boyacı ayağa fırlamış ve “Ah! Vicdansız hırsız, sana dükkânımın önünde durmayı yasaklamadım mı? Beni mahvetmek ve onurumu kırmak mı istiyorsun? Hey oradakiler! Yakalayın, tutun şunu!” diye haykırmış.</p>

  <p>Hemen siyah köleler ile beyaz köleler zavallı berberin üzerine atılmışlar; ve onu yere yıkıp dövmeye başlamışlar; boyacı da ayağa kalkmış ve eline büyük bir sopa alarak “Onu karın üstü yatırın!” demiş; ve sırtına yüz sopa indirmiş. Sonra da “Sırtüstü yatırın!” demiş ve karnına yüz sopa indirmiş. Bunu izleyerek ona “Ey sefil kopuk, ey hain! Eğer seni bir kez daha dükkânımın önünde görürsem, şahın önüne sürükleyecek ve derini yüzdürecek ve de sarayın kapısında kazığa oturtturacağım! Defol! Allah belanı versin! Ey zift suratlı!” diye haykırmış. O vakit zavallı berber, gördüğü bu davranışlardan dolayı alçalmış ve acı duymuş olarak yüreği incinmiş; ruhu tedirgin, kendisine karşı kışkırtılmış halkın yuhalamaları ve Ebu Kir’in hayranlarının lanetlemeleri onu izlerken, oradan sürünerek ayrılmış ve sessizce ağlayarak hanın yolunu tutmuş.</p>

  <p>Odasına ulaşınca, hasırın üzerine boylu boyunca uzanmış ve Ebu Kir’in kendisine yaptıklarını düşünmeye koyulmuş ve tüm geceyi gözünü kırpmaksızın geçirmiş; kendisini son derece bahtsız ve kederli hissediyormuş! Ama sabahleyin darbelerin izleri soğuduğundan ayağa kalkıp dinlenmesini tamamlamak ve bedenini rahatlatmak için hamamda yıkanmak niyetiyle dışarı çıkmış; çünkü hasta yattığı sürece yıkanıp gusül abdesti almamış bulunuyormuş. Bu niyetle yoldan geçen birisine “Kardeşim, hamama hangi yoldan gidilir?” diye sormuş. Adam “Hamam mı? Hamam dediğin de nedir?” diye yanıt vermiş. Ebu Sir “Hamam, yıkanıp kirden arınmak ve bedeni ferahlatmak için çalıştırılan yerdir! Hamam dünyanın en zevk veren yeridir!” demiş. Adam da “Bu iş için neden gidip denize dalmıyorsun? Biz orada yıkanırız!” diye yanıt vermiş. Ebu Sir “Benim istediğim hamamda yıkanmaktır!” demiş. Öbürü de “Bizler hamamla anlatmak istediğin şeyi bilmeyiz! Yıkanmak isteyince denize koşarız; şahın kendisi bile yıkanmak isteyince denize gider!” diye yanıt vermiş.</p>

  <p>Ebu Sir, bu konuşma dolayısıyla, kentte oturanların hamamı bilmediklerini öğrenince, sıcak su kullanımını ve ovuşturtup bedeni dinlendirmeyi, keselenmeyi ve tüy aldırmayı da bilmediklerini anlamış; ve şahın sarayına doğru yollanarak huzura kabul edilmesini dilemiş ve bu dileği yerine getirilmiş; ve elleri arasından yeri öperek saygıda bulunduktan ve Tanrı’dan kutsanmasını diledikten sonra, ona “Ey zamanın şahı, ben bir yabancıyım, mesleğim de berberliktir! Bununla birlikte başka işler de görürüm. Özellikle, kendi ülkemde, bu meslekleri tüm yaşamlarında sırf bu işleri gören kimseler icra etmekte iseler de, hamm kızdırmayı, beden ovuşturmayı da bilirim. Bugün senin hükmettiğin bu kentte hamama gitmek istedim; ama kimse hamamın ne anlama geldiğini bilemedi! Oysa, dünyada zevk duyulacak ve bir kenti süsleyecek hamamdan daha iyi bir yer bulunmadığı halde, bunca güzel bir kentin ondan yoksun olması şaşılacak şeydir! Gerçekten, ey zamanın şahı, hamam yeryüzü cennetidir!” demiş. Bu sözleri duyan şah, son derece şaşırmış; ve ona “Bana sözünü ettiğin bu hamamın ne mene bir şey olduğunu açıklar mısın?” diye sormuş ve “Çünkü ben de böyle bir şeyden söz edildiğini hiç duymadım!” diye eklemiş. Bunun üzerine Ebu Sir “Bil ki, ey şah, hamam, şu ve şu şeylerin yapıldığı binadır!” demiş. Ve orada yapılan işlerin niteliklerini ve iyi düzenlenmiş bir hamamdan alınacak zevkleri ayrıntılarıyla anlatılmış. Sonra da “Ama bir hamam ve onun vereceği zevkler hakkında tam bir fikir vermek için konuşmaya kalkışsam dilimde tüy biter! Anlamak için denemek gerek! Ve bir hamama kavuşacağı güne kadar senin kentin gerçekten mükemmel bir kent olmayacaktır!” diye eklemiş.</p>

  <p>Ebu Sir’in bu sözlerini işiten şah, keyiflenerek içi ferahlamış ve “Kentime hoş geldin, ey hayırlı ailenin çocuğu!...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz doksan beşinci gece olunca, demiş ki:</i></p>

  <br/>

  <p>...Şah keyiflenerek ferahlamış ve “Kentime hoş geldin ey hayırlı ailenin çocuğu!” diye haykırmış. Ve ona kendi elleriyle eşi bulunmaz bir hil’at giydirmiş; ve “İstediğin her şey fazlasıyla sana verilecektir; ama çabucak bir hamam inşa et! Çünkü onu görüp yararlanmak için sabırsızlanıyorum!” demiş. Ve kendisine şahane bir at, iki zenci, iki beyaz genç, dört genç kız ve göz kamaştıran bir ev bağışlamış. Hatta ona boyacıya gösterdiğinden de fazla cömertlik göstermiş ve “Kendisinin seçeceği yerde hamamı inşa etmeniz gerekir!” diyerek en iyi mimarlarını onun emrine vermiş. Ebu Sir de mimarları yanına alarak onlarla birlikte kentin her yanını dolaşmış ve uygun gördüğü bir yer seçerek araştırmalarını tamamlamış; ve orada hamam yapılması buyruğunu vermiş. Ve onun tanımlamalarına göre mimarlar dünyada eşi bulunmaz bir hamam yapmışlar; ve onu iç içe geçen arabesk süslemelerle süslemiş, içine çeşitli renkten mermerler döşeyip aklı bulandıran nakışlarla bezemişler; ve bütün bunlar Ebu Sir’in tanımlamalarına göre yapılmış. Hamamın inşası bitince Ebu Sir ortaya saydam kaymaktaşından büyük bir havuz, ayrıca değerli mermerlerden daha küçük iki havuz yaptırmış. Sonra gidip şahı bulmuş ve ona “Hamam hazır; ama hâlâ içinin düzeni noksan” demiş. Şah da ona, içinin düzeni için gerekli pamuklu ve ipekli havlu ve peşkirler, koku veren değerli yağlar ve sular, günlük ve geri kalan şeylerden oluşan eşyayı alsın diye on bin dinar vermiş; o da bunları sağlayıp her şeyi yerli yerine koymuş. Ve hiçbir şeyin israf edilmemesi için elinden gelen gayreti göstermiş. Bunun üzerine şahtan kendisine yardımcı olsun diye gücü yerinde on adam istemiş; şah ona hemen gücü kuvveti yerinde, aylar kadar güzel yirmi delikanlı vermiş; Ebu Sir hemen hamamda yıkama, ovuşturma ve keseleme işlemlerini öğretmek üzere çeşitli hareketleri ilkin onlar üzerinde icra etmiş ve hepsini mesleklerinde ustalaşmış hale getirdikten sonra, hamamın açılış gününü saptayıp bunu şaha duyurmuş.</p>

  <p>O gün Ebu Sir, hamamı kızdırmış ve havuzun sularını ısıtmış ve buhurdanlıklarda günlük ve ödler yakmış ve çeşmelerin sularını tüm musikileri değersiz kılan hoş bir gürültü çıkartarak akıtmış! Ortadaki büyük havuzun fıskiyelerine gelince, bu da kıyaslanamaz güzellikte bir manzara yaratıyor ve kuşkusuz seyredenlerin ruhunu hazla dolduruyormuş! Ve hamamın içinde öylesine bir temizlik ve tazelik hüküm sürüyormuş ki, sanki her şey zambak ve yaseminlerin saflığını haykırıyormuş.</p>

  <p>Böylece şah, vezirleri ve emirleriyle hamamın büyük kapısının eşiğini aşınca gözleri, burnu ve kulakları duyumsadıkları şeylerden: Büyüleyici dekorlardan, kokulardan, çeşmelerden yalaklara dökülen suyun sesinden çok hoşlanmış ve hayranlıkla “Bu nedir?” diye sorunca, Ebu Sir “İşte, bu hamamdır!” diye yanıt vermiş: ve şahı ilk salona sokmuş; soyunacağı kerevete çıkarmış; ve havluyu başından ayaklarına kadar bürümüş; ayağına yüksek ökçeli nalınlar giydirmiş; ve ikinci salona sokarak onu iyice terletmiş! O zaman genç oğlanların yardımıyla kıl keçelerle bedenini keseletmiş; derisinden yıpranmış kısımları kurt biçiminde sökün ettirmiş ve derisinin hücrelerinde birikmiş kirleri temizletmiş. Sonra onu sabunlayarak ve büyük havuzda bol suyla yıkayarak rahatlatmış. Sonra, kokulandırılmış suyla dolu mermer tekneye sokmuş; epeyce bir süre orada bıraktıktan sonra çıkarmış; gülsuyu ve başkaca değerli kokular serpilmiş suyla başını yıkamış. Sonra el ve ayak tırnaklarını kınalayıp şafak rengini vermiş. Ve bütün bu işleri görürken, yörelerinde sarısabır ve kokulu Hint sümbülü yakılıyor ve yayılan kokular yumuşaklıkla içlerine işliyormuş.</p>

  <p>Bu iş bitince, şah kendini bir kuş kadar yeğni hissetmiş ve yüreği tüm yelpazelerin serinliğini solumuş; bedeni öylesine düz ve parlak, öylesine güçlü hale gelmiş ki, ona dokunduğu zaman sanki uyumlu bir ses çıkıyormuş. Ama asıl zevki, genç oğlanlar son kertede tatlılık ve uyumla bedenini ovuşturmaya başlayınca, kendini bir uda ya da bir tambura dönüşmüş gibi duyumsayarak almış! Ve kendisinin eşsiz bir güçle canlandığını hissetmiş; öyle ki, neredeyse bir arslan gibi kükreyecekmiş. Ve “Vallahi! Ömrümde kendimi bu kadar güçlü hissetmemiştim! Demek hamam bu, öyle mi, berber ustası?” diye haykırmış. Ebu Sir de “Ta kendisi, ey zamanın şahı!” diye yanıt vermiş. Şah da “Başım üzerine yemin ederim ki! Benim kentim, bu hamam yapıldıktan sonra ancak bir kent oldu!” demiş. İçine misk sindirilmiş havlularla kurulandıktan sonra karla soğutulmuş şerbetler içmek üzere kerevete çıkınca, Ebu Sir’e...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz doksan altıncı gece olunca, demiş ki:</i></p>

  <br/>

  <p>... Karla soğutulmuş şerbetler içmek üzere kerevete çıkınca, Ebu Sir’e “Böyle bir yıkanmanın değeri sence nedir, karşılığında ne gibi bir ücret talep etmek gerekir? Bu konuda sen ne düşünürsün?” diye sormuş. O da “Şahın biçeceği ücret yeterlidir!” yanıtını vermiş. Şah da “Böylesi bir yıkanmaya bin dinar ücret biçiyorum, daha aşağı olamaz!” demiş; ve Ebu Sir’e bin dinar para vermiş ve ona “Ve bundan böyle yıkanmak üzere hamamına gelen her müşteriden bin dinar alacaksın!” demiş. Ama Ebu Sir “Af buyur, ey zamanın şahı! Her kişi eşit durumda değildir! Kimileri zengindir, kimileri de fakir. Her müşteriden bin dinar alacak olursam hamam artık işe yaramaz ve kapanır; çünkü fakirin yıkanma ücreti olarak bin dinar ödeyecek gücü yoktur!” diyerek yanıtlamış. Şah “Öyleyse ne yapmayı düşünüyorsun?” diye sorunca; “Ücretin ne olacağını müşterinin mürüvvetine bırakacağım! Böylece herkes imkânına ve ruhunun cömertliğine göre ödeme yapsın! Ve fakir bana ödeyebileceği kadar öder; bin dinarlık ücrete gelince, bu bir şahın armağanıdır!” diye cevap vermiş. Emirler ve vezirler de Ebu Sir’i desteklemiş ve “Gerçeği söyledi, ey zamanın şahı, insaf da bunu gerektirir!” demişler. “Ve sen, sevilen kişi, keşke herkes senin gibi düşünse!” diye eklemişler. Şah “Mümkündür! Ancak bu adam bir yabancıdır ve de fakirdir; ona cömertlik ve eli açıklık göstermek bizim görevimizdir; ayrıca kentimizi yaşantımızda hiç görmediğimiz bu hamamla donatmıştır, onun sayesinde kentimiz önem ve eşsiz bir parlaklık kazanmıştır. Ama siz bana bin dinar ödenemeyeceğini söylediğinize göre; kendisine bu kez yüz dinar ödeyip ayrıca genç bir köle, bir zenci, bir de genç kız vermenizi öneriyorum! Ve gelecekte, o da öyle düşünüyor, olanaklarınız el verdiğince ya da gönlünüzün cömertliğine göre ödeme yaparsınız!” demiş. Onlar da “Kuşkusuz! Biz de bunu isteriz!” demişler. Ve o gün, hamamda yıkandıktan sonra, her biri Ebu Sir’e yüz altın dinar, bir beyaz köle, bir zenci köle ve bir cariye vermişler. Yıkanan emirlerin ve devlet büyüklerinin sayısı kırkı<a href="../Text/dipnot.xhtml#Footnote0258" id="Feedback0258"><sup>[258]</sup></a> bulduğundan Ebu Sir dört bin dinarla, kırk beyaz, kırk siyahi köle ve kırk cariye edinmiş. Şahtan da on bin dinar,<a href="../Text/dipnot.xhtml#Footnote0259" id="Feedback0259"><sup>[259]</sup></a> on genç beyaz köle, on genç zenci köle ve aylar kadar güzel on cariye almış.</p>

  <p>Ebu Sir bu altın dinarları ve armağanları alınca, şaha doğru ilerlemiş ve onun önünde iki eli arasında yeri öptükten sonra “Ey bahtıgüzel şah, ey yüzü iyilik muştulayan kişi; ey haklı görüşlerin ve tam bir insafın sahibi! Bütün bu beyaz ve siyahi köleler ile bu cariyeler ordusunu ben nerede barındırırım?” diye sormuş. Şah da “Bütün bunları sana, seni iyice zengin etmek üzere verdirdim; çünkü düşün ki, bir gün bizim yanımızdan ayrılıp ülkene ve sevgili ailenin yanına dönmeyi düşlersin; o zaman, yakınlarınla her türlü sıkıntıdan uzak yaşaman için yeter zenginliğin olsun istedim!” diye yanıt vermiş. O da “Ey zamanın şahı, Allah refahını daim buyursun! Ama bunca köle ancak şahlara yaraşır! Yoksa benim gibi yakınlarıyla oturup peynir ekmek yiyeceklere değil! Ben bütün bu beyaz, siyahi köleleri ve cariyeleri nasıl yedirir, giydiririm? Vallahi! Bunlar genç dişleriyle benim tüm kazancımı çabucak yer, sonra da beni yutarlar!” diye onu yanıtlamış. Şah gülmeye başlamış ve ona “Yaşamım üzerine yemin ederim ki, doğru söylüyorsun! Kudretli bir orduya dönüştü bunlar; ve nerede olursan ol, sen bunları asla doyuramazsın! Öyleyse bunlardan kurtulmak için her birini yüz dinardan bana satmak ister misin?” demiş. Ebu Sir “Onları bu fiyata satarım!” diye yanıt vermiş. Şah hemen hazinedarını çağırtmış; o da Ebu Sir’e yüz elli kölenin bedelini ödemiş. Ve şah, sırası gelince, bütün köleleri kendi armağanı olarak eski sahiplerine iade etmiş. Ebu Sir de iyiliklerinden ötürü şaha teşekkür etmiş; ve ona “Beni, ancak Tanrı’nın doyurabileceği bu genç ve obur gulyabanilerden kurtararak ruhumu nasıl ferahlattınsa, Tanrı da seni ferahlatsın!” demiş. Şah bu sözleri duyunca yeniden gülmeye başlamış ve Ebu Sir’e karşı daha da cömert davranmış; sonra ülkesinin ileri gelenleriyle hamamdan çıkıp sarayına dönmüş.</p>

  <p>Ebu Sir’e gelince, o geceyi evinde topladığı altınları keselere yerleştirerek ve her bir keseyi dikkatle gizleyerek geçirmiş. Ve evinin işini gördürmek üzere yirmi zenci, yirmi genç oğlan ve dört cariyeye sahip olmuş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz doksan yedinci gece olunca, demiş ki:</i></p>

  <br/>

  <p>...Yirmi zenci, yirmi genç oğlan ve dört cariyeye sahip olmuş.</p>

  <p>Ertesi gün Ebu Sir tellallarla kentin her yanında “Ey Tanrı’nın kulları, hepiniz Sultan Hamamı’nda yıkanmaya koşunuz! Üç gün için ücret alınmayacaktır!” diye bağırtmış. Ve müthiş bir kalabalık üç gün içinde, ücretsiz yıkanmak için yığılmış. Ama dördüncü günün sabahından başlayarak, Ebu Sir kendisi hamamın kapısındaki kasanın başına oturarak hamam ücretlerini, her müşterinin kendi iradesiyle takdir ettiği ve hamamdan çıkarken ödediği bir bedel üzerinden toplamaya başlamış. Akşam olunca, Ebu Sir, övgüler üzerine olası Tanrı’nın yardımıyla müşterilerden her gün kasayı dolduran bir kazanç sağlar olmuş. Ve böylece bahtın kendisine sağladığı çok miktarda altını biriktirmeye başlamış.</p>

  <p>İşler böyle sürüp giderken şahın eşi hanım sultan, kocasının bu hamamdan heyecanla söz ettiğini işitince, kendisi de bir kez denemeye karar vermiş ve bu niyetini Ebu Sir’e duyurmuş; o da, kendisini memnun etmek ve kadın müşterileri de elde etmek için, o tarihten başlayarak hamamı sabahları erkeklere, öğleden sonraları da kadınlara açık tutmaya başlamış. Ve sabahları kendisi para toplamak için oturmaya, öğleden sonraları da bu işi bu maksatla atadığı bir kadın vekiline gördürmeye başlamış. Ve de, sultan hanım hamama geldiği ve kendi üzerinde hamamın hoş etkisini denediği vakit, öylesine hoşnut olmuş ki, oraya her cuma öğleden sonraları gelmeye karar vermiş. Ve Ebu Sir’e karşı da, her cuma sabahı hamama gelmeyi âdet edinen şahtan daha az cömert davranmamış; ve her seferinde verdiği armağanlar hesaba katılmaksızın bin altın dinar ödemiş.</p>

  <p>Böylece Ebu Sir, varsıllık, onur ve utku vadisinde alabildiğine yol almaya başlamış. Ama bundan dolayı hiçbir zaman alçakgönüllülüğünde ve namuslu halinde değişiklik olmamış; aksine! Eskiden olduğu gibi müşterilere karşı sevecen, güleç yüzlü ve nazik tavırlı kalmış ve fakir kişilerden asla para almak istememiş. Ve onun bu cömertliği, bu öyküde ilerde kanıtlanacağı gibi canını korumasının nedeni olmuş. Şimdiden bilinsin ki, bu koruma, bir gün para sıkıntısı çektiği sırada hamamda en iyi şekilde yıkandıktan sonra, hiçbir ücret ödemeden çıkıp giden bir kaptanın eliyle sağlanmıştır. Hatta bu kaptan yıkandıktan sonra kendisine şerbet içirilerek serinletilmiş ve elinden geldiğince saygıyla bizzat Ebu Sir tarafından kapıya kadar selametlenmiş; ve o günden başlayarak ona minnettarlığını bir armağanla ya da herhangi bir araçla nasıl ödeyeceğini düşünüp durmuş; ama bu fırsat ortaya çıkmakta gecikmemiş! İşte kaptanın durumu da böyleymiş!</p>

  <p>Boyacı Ebu Kir’e gelince, sonunda, kentte herkesin “Kuşkusuz, dünya cenneti orası!” diyerek hayranlıkla sözünü ettiği bu olağandışı hamamı o da işitmiş; ve bu cennetin zevkine varmak için sahibini bilmediği halde, gidip denemeye karar vermiş. En iyi giysileriyle donanarak ve zengin koşumlu bir katıra binerek, önünde, ardında uzun sopalarla silahlanmış köleler olduğu halde hamama yönelmiş. Kapıya gelince, sarısabır ağacının ve Hint sümbülünün kokusunu duymuş; ve hamama girip çıkan ya da ister ünlü büyüklerden bir ünlü, ister fakirler içinden bir fakir ya da aşağı sınıfın en aşağısından birisi olsun, kanepelerde oturmuş sıra bekleyen kalabalığın farkına varmış. Ebu Sir’i de kasanın başında temiz, taze ve güleç haliyle otururken görmüş ve tanıyınca, onun eski avurtları çökük suratına yerleşmiş nitelikli yağlanma kadar yüzünün parlaklığı ve çehresinin hoşnut mutluluğu içini burkmuş! Şaşırmış ve alt üst olmuş bulunmasına karşın, büyük bir sevinç duymuş gibi davranmış ve sonsuz bir yüzsüzlükle, onu görünce hemen ayağa kalkmış bulunan Ebu Sir’e doğru ilerlemiş ve dostça bir sitemle dolu sesiyle “Hey sen, ya Ebu Sir! Davranışın bir dost davranışına ve tavrın zarafet ve nezaketi bilen birinin tavrına benziyor mu? Biliyorsun ki, ben, sultandan unvan sağlamış bir boyacıyım ve kentin en zengin ve en önemli adamlarından biriyim. Sen ise, ne beni görmeye geldin ne de arayıp sordun. Hatta soruşturup, ‘Benim eski dostum Ebu Kir’e ne oldu acaba?’ bile demedin! Bense seni her yanda aradım ve seni bulsunlar diye kölelerimi kentin her yanında hanlarda dükkânlarda dolaştırdım. Kimseler bana senin nerede olduğunu söylemediği gibi, izini bulduracak bilgi de vermedi” demiş. Bu sözleri duyan Ebu Sir, büyük bir kederle başını sallamış ve “Ya Ebu Kir, gelip seni aradığım zaman beni nasıl karşıladığını ve bana indirdiğin darbeleri ve ‘Hırsız, hain, sefil!’ diyerek herkesin içinde beni utanca uğrattığını unuttun herhalde!” diye yanıt vermiş. Ebu Kir de gücengin bir tavır takınarak “Sen ne diyorsun? Dövdüğüm o adam sen olabilir misin?” diye haykırmış. O da “Elbette, bendim o!” diye yanıt vermiş. O zaman Ebu Kir “Kuşkusuz seni bir başkasına, birçok kez kumaşlarımı çalmaya yeltenen bir hırsıza benzetmiş olacağım! Öylesine zayıf ve sarı yüzlüydün ki, seni tanımam imkânsızdı!” diyerek kendisini tanıyamamış olduğuna dair binlerce yemin vermiş. Sonra, ellerini birbirine çarparak ve “Övülesi ve şanı yüce Tanrı’dan başka sığınılacak varlık ve güç yoktur. Nasıl böyle aldanabildim! Ama, beni tanıyınca adımı söyleyip ‘Ben falan kimseyim!’ diye kendini tanıtmadığın için, sen de kusurlusun! Zaten o gün çok dalgın ve üzerime yığılan işlerden ötürü yorgundum ve kendimde değildim! Senden Allah rızası için beni bağışlayıp bahtımızda yazılı olan bu olayı unutmanı rica ediyorum!” diyerek pişmanlık gösterileri yapmaya başlamış. Ebu Sir “Tanrı seni bağışlasın, arkadaşım, talihin gizli kararı olmalı bu! Allah ıslah etsin!” diye yanıt vermiş. Boyacı “Beni tümüyle bağışla!” demiş. O da “Ben seni nasıl bağışladıysam, Tanrı da öyle bağışlasın! Biz, ebediliğin derinliklerinde yer almış kararlara karşı ne yapabiliriz?” diye yanıt vermiş. Sonra “Haydi gel hamama gir! Çıkar giysilerini, yıkan ki, sana zevk ve tazelik versin...</p>

  <br/>

  <p><i>Anlatısının burasında Şehrazad, sabahın belirdiğini görerek susmuş.</i></p>

  <p><i>Ama dört yüz doksan sekizinci gece olunca, demiş ki:</i></p>

  <br/>

  <p>“...Yıkan ki, sana zevk ve tazelik versin!” demiş. Ebu Kir de ona “Sana bu refah nereden geldi?” diye sormuş. O da “Sana refah kapılarını açan talih, bana da aynı şekilde açtı!” diye cevap vermiş. Ve onun emirleriyle sopalandığı günden başlayarak başına gelenleri kendisine anlatmış. Ama onu burada tekrarlamanın yararı yok! Ebu Kir de ona “Şahın nezdinde kazandığın itibarı öğrenmek beni çok mutlu kıldı. Şaha, benim her zaman dostum olduğunu anlatarak bu itibarın artmasına ben de katkı sağlayacağım!” demiş. Ama eski berber “Talihin kararlılığı karşısında kulların işe karışmasının ne yararı var? Sadece Tanrı, lütufları ve utançları kendi elinde tutar! Sana gelince, çabucak soyun ve hamam suyunun sağlayacağı iyiliklerden ve temizliğinden yararlan!” diye yanıt vermiş. Onu, özel bir odaya sokarak kendi elleriyle ovuşturmuş, keselemiş, sabunlamış ve yardımcılarından herhangi birinin ilgilenmesine fırsat bırakmadan sonuna kadar yıkanma işlerini kendisi tamamlamış. Sonra onu serinleme yerindeki kerevete çıkarmış ve yine kendisi şerbetler ve güçlendiriciler sunmuş; ve bu işleri görürken öylesine bir saygı göstermiş ki, hamamın her günkü müşterileri Ebu Sir’in daha önce sadece şaha gösterdiği bu hizmet anlayışına ve eşsiz saygıya şaşıp kalmışlar.</p>

  <p>Ayrıca zamanı gelince, Ebu Kir, Ebu Sir’e para sunmak isteyince, berber “Bana para teklif etmeye utanmıyor musun, ben senin arkadaşın değil miyim? Ve de aramızda teklif mi var?” diyerek almaktan kaçınmış. Ebu Kir de “Öyle olsun! Ama, bunun karşılığında ben de sana yararı olacak bir nasihat vereceğim. Bu hamam harika bir yer. Ama tam anlamıyla mükemmel olması için hâlâ bir şeyi eksik!” demiş. Ebu Sir “Nedir o?” diye sormuş. O da “Ağda! Gerçekten farkına vardım ki, sen müşterilerin kafalarını kazıdıktan sonra, vücutlarının diğer yanlarındaki tüyler için ustura ya da cımbız kullanıyorsun! Ama benim tarifini bildiğim ve karşılığında sana bir şey ödetmeden sağlayacağım ağdanın yerini hiçbir şey tutamaz!” demiş. Ebu Sir “Kuşkusuz! Hakkın var, arkadaşım! Senden, en iyi ağdanın yapımını tarif etmenden daha iyi bir istekte bulunamam!” diye yanıt vermiş. Ebu Kir de “İşte! Sarı arsenik ve sönmemiş kireç al, bunları birbirine karıştır. İçine biraz zeytinyağ kat, biraz da misk! Nahoş bir koku duyuluncaya kadar hepsini karıştır! Ve böylece elde ettiğin macunu bir çanağa koy ve ihtiyaç anında kullan! Ben bu ağdanın kerametini, özellikle şah, hiçbir acı ve sürtünme olmadan, tüylerinin âdeta büyülenmişçesine alınmasından sonra ve derisi bembeyaz ve tertemiz olduğunu görünce, sana sorarım!” demiş. Ve Ebu Kir, eski dostuna bu tarifi verdikten sonra, hamamdan çıkıp doğru saraya yönelmiş.</p>

  <p>Şahın huzuruna çıkınca, elleri arasından yeri öperek saygıda bulunmuş ve ona “Ey zamanın şahı, huzuruna bir tavsiyede bulunmak için geldim” demiş; şah “Nasıl bir tavsiyede bulunacaksın bana?” deyince “Tanrı’ya şükürler olsun ki, seni, hamam sahibi olan Ebu Sir denen bu kötü, bu taht ve din düşmanının kötülük saçan ellerinden kurtardı!” diye yanıt vermiş. Şaşırmış olan şah “Neyin söz konusu olduğunu açıkla!” diye sorunca da, “Bil ki, ey zamanın şahı, aksi bir rastlantıyla hamama bir kez girecek olursan, yakayı sıyıramadan mahvolursun!” demiş. Şah “Bu nasıl olacak?” deyince; Ebu Kir gözleri yalancı bir korkuyla dolu ve kollarıyla ürküntü anlatan hareketler yaparak “Zehirlenerek! Seni düşünerek sarı arsenik ve sönmemiş kireçle tertip edilmiş bir ağda hazırladı ve bununla ut yerindeki<a href="../Text/dipnot.xhtml#Footnote0260" id="Feedback0260"><sup>[260]</sup></a> tüyleri alayım derken seni cayır cayır yakacak! ‘Ut yerindeki tüyleri rahatlıkla ve canın acımadan almam için bu ağdadan iyisini bulamazsın!’ diyerek onu önerecek ve şahımızın kasıklarına ağda yapacak ve bütün yollardan en ıstırap vereni olan bu yolla seni öldürecek! Çünkü Hıristiyanların kralı tarafından kiralanmış bir casustan başka bir şey olmayan bu hamam sahibi, yapacağı ağdayla şahımızın canını alacaktır. Bundan dolayı çabucak gelip sana bilgi vermek istedim. Çünkü senin çok iyiliğini gördüm!” diye soluk soluğa konuşmuş. Boyacı Ebu Kir’in bu sözlerini işiten şah, benliğini yoğun bir korkunun sardığını hissetmiş; öylesine ki, tir tir titremiş ve sanki yakıcı zehir o anda etkisini göstermişçesine kıçının büzüldüğünü duyumsamış. Ve boyacıya “Şimdi hemen senin söylediğini denetlemek için birinci vezirimle hamama gideceğim! Ama sen bu sırrı kimseye açıklamadan dikkatle kendine sakla!” demiş. Ve birinci vezirini çağırtarak birlikte hamama gitmiş.</p>

  <p>Orada, her zamanki gibi, Ebu Sir, şahı özel odaya sokup onu ovuşturmak ve yıkamak istemiş; ama şah kendisine “İlkin birinci vezirimle meşgul ol!” demiş. Ve birinci vezire dönerek, ona “Uzan!” demiş. Çok semiz ve yaşlı bir teke gibi kıllı olan birinci vezir de, işitip itaat ettiği yanıtını vermiş; ve mermer üzerine uzanarak kendisinin berberin marifetli elleriyle ovuşturulmasına, sabunlanmasına ve yıkanmasına izin vermiş. Bunu izleyerek Ebu Sir, şaha “Ey zamanın şahı, alt yandaki kılları almak için tüm usturaları gereksiz bırakan, tüy alıcı erdemleri üstün bir ağda buldum!” demiş. Şah da “Bu ağdayı, birinci vezirimin alt yanındaki kıllar üzerinde dene!...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz doksan dokuzuncu gece olunca, demiş ki:</i></p>

  <br/>

  <p>“Bu ağdayı birinci vezirimin alt yanındaki kıllar üzerinde dene!” demiş. Ebu Sir de, çanağı eline almış; söz konusu ağdadan badem iriliğinde bir parça alarak birinci vezirin göbeğinin hemen altındaki tüylere sırf deney olsun diye sürmüş. Ağdanın kıl sökücü etkisi öyle müthiş olmuş ki, şahın artık onun korkunç bir zehir olduğundan kuşkusu kalmamış; ve yüreği bu görünümün uyandırdığı öfkeyle kabararak hamam oğlanlarına dönüp onlara “Şu sefili tutuklayın!” diye haykırmış. Ve onlara parmağıyla, bu durumun sessiz ve kekeme kıldığı Ebu Sir’i göstermiş. Sonra şah ile vezir çabucak giyinmişler, Ebu Sir’i dışarıdaki muhafızlara teslim edip saraya dönmüşler.</p>

  <p>Orada, şah, liman reisi de olan gemilerinin kaptanını çağırtmış ve ona “Sen git, Ebu Sir denen haini tutukla! Ve sönmemiş kireç dolu bir çuval al, onu da içine tık! Ve götürüp sarayımın penceresinden denize at! Böylece bu sefil bir defada iki ölümle birden ölsün: hem boğulsun, hem yansın!” demiş. Kaptan “İşittim ve itaat ettim!” diye yanıt vermiş.</p>

  <p>Oysa liman reisi ve gemilerin kaptanı aslında, bir zamanlar Ebu Sir’e minnettar kalmış olan aynı kaptanmış. Çabucak koşup zindana giderek Ebu Sir’i bulmuş; onu oradan çıkarıp küçük bir gemiye bindirmiş ve kentten pek uzak olmayan küçük bir adaya götürmüş; orada kendisiyle özgürce konuşmuş; ona “Ey falan kimse! Senin bana gösterdiğin saygıyı hiç unutmadım! Senin yaptığın iyiliği iyilikle karşılamak isterim! Şimdi bana, şahla aranda ne geçtiğini ve onun sana karşı olan itibarını yitirtecek ve seni mahkûm ettiği ölüme itecek ne gibi bir suç işledin, anlat!” demiş. Ebu Sir “Vallahi! Kardeşim, yemin ederim ki, ben her kusurdan arınığım ve böylesine bir cezayı hak edecek hiçbir şey yapmadım!” diye yanıt vermiş. Kaptan “Öyleyse senin, kuşkusuz, şahın zihnini saptıran düşmanların olsa gerek! Çünkü çok belirli bir mutluluğa ermiş olan ve bahtın lütuflarına uğrayan herkes, hırslı ve kıskanç kişilerin dikkatini çeker! Ama hiç korkma! Burada, bu adada, güven içindesin! Dolayısıyla hoş gelmişsin ve de rahat ol! Ben seni ülkene selametleyesiye kadar zamanını balık avlayarak geçir! Şimdi şahın yanına gidip senin ölümünü gerçekleştiriyormuş gibi davranacağım!” demiş. Ebu Sir, hemen, sönmemiş kireç dolu büyük bir çuval alıp şahın sarayına, oradan da denize bakan pencerelere doğru gitmek üzere yanından ayrılan deniz kaptanının elini öpmüş.</p>

  <p>Şah buyruğunun yerine getirilmesini dirseklerini pencereye dayayarak beklemekteymiş; kaptan pencerelerin altına gelince, şahtan ölüm emrini almak üzere yukarıya bakmış. Şah kolunu pencereden çıkararak eliyle çuvalı denize atmasını bildiren bir işaret yapmış ve bu emri hemen yerine getirilmiş. Ama aynı anda şah, eliyle yaptığı işaretin sertliğinden dolayı parmağındaki canı kadar değerli bir altın yüzüğü suya düşürmüş. Gerçekten, denize düşen bu yüzük, büyülü bir tılsım-yüzükmüş ve şahın otoritesi ve gücü ona bağlıymış; halkın ve ordunun saygısını sağlamakta bu yüzük aracı oluyormuş; çünkü şah bir suçlunun cezasının yerine getirilmesini istediği zaman, bu yüzüğün bulunduğu elini havaya kaldırması yetiyormuş; ve o anda yüzükten çıkan şimşek kafasını gövdesinden kopararak suçluyu cansız yere seriyormuş! Bundan dolayı şah parmağındaki yüzüğün böylece denize düştüğünü görünce, bu olaydan kimseye söz etmemiş ve kaybolma olayını derin bir sır gibi saklamış; yoksa uyruklarını uzun süre korku ve itaat içinde tutması olanaksızmış. Şahın durumu işte böyleymiş!</p>

  <p>Ebu Sir’e gelince, bir kez daha yalnız kalınca, kaptanın kendisine verdiği balık ağını almış; içini kemiren düşüncelerden kurtulmak ve yiyeceğini sağlamak üzere ağı denize fırlatmış ve balık avlamaya koyulmuş. Ağı denize fırlatıp kısa bir süre geçtikten sonra geri çekmiş ve içinin çeşitli renk ve irilikte balıkla dolu olduğunu görmüş. Kendi kendine “Vallahi! Uzun zaman var ki, hiç balık yemedim! İçlerinden birini seçip kaptanın bana sözünü ettiği mutfaktaki iki çocuğa vereyim! Bana zeytinyağında kızartsınlar!” demiş. Gerçekte liman reisi ve gemilerin kaptanı diğer görevleri arasında her gün şahın mutfağı için taze balık sağlamakla da görevliymiş; ve o gün, balık avlama işiyle kendisi uğraşamadığından bu işi Ebu Sir’e bırakmış ve mutfaktaki iki çocukla tuttuğu balıkları şaha göndermesini kendisine söylemiş bulunuyormuş. Dolayısıyla avladıklarını iki çocuğa teslim etmeden önce ağdaki balıkların en iri ve en güzel olanını seçmiş; sonra da kemerinden büyük bir bıçak çıkarmış ve balığa daldırmış; hâlâ titremekte olan balığı bir yandan öbür yana yarmış. Ebu Sir, balığın gövdesinden dışarı çıkan bıçağın ucunda kuşkusuz onun yutmuş olacağı bir altın yüzüğün bulunduğunu görünce çok şaşırmış!</p>

  <p>Bunu gören ve bu tılsımlı yüzüğün müthiş erdemleri bulunduğunu bilmeyen Ebu Sir...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüzüncü gece olunca, demiş ki:</i></p>

  <br/>

  <p>Bunu gören ve bu tılsımlı yüzüğün müthiş erdemleri bulunduğunu ve şahın parmağından denize düşmüş olduğunu bilmeyen Ebu Sir yüzüğe pek değer vermemiş alıp kendi parmağına geçirmiş.</p>

  <p>Tam o sırada şahın mutfağı için besin sağlayan iki çocuk yanına gelip ona “Ey balıkçı, bize, her gün şah için balık veren kaptana ne olduğunu söyleyebilir misin? Burada uzun süredir onun dönmesini bekliyoruz. Ne yana gitti acaba?” demişler. Ebu Sir, elini onlara doğru uzatarak “Şu yana doğru gitti!” diyerek yanıt vermiş. Ama aynı zamanda iki mutfak yamağının başları omuzlarından fırlayıp sahipleriyle birlikte yere yuvarlanmış! Bu iki görevli çocuğu öldüren, Ebu Sir’in parmağında taşıdığı yüzüğün fırlattığı şimşekmiş!</p>

  <p>İki çocuğun böylece canlarından olup yerde yattığını gören Ebu Sir, kendi kendine “Bu iki çocuğun başlarını gövdelerinden kim sıçrattı acaba?” diye sormuş. Ve yöresinde her yana, havaya ve ayak ucuna bakmış. Ve tam kötü niyetli ecinnilerin gizli gücüyle ölmüş olacaklarını düşünerek titremekte iken kaptanın gelmekte olduğunu görmüş; kaptan onun yanına gelince Ebu Sir’in boynuna atılıp “Her kişi boynuna asılı bulunan yazgısını taşır. Seninki şahınkinden de üstün bir yazgı! Ama anlat bana, bu yüzük senin eline nasıl geçti; ben de ondan sonra onun erdemlerini sana anlatayım!” demiş. Ebu Sir de, kaptana burada tekrarlanması yararsız olan tüm öyküyü anlatmış. Ve sırası gelince kaptan da, hayranlıkla, bu korkunç yüzüğün erdemlerini ona anlatmış ve “Şimdi senin hayatın kurtuldu; şahınki tehlikede! Korkmaksızın kente giderken bana yoldaşlık edebilirsin! Ve yüzük taşıyan parmağının bir işaretiyle düşmanlarının, hatta şahın bile başını uçurur ve omuzlarından aşağı düşürürsün!” demiş. Ve küçük gemiye bindirerek Ebu Sir’i kente götürmüş ve saraya ulaştırarak şahın önüne çıkarmış.</p>

  <p>O sırada şah Divan’ını kurmuş; yöresine vezirlerden, emirlerden ve danışmanlarından oluşan bir kalabalığı toplamış bulunuyormuş; ve her ne kadar yüzüğünün kaybolmasından ötürü kaygıyla dolu ve burnuna kadar yükselen bir öfke içinde imişse de, ne sorununun açıklanmasını ne de yüzüğünü denizde arattırarak bulunması için girişimde bulunmayı göze alıyormuş; çünkü tahtın düşmanlarının bu uğursuz olaydan sevinmelerini görmekten korkuyormuş. Ama Ebu Sir’in içeri girdiğini görünce, kaybının bir düzen dolayısıyla ortaya çıktığından kuşkusu kalmamış; ve “Ah! Sefil, sen nasıl oldu da denizin dibinden çıktın ve boğulmaktan ve yanmaktan kurtuldun!” diye haykırmış. Ebu Sir “Ey zamanın şahı, Tanrı Yüceler Yücesidir!” diye yanıt vermiş. Ve şaha, hamamda bir kez parasız yıkanmasının minnettarlığını duyan deniz kaptanı tarafından nasıl kurtarıldığını; gücünü bilmediği yüzüğü nasıl bulduğunu; nasıl bilmeden mutfak görevlisi iki çocuğun ölümüne neden olduğunu anlatmış. Sonra da “Ve şimdi ey şah, bu yüzüğü bana yaptığın iyiliklere karşılık sana geri vermeye geldim; ve de eğer aslında bir suçlu olsaydım, bu yüzüğü düşmanlarımın kökünü kurutmak ve şahlarını öldürmekte kullanacakken, bunu yapmadığımı göstermek istedim! Buna karşılık, senden işlemediğim ve uğrunda beni mahkûm ettiğin cinayeti daha büyük bir dikkatle incelemeni; suçlu bulunursam, beni her türlü işkencelerle öldürmeni diliyorum!” diye eklemiş. Ve bu sözleri söyleyerek, Ebu Sir parmağından yüzüğü çıkararak şaha sunmuş; o da hemen rahatça soluk alarak ve sevinçle yüzüğü parmağına geçirmiş. Ve ruhunun da bedenine döndüğünü duyumsamış. Bunun üzerine ayağa kalkmış ve kollarını Ebu Sir’in boynuna dolayıp ona “Ey saygın kişi, kuşkusuz sen, iyi aileden gelmiş kimseler arasında seçkin bir çiçeksin! Senden beni suçlamamanı, sana yaptığım kötülüğü ve sana verdiğim zararı bağışlamanı rica ediyorum. Gerçekte, senden başka biri olsaydı, bana yüzüğü asla geriye vermezdi!” demiş. Berber “Ey zamanın şahı, sen gerçekten benim vicdanımın rahatlamasını istiyorsan, artık, benim üstüme yıktığın ve senin öfkeni kabartan ve seni hiddetlendiren suçun ne olduğunu bana söyle!” diye yanıt vermiş. Şah, ona “Vallahi! Neye yarar bu? Artık senin yalan yere suçlandığından emin bulunuyorum! Ama madem ki sana yıkılan suçun ne olduğunu öğrenmek istiyorsun, işte söylüyorum: Boyacı Ebu Kir, bana, birinci vezirin kasığındaki kıllarda denenmiş olan ağda hakkında senin için şunu ve şunu söyledi...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz birinci gece olunca, demiş ki:</i></p>

  <br/>

  <p>“...Birinci vezirin kasığındaki kıllarda denenmiş olan ağda hakkında senin için şunu, şunu ve şunu söyledi!” demiş. Ebu Sir de, gözlerinde yaşlarla “Vallahi! Ey zamanın şahı, ben Nasıralıların kralını hiç tanımadım ve yaşamım boyunca Nasıralıların topraklarına ayak basmadım ki onların casusu olayım! Ama gerçek şudur!” diyerek yanıt vermiş; ve şaha boyacı ile kendisinin Kur’an’ın Fatiha suresini okuyup yeminleşerek nasıl bir sözleşme yaptıklarını; sonra nasıl birlikte yola çıktıklarını ve boyacının kendisine oynadığı bütün oyunları ve düzenbazlıkları, katlandığı sopalanma olayını ve yine onun tanımladığı ağda tertibini de ekleyerek anlatmış. Sonra da “Her durumda, ey şah, deri üzerine uygulanan ve ancak yutulursa zehir etkisi yapan ağda son derece harika bir şeydir. Benim ülkemde, alt takımların üstünde bulunan kılları düşürmek için erkekler de, kadınlar da onu ustura yerine sırf bu maksat için kullanırlar. Onun bana oynadığı oyuna ve kötü davranışa gelince; şah, sadece hanın kapıcısını ve boyahanenin çıraklarını çağırtıp soruşturma yaparak söylediklerimin doğruluğunu denetleyebilir!” diyerek sözünü sürdürmüş.</p>

  <p>Şah da kendisi için kanıta hiç gerek bulunmadığı halde, sırf Ebu Sir’i doyuma kavuşturmak için hanın kapıcısını ve boyahanenin çıraklarını çağırtmış; hepsi sorgulanarak yaptıkları açıklamalarla berberin söylediklerinin doğruluğunu, Ebu Kir’in alçakça davranışının ağırlığını daha da arttırarak, kanıtlamışlar.</p>

  <p>Bunun üzerine şah, muhafızlara “Boyacı başı açık, yalın ayak ve elleri ardına bağlanarak getirilsin!” diye haykırmış. Muhafızlar da hemen koşup boyahaneyi sarmışlar; ama boyacı o sırada orada değilmiş. O zaman evini aramışlar; ve onu dingin zevklerin tadını çıkarırken ve hiç kuşku duymadığı Ebu Sir’in ölümünü düşlerken bulmuşlar. Ve hemen üzerine atılarak ensesine yumruklarla çökmüşler, kıçını tekmelemişler, karnına ve sırtına vurmuşlar ve üzerinde tepinip giysilerini yırtmışlar; üzerinde sadece gömleğini bırakıp başı açık yalın ayak ve elleri ardına bağlanmış olarak şahın tahtının önüne kadar sürüklemişler. Boyacı, Ebu Sir’i şahın yanında otururken; hanın kapıcısı ile boyahanedeki çırakların da salonda onun yanında ayak üzeri durduklarını görmüş; ve her şeyi anlamış; ve korkudan taht salonunda olduğu halde yapacağını yapmış. Çünkü artık kurtulması olanaksız bir felakete uğradığının farkına varmış imiş. Ama şah ona öfkeyle bakıp “Herhalde şu gördüğün kişinin eski arkadaşın, soyup soğana çevirdiğin, kötü davranıp yüzüstü bıraktığın, dövdüğün, kovduğun, sövdüğün, suçladığın, kısaca mahvettiğin fakir kişi olduğunu inkâr edecek değilsin!” demiş. Hanın kapıcısı ve boyahane çırakları da ellerini kaldırıp “Evet, vallahi! Bunları inkâr edemezsin! Buna Tanrı ve şah önünde tanıklık ederiz!” diye haykırmışlar. Şah da “İster inkâr et, ister kabul et, bahtın belirlediği ceza eksilmeyecektir!” demiş ve muhafızlarına “Alın şunu götürün, ayaklarından tutarak bütün kent boyunca sürükleyin; sonra da sönmemiş kireç dolu bir çuvala sokup denize atın; orada yanıp boğularak çifte bir ölümle ölsün!” diye haykırmış. Bunu duyan berber “Ey zamanın şahı, onun hakkında şefaatte bulunmama izin vermeni rica ediyorum. Çünkü ben onu bana yaptığı her şey için affettim!” diye haykırmış. Ama şah “Sen onu, sana karşı işlediği suçlardan dolayı bağışlasan da, kendisinin bana karşı işlediği suçları ben bağışlamıyorum!” demiş. Ve muhafızlarına, bir kez daha “Alın götürün onu, buyruklarımı yerine getirin!” diye haykırmış.</p>

  <p>Bunun üzerine muhafızlar Ebu Kir’in boyahanesini ele geçirmiş ve onun kötülüklerini haykırarak tüm kent boyunca gövdesini sürüklemişler; sonunda sönmemiş kireç dolu bir çuvala sokarak denize fırlatmışlar. O da boğulup yanarak ölmüş; çünkü bahtı böyleymiş.</p>

  <p>Ebu Sir’e gelince, şah ona “Ey Ebu Sir, şimdi benden ne dilersen dilemeni istiyorum; istediğin o anda yerine getirilecektir!” demiş. Ebu Sir “Şahtan sadece beni vatanıma geri yollamasını diliyorum; çünkü bundan böyle yakınlarımdan uzakta yaşamak benim için azap verici olacaktır; ve artık burada oturma hevesim de kalmadı!” diye cevap vermiş. Şah da, onun ayrılışına çok üzülse de (çünkü onu, şimdiki kıllı ve göbekli birinci vezirinin yerine geçirmek istiyormuş), kendisine büyük bir gemi hazırlatmış; içini kadın, erkek kölelerle ve zengin armağanlarla doldurmuş; ve ona veda ederken “Demek ki benim birinci vezirim olmak istemiyorsun?” demiş. Ebu Sir de “Ülkeme dönmeyi yeğlerim!” diye yanıt vermiş. Bunun üzerine şah ısrar etmemiş; ve gemi, Ebu Sir ve köleleriyle birlikte İskenderiye yönünde uzaklaşmış.</p>

  <p>Tanrı onlar için güzel bir yolculuk takdir etmiş olduğundan güven içinde İskenderiye’ye ulaşmışlar. Ama daha kıyıya ulaşır ulaşmaz, kölelerden biri, denizin kumsala attığı bir çuval bulmuş; Ebu Sir çuvalı açmış ve içinden, dalgaların oraya kadar sürüklediği Ebu Kir’in cesedini bulmuş! Ebu Sir de, onu, oralardan pek uzakta olmayan deniz kıyısında bir yere gömdürmüş ve üzerine bir anıt diktirmiş. Orayı, vakıf mallarıyla destekleyerek bir ziyaret yeri haline getirmiş; ve türbenin kapısının üzerine ahlaki öğütleri içeren şu dizeleri kazdırdığı bir kitabe koymuş:</p>

  <div class="gir1">
    <p>Kötülükten el çek! Ve kötülüğün tasından içip sarhoş olma! Kötü her zaman savrulup yere serilir!</p>

    <p>Okyanus, yüzeyinde çölün iskeletlerinin yüzdüğünü görür: oysa dibinde, deniz dibinin kumları üzerinde, inciler sakince yatar.</p>

    <p>Huzur ve mutluluk dolu bölgelerde, havanın saydam sayfalarında ‘İyilik tohumunu serpen iyilik biçer! Çünkü her şey aslına döner!’ yazılıdır!</p>
  </div>

  <p>Ve boyacı Ebu Kir’in sonu ile Ebu Sir’in bundan sonra mutlu ve kaygısız geçecek yaşamının başlangıcı böyle olmuş. Ve bundan dolayı boyacının gömüldüğü körfez, o zamandan beri Ebu Kir Körfezi olarak anılmış. Sonsuza Dek Yaşayan’a ve İradesiyle kış ve yaz günlerinin birbirini izlemesini sağlayana şükürler olsun!</p>

  <br/>

  <p><i>Ve sonra Şehrazad “Ve işte, ey bahtıgüzel şah, bu öyküden bana kadar ulaşanlar bu kadar!” demiş. Şehriyar da “Vallahi! Bu öykü, örnek oluşturacak bir öykü! Bundan dolayı şimdi senden bir, iki ya da üç ibret verici fıkra anlatmanı arzu ederim!” diye haykırmış. Şehrazad da ona “Bu tür öyküler, benim en iyi bildiğim öykülerdir!” demiş.</i></p>

  <p><i>Ve o anda sabahın belirdiğini görmüş ve yavaşça susmuş.</i></p>

  <p><i>Ama beş yüz ikinci gece olunca, demiş ki:</i></p>
</body>
</html>