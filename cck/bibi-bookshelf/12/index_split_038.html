<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>index</title>
    <meta name="generator" content="pdftohtml 0.36"/>
    <meta name="date" content="2011-01-01T16:58:50+00:00"/>
    <meta content="http://www.w3.org/1999/xhtml; charset=utf-8" http-equiv="Content-Type"/>
    <link href="stylesheet.css" type="text/css" rel="stylesheet"/>
    <style type="text/css">
		@page { margin-bottom: 5.000000pt; margin-top: 5.000000pt; }</style>
  </head>
  <body class="calibre">
<h2 class="calibre4" id="calibre_pb_37">58</h2>
<p class="calibre2">O da bana, "Orakçılara yemeklerini götürmem gerekiyor. Ya sen, nereye kadar gideceksin?" diye sordu. Sonra yanımda yürümeye başladı. </p>
<p class="calibre2">"Dünyaya," dedim. "Babam yolladı. İnsanlara flüt çalmamı arzuluyor, ama pek beceremiyorum, öğrenmem gerekli." </p>
<p class="calibre2">"Demek öyle. Peki ne iş yaparsın? İnsanlar bir şeyler yapmak zorundadırlar." </p>
<p class="calibre2">"Pek bir şey bilmem. Yalnızca şarkı söylerim." </p>
<p class="calibre2">"Ne tür şarkılar?" </p>
<p class="calibre2">"Her tür. Sabah için, akşam için, ağaçlar, hayvanlar ve çiçekler için de. Örneğin, şu anda ormandan çıkagelen ve orakçılara yemek götüren genç bir kız için güzel bir şarkı söyleyebilirim." </p>
<p class="calibre2">"Gerçekten mi? Haydi, söylesene." </p>
<p class="calibre2">"Olur, ama adın ne senin?" </p>
<p class="calibre2">"Brigitte." </p>
<p class="calibre2">Ben de, o zaman ona, hasır şapkalı güzel Brigitte'in şarkısını söyledim. Sepetindekileri, çiçeklerin onu nasıl izlediğini, bahçe çitindeki mavi kahkahaçiçeğinin ona doğru nasıl uzandığını ve daha ne varsa tümüne değindim. İçtenlikle dinledi ve beğendi. Ona aç olduğumu söyleyince sepetinin kapağını kaldırdı ve benim için biraz ekmek çıkardı. Hem yiyip hem de hızlı hızlı yürüdüğümü görünce, "Yürürken yemek yememeli," dedi. "İnsan iki işi bir arada yapmamalı." </p>
<p class="calibre2">Çimenlerin üzerine oturduk. Ben ekmeğimi yerken, o da yanık tenli ellerini dizlerinin üzerinde kavuşturup beni izledi. </p>
<p class="calibre2">Bitirdiğimde, "Bana bir şarkı daha söylemek ister misin?" diye sordu. </p>
<p class="calibre2">"İsterim. Ne olsun?" </p>
<p class="calibre2">"Sevgilisi kendisini bıraktığı için hüzünlenen bir kızın şarkısını söyle." </p>
<p class="calibre2">"Bunu söyleyemem, çünkü ne olduğunu bilmiyorum," dedim. "Üstelik bence insan hüzünlü olmamalı. Babam, 'Her zaman hoş ve sevgi dolu şarkılar söylemelisin,' dedi. 'İstersen sana guguk kuşları ya da kelebeklerle ilgili bir şarkı söyleyebilirim.'" </p>
<p class="calibre2">"Sevgi nedir, bilmez misin?" </p>
</body>
</html>
