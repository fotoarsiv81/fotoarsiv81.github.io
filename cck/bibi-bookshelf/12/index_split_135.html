<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>index</title>
    <meta name="generator" content="pdftohtml 0.36"/>
    <meta name="date" content="2011-01-01T16:58:50+00:00"/>
    <meta content="http://www.w3.org/1999/xhtml; charset=utf-8" http-equiv="Content-Type"/>
    <link href="stylesheet.css" type="text/css" rel="stylesheet"/>
    <style type="text/css">
		@page { margin-bottom: 5.000000pt; margin-top: 5.000000pt; }</style>
  </head>
  <body class="calibre">
<h2 class="calibre4" id="calibre_pb_134">229</h2>
<p class="calibre2">Eski zamanlarda kuş daha sık görülür ve onunla her karşılaşan sevinirdi, çünkü bir doğa dostu ara sıra bir tilki ya da bir guguk kuşuyla yüz yüze gelip onu gözlemlediğinde, bu deneyimden nasıl mutluluk duyarsa, kuşu gören kişi için de onunla karşılaşmak her zaman bir deneyim ve sevinç kaynağı olurdu. Bu yaratık, insanla karşılaştığı zaman, onun öldürmeye düşkünlüğü karşısında duyduğu korkuyu bir an unutur ya da o insan, insan olmadan önceki evresinin arınmışlığına geri dönmüş gibi olurdu. Kuşlara hiç aldırmayan insanlar olduğu gibi, ilk çentiyane çiçeğini bulmayı ya da akıllı ve yaşlı bir yılanla karşılaşmayı önemsemeyen insanlar da vardı, kuşu çok seven insanlar da. Hepsi için onunla karşılaşmak önemli ve sevindirici bir olaydı. Arada bir zararlı ya da uğursuz olduğunu düşünenler de çıkıyor ve bazen bu düşüncelerini söylüyorlardı. </p>
<p class="calibre2">Dediklerine göre onu gören, bir süre çok gergin olur, sabaha dek karabasanlarla uğraşır, huzursuzluğa kapılırmış. Özleme benzer bir duyguya da. Bazıları da bu söylenenleri tümüyle yadsır, tersine, kuşla karşılaştıklarında değerli ve soylu bir duyguya kapıldıklarını, bir ayini ya da güzel bir ezgiyi dinledikten sonra olduğu gibi güzel ve örnek olabilecek türderf iyi düşüncelere dalıp içlerinden daha değişik ve daha iyi bir insan olmaya çaba gösterdiklerini söylerlerdi. </p>
<p class="calibre2">Uzun yıllar Pazartesi Köyü'nün muhtarlığını yapmış ünlü Sehuster'in kuzeni olan Schalaster adında biri, yaşamı boyunca bu kuşla çok ilgilenmişti. Anlattığına göre, her yıl onunla bir-iki kez karşılaşır ve her defasında kendini günlerce çok iyi hissedermiş. Neşeli olmazmış, ama daha canlı ve duyarlı olurmuş. Bir şey beklermiş sanki. </p>
<p class="calibre2">Yüreği değişik çarpar, birazcık acı çeker gibi bir duyguya kapılır, bir yüreği olduğunu anımsar, oysa başka zamanlarda bir yüreği olduğundan neredeyse haberi bile olmazmış. Sonuç olarak Schalaster sırası gelip ondan söz ettiğinde, kuşun orada olmasının önemsiz olmadığını, onunla gurur duymak gerektiğini, onun çok ender bulunan bir varlık olduğunu ve olayın şöyle yorumlanması gerektiğini söylüyordu: Bu gizemli kuş; bir insana başkalarına oranla daha sık görünürse o insan sıra dışıdır ve üstün bir yönü vardır. </p>
</body>
</html>
