<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>index</title>
    <meta name="generator" content="pdftohtml 0.36"/>
    <meta name="date" content="2011-01-01T16:58:50+00:00"/>
    <meta content="http://www.w3.org/1999/xhtml; charset=utf-8" http-equiv="Content-Type"/>
    <link href="stylesheet.css" type="text/css" rel="stylesheet"/>
    <style type="text/css">
		@page { margin-bottom: 5.000000pt; margin-top: 5.000000pt; }</style>
  </head>
  <body class="calibre">
<h2 class="calibre4" id="calibre_pb_71">116</h2>
<p class="calibre2">Ayna satıcısı yanlarına gelmiş, çevredekiler de dinlemeye başlamıştı. </p>
<p class="calibre2">Yabancı şapkasını geriye itmiş, geniş düzgün alnı ve etkileyici gözleri ortaya çıkmıştı. Üç kıza sevecenlikle baktı. Başını sallayarak, "Bakın dilekleriniz yerine geldi," dedi. </p>
<p class="calibre2">Kızlar ilk önce birbirlerine sonra da aynalara baktılar. Sevinçten ve şaşkınlıktan bembeyaz kesilmişlerdi. Birincisinin altın sarısı, gür bukleleri olmuştu. İkinci kız aynayı prenseslere yakışır ince, uzun parmaklarıyla tutuyordu, üçüncüsü de ceylan gibi zarif bileklerinin altındaki kırmızı deri dans ayakkabılarıyla yere basıyordu. Ne olup bittiğini hiç anlayamamışlardı. Güzel elleri olan kız sevinçten gözyaşlarını tutamadı ve yanındaki kızın omzuna yaslanıp onun uzun, altın sarısı saçlarına gömülüp ağlamaya başladı. </p>
<p class="calibre2">Barakanın çevresinde herkes bir mucizeden söz etmeye başladı. Olup biteni gören genç bir işçi olduğu yerde donakalmış, faltaşı gibi açılmış gözleriyle yabancıya bakıyordu. </p>
<p class="calibre2">Yabancı ansızın, "Sen de bir dilekte bulunmak istemez misin?" diye sordu. </p>
<p class="calibre2">Genç irkildi. Aklı başından gitmişti. Şaşkınlıkla, dileyecek bir şey bulabilmek için çevresine bakındı, gözleri önünde dizi dizi kırmızı, iri sosislerin asılı olduğu kasaba takıldı; kekeleyerek, "Şu dizilerden birini isterim," dedi. Ve hemen o anda boynunda bir dizi sosis beliriverdi. Olanı görenler gülmeye ve bağırmaya başladılar. </p>
<p class="calibre2">Tümü yabancıya yaklaşıp bir dilekte bulunmak istiyordu. O da yaklaşmalarına izin verdi. Sıradaki adam hiç çekinmeden yepyeni bir takım elbise istedi. Daha sözünü bitirmeden gıcır gıcır giysilere bürünmüştü bile. Belediye başkanının bile böylesine güzel giysileri olamazdı. Köylü bir kadın geldi, tüm cesaretini toplayarak on sikke altın istediğini söyleyiverdi ve hemen çantasında altınlar şıngırdamaya başladı. </p>
<p class="calibre2">insanlar artık mucizelerle karşı karşıya olduklarına inanmışlardı. </p>
<p class="calibre2">Haber pazara, oradan da kente yayıldı. Ayna satılan barakanın önünde insandan geçilmez oldu. Çoğu gülüp şakalaşıyor ve olana bitene inanmıyordu. Ama çoğu da dilek derdine düşmüş, açgözlülükten ya da kaygıdan parlayan gözleri ve kızarmış yüzleriyle koşup geliyor, kendisine</p>
</body>
</html>
