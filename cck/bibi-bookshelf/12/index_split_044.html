<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>index</title>
    <meta name="generator" content="pdftohtml 0.36"/>
    <meta name="date" content="2011-01-01T16:58:50+00:00"/>
    <meta content="http://www.w3.org/1999/xhtml; charset=utf-8" http-equiv="Content-Type"/>
    <link href="stylesheet.css" type="text/css" rel="stylesheet"/>
    <style type="text/css">
		@page { margin-bottom: 5.000000pt; margin-top: 5.000000pt; }</style>
  </head>
  <body class="calibre">
<h2 class="calibre4" id="calibre_pb_43">69</h2>
<p class="calibre2">ona cevizler, armutlar, pastalar ve oyuncaklar veriyor, herkes onu yedirip içiriyor, dizlerinde hoplatıyor ve bahçesinden çiçek toplamasına ses çıkartmıyordu. Akşamları, çoğu zaman eve geç geliyor, annesinin onun için hazırladığı çorbayı inatla itiyor ve o ağladığı zaman onu sıkıcı bulup gidip yatıyordu. Bir kez de, annesi ona kızıp engel olmaya kalktığında yaygarayı bastı, annesi dışında herkesin onu sevdiğini söyleyip yakındı. Annesi sık sık üzüntülü saatler geçirmeye başlamıştı. Bazen oğluna gerçekten öfkeleniyor, ama yastığa dayalı mışıl mışıl uyuyan saf çocuk yüzünü mumun ışığı aydınlattığında, katı yüreği yumuşuyor, uyanmaması için onu yavaşça öpüyordu. Augustus'u herkesin sevmesi annesinin suçuydu. Bazen hüzün ya da neredeyse korkuyla böyle bir dilekte bulunmamış olmasının çok daha iyi olacağını düşünüyordu. </p>
<p class="calibre2">Bir gün, Bay Bisswanger'in ıtır çiçeklerinin olduğu pencerenin önünde durup küçük makasıyla solmuş çiçekleri ayıklarken, iki evin arasındaki avludan oğlunun sesini duydu. Ne olduğunu anlamak için eğilip arkaya baktı. Oğlu duvara dayanmıştı. Güzel yüzünde kendini beğenmiş bir ifade vardı. Karşısında ondan daha büyük bir kız duruyor ve ona yalvarır gibi bakarak, "Haydi gel, inat etme, bana bir öpücük ver," diyordu. </p>
<p class="calibre2">"Canım istemiyor," dedi Augustus ve ellerini cebine soktu. </p>
<p class="calibre2">"Haydi, ne olur," diye yineledi kız. "Sana güzel bir armağan vereceğim ama." </p>
<p class="calibre2">"Neymiş o?" </p>
<p class="calibre2">Kız çekinerek, "İki tane elmam var," dedi. </p>
<p class="calibre2">Oğlan yüzünü buruşturup sırtını döndü. </p>
<p class="calibre2">"Elma sevmem ki," dedi hor görerek ve uzaklaşmak istedi. </p>
<p class="calibre2">Ama kız onu yakalamıştı bir kez; yaltaklanırcasına, </p>
<p class="calibre2">"Baksana, güzel bir yüzüğüm de var," dedi. </p>
<p class="calibre2">"Göster bakalım," dedi Augustus. </p>
<p class="calibre2">Kız yüzüğü gösterdi. Augustus onu dikkatle inceledi, yüzüğü kızın parmağından çıkardı, kendi parmağına taktı, sonra da ışığa tuttu. </p>
<p class="calibre2">Beğendiği belliydi. </p>
</body>
</html>
