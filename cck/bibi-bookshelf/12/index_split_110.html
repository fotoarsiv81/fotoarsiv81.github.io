<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>index</title>
    <meta name="generator" content="pdftohtml 0.36"/>
    <meta name="date" content="2011-01-01T16:58:50+00:00"/>
    <meta content="http://www.w3.org/1999/xhtml; charset=utf-8" http-equiv="Content-Type"/>
    <link href="stylesheet.css" type="text/css" rel="stylesheet"/>
    <style type="text/css">
		@page { margin-bottom: 5.000000pt; margin-top: 5.000000pt; }</style>
  </head>
  <body class="calibre">
<h2 class="calibre4" id="calibre_pb_109">184</h2>
<p class="calibre2">Kuş gözden kaybolup duyulmaz olduğunda, Anselm durdu ve çevresine bakındı. Ormanın içinde derin bir vadide buldu kendini. Ağaçların geniş yeşil yapraklarının altından şırıl şırıl akan bir su sesi geliyordu. Onun dışında her şey sessizlik içinde, bir şey bekler gibiydi. Oysa Anselm'in göğsündeki kuş, o sevgili ses, ötmesini sürdürüyor, onu daha ileriye çekiyordu. Sonunda üzeri yosunlarla kaplı dik bir kayaya vardı. Kayanın ortasında dağın içlerine giden ince, dar bir yarık görünüyordu. </p>
<p class="calibre2">Yarığın önünde yaşlı bir adam oturuyordu. Anselm'in geldiğini görünce yerinden fırladı. "Geri dön, be adam! Çabuk geri dön!" diye bağırdı. </p>
<p class="calibre2">"Burası ruhlar kapısı. Buradan giren bir daha çıkamaz." </p>
<p class="calibre2">Anselm kayadaki kapıya dikkatle baktı. İki yanında sık altın sütunlar dizili, sonu görünmeyen mavi bir yolun içeriye doğru uzandığını gördü. Yol, aşağılara, çok büyük bir çiçeğin çanağına doğru gidiyor gibiydi. </p>
<p class="calibre2">Anselm'in göğsündeki kuş, aydınlık ezgisini sürdürüyordu. Anselm bekçiyi geçti. Yarıktan, altın sütunlarla çevrili içerinin mavi gizine girdi. İris'in yüreğindeydi şimdi ve yumuşak adımlarla yürüdüğü yer annesinin bahçesindeki süsenin mavi çanağıydı. Altın pırıltılı alacakaranlığa doğru yol alırken, ansızın tüm anıları ve tüm bilgileri kavradı. Eline dokundu. Küçülmüştü eli. Yumuşacıktı. </p>
<p class="calibre2">Tanıdığı sevgi dolu sesler duydu. Seslerin tınısı ve altın sütunların parıltısı, bir zamanlar, çocukluğunun baharlarında duyduklarını ve gördüklerini andırıyordu. </p>
<p class="calibre2">Küçük bir çocukken gördüğü düş de oradaydı. Resimler dünyasını arkasından sürükleyerek çiçeğin çanağına giriyor ve bütün resimlerin ardında yatan gize girip kayboluyordu. </p>
<p class="calibre2">Anselm usulca şarkı söylemeye koyuldu. Yolu, hafif bir eğimle gerçek yurduna doğru uzanıyordu. </p>
<p class="calibre2">(1918)</p>
</body>
</html>
