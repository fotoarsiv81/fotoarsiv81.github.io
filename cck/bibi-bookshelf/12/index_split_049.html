<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>index</title>
    <meta name="generator" content="pdftohtml 0.36"/>
    <meta name="date" content="2011-01-01T16:58:50+00:00"/>
    <meta content="http://www.w3.org/1999/xhtml; charset=utf-8" http-equiv="Content-Type"/>
    <link href="stylesheet.css" type="text/css" rel="stylesheet"/>
    <style type="text/css">
		@page { margin-bottom: 5.000000pt; margin-top: 5.000000pt; }</style>
  </head>
  <body class="calibre">
<h2 class="calibre4" id="calibre_pb_48">78</h2>
<p class="calibre2">Augustus bir anda pek çok yıl geçmişçesine yaşlanmış olduğunu duyumsadı. Çok bitkindi. Derin bir uykuya daldığında yaşlı adam sessizce evden çıkıp gitti. </p>
<p class="calibre2">Augustus tüm evi ayağa kaldıran büyük bir gürültüyle uyandı. Kalkıp kapıyı açtığında, evin her bir yanının ziyafete gelen, ama evi boş </p>
<p class="calibre2">bulan eski arkadaşlarıyla dolu olduğunu gördü. Hayal kırıklığına uğradıkları için öfkeliydiler. Eskiden olduğu gibi bir gülümseme ya da bir şakayla onları yeniden kazanmak için onlara doğru yürüdü, ama ansızın böyle bir gücünün kalmadığını ayrımsadı. Onu görür görmez hepsi bağırıp çağırmaya başladılar, o da çaresiz gülümseyip kendini savunurcasına ellerini onlara doğru uzattığında da ona öfkeyle saldırdılar. </p>
<p class="calibre2">"Dolandırıcı herif!" diye bağırdı biri. "Borç aldığın paraları ne yaptın?" Başka biri de, "Ödünç verdiğim at nerede?" diye söylendi. </p>
<p class="calibre2">Öfkeli güzel bir kadın da, "Sağda solda anlattığın sırlarımı duymayan kalmadı. Senden nefret ediyorum, alçak!" diye haykırdı. Gözler çukura kaçmış bir genç de, yüzünde kötü bir ifadeyle, "Bana neler yaptığını biliyor musun, şeytan? Gençleri mahvediyorsun!" diye suçladı onu. </p>
<p class="calibre2">Bu böylece sürüp gitti. Her biri üstüne yürüyüp ona sövdü, saydı, hakaretler yağdırdı, bazıları da onu itip kaktı. Tümü de haklıydı. </p>
<p class="calibre2">Giderken aynaları kırdılar ve birçok değerli şeyi alıp götürdüler. </p>
<p class="calibre2">Onlar gidince, rezil olmuş ve dayak yemiş Augustus yerinden kalkıp yatak odasına gitti. Yüzünü yıkamak için aynaya baktığında solgun ve çirkin yüzüyle karşılaştı. Kanlanmış gözleri yaş içindeydi ve alnından kan damlıyordu. </p>
<p class="calibre2">"İşte karşılığı bu!" dedi kendine. Yüzündeki kanları yıkadı. Henüz kendini toparlayamadan, ikinci bir gürültü koptu ve merdivenlerden koşarak çıkan insanların ayak sesleri duyuldu. Evini ipotek eden tefeciler, karısını baştan çıkardığı bir koca, onun yüzünden oğulları rezil olmuş hüzünlü bir baba, kovulmuş hizmetçiler ve uşaklar, polisler ve avukatlar eve doluşmuşlardı. Bir saat sonra, eli kolu bağlı bir arabaya bindirilip, tutukevine götürüldü. Arkasından insanlar bağırıyor, alay edip şarkılar söylüyorlardı. </p>
</body>
</html>
