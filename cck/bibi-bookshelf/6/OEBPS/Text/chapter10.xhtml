<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Prens</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>X</h1>

    <p>325, 326, 327, 328, 329 ve 330’uncu asteroidlerin dolaylarında bulunuyordu. Kendini eğitmek ve boş zamanını değerlendirmek için onlara uğramaya karar verdi.</p>

    <p>İlk asteroidde bir kral vardı. Bu kral kürklü ve kırmızı giysiler içinde, süssüz ama görkemli bir tahta kurulmuştu.</p>

    <p>Küçük Prens’in geldiğini görünce, “İşte bir uyruk!” diye bağırdı.</p>

    <p>Küçük Prens’in tuhafına gitmişti:</p>

    <p>“Allah Allah, beni daha önce hiç görmemişken nasıl tanıdı?”</p>

    <p>Bilmiyordu ki krallar için dünya çok basittir, onların gözünde herkes uyruktur.</p>

    <p>Sonunda krallık edecek birini bulduğu için böbürlenen kral:</p>

    <p>“Yaklaş bakalım,” dedi, “yaklaş da daha iyi göreyim seni.”</p>

    <p>Küçük Prens gözleriyle oturacak bir yer aradı ama o müthiş kürk bütün gezegeni kaplamıştı. Ayakta kaldı tabii yorgun olduğu için de esnedi.</p>

    <p>“Bir kralın önünde esnemek görgü kurallarına aykırıdır,” dedi kral. “Bir daha tekrarlanmasın.”</p>

    <p>“İstemeden oldu. Kendimi tutamıyorum,” dedi Küçük Prens utançla, “uzun bir yoldan geliyorum, hiç uyumadım da.”</p>

    <p>“Öyleyse esnemeni buyuruyorum. Yıllardır esneyen birini görmedim. Bayağı merak ediyorum şu esneme denen şeyi. Hadi, bir daha esne. Bu bir buyruktur.”</p>

    <p>“Korkarım esneyemeyeceğim.”</p>

    <p>Küçük Prens, utançtan kıpkırmızı kesilmişti.</p>

    <p>“Hımm,” dedi kral, “öyleyse bazen esne, bazen de...”</p>

    <p>Sözlerini birbirine karıştırdı. Canı sıkılmışa benziyordu.</p>

    <p>Çünkü kralın asıl istediği otoritesine saygı gösterilmesiydi. Karşı gelinmesini hoş görmezdi. Mutlak bir kraldı. Bununla birlikte, iyi bir adam olduğu için hep akla yakın buyruklar verirdi.</p>

    <p>“Eğer ben bir generale,” diye örnek gösterirdi, “eğer bir generale bir martı olmasını buyurursam, sözü edilen general de dediğimi yapmazsa, suç onun değil benimdir.”</p>

    <p>“Oturabilir miyim?” diye sordu Küçük Prens ürkek bir sesle.</p>

    <p>“Oturmanı buyuruyorum,” dedi kral. Kürkünün ucunu azıcık çekti.</p>

    <div class="img-container html5_figure"><img alt="resim" src="../Images/img26.jpg" /></div>

    <p>Küçük Prens’in aklı almıyordu. Gezegen küçücüktü. Neyi yönetebilirdi bu kral?</p>

    <p>“Majeste,” dedi, “bir şey soracağım, beni bağışlayınız.”</p>

    <p>“Bana bir şey sormanı buyuruyorum.”</p>

    <p>“Majesteleri neyi yönetiyorlar?”</p>

    <p>“Her şeyi,” dedi kral büyük bir alçakgönüllülük içinde.</p>

    <p>“Her şeyi mi?”</p>

    <p>Kral kendi gezegenini, öbür gezegenleri ve bütün yıldızları gösterdi.</p>

    <p>“Bütün bunların hepsini mi?” dedi Küçük Prens.</p>

    <p>“Bütün bunların hepsini.”</p>

    <p>Çünkü yalnız mutlak bir kral değil, evrensel bir kraldı da.</p>

    <p>“Yani yıldızlar da size boyun eğiyor?”</p>

    <p>“Ne sandın? Bir dediğimi iki etmezler. Kargaşaya izin vermeyen bir kralım ben.”</p>

    <p>Küçük Prens kralın gücüne hayran olmuştu. Kendinde de böyle bir güç olsaydı neler istemezdi. Önce aynı günde ve iskemlesini hiç kımıldatmadan sadece kırk dört değil, belki yetmiş iki, hatta yüz, hatta hatta iki yüz kez günbatımı görmeyi buyururdu. Bırakıp geldiği küçük gezegenin anısı hüzün vermişti ona.</p>

    <p>“Bir günbatımı görmek isterdim... Acaba? Lütfeder misiniz? Güneşe batması için buyurur muydunuz?”</p>

    <p>“Bir generale kelebek gibi çiçekten çiçeğe uçmasını ya da bir trajedi yazmasını ya da martı olmasını buyursaydım, o general de aldığı buyruğu yerine getirmeseydi suç kimde olurdu? Onda mı, bende mi?”</p>

    <p>“Majestelerinde olurdu,” dedi Küçük Prens korkusuzca.</p>

    <p>“Tamam. Herkesten verebileceği kadarını istemeliyiz. Otorite her şeyden önce sağduyuya dayanmalıdır. Sen kalkıp halkına, kendilerini denize atmalarını buyurursan ihtilal çıkar. Benim verdiğim buyruklar akla yatkın oldukları için yerine getirilmelerini istemek hakkımdır.”</p>

    <p>Bir sorduğunu bir daha unutmayan Küçük Prens:</p>

    <p>“Peki, günbatımı ne olacak?” diye tekrarladı.</p>

    <p>“İstediğin günbatımına kavuşacaksın. Bu konuyla ilgileneceğim. Ama yönetme biliminin yasaları gereğince koşulların uygun düşeceği bir zamanı kollayacağım.”</p>

    <p>“O zaman ne zaman?”</p>

    <p>“Hımm!” dedi kral, büyük bir takvimi inceledikten sonra, “Hımm! Hımm! Dileğin bu akşam tam yedi kırkta yerine getirilecektir! Böylelikle otoritemin ne kadar kesin olduğunu da göreceksin.”</p>

    <p>Küçük Prens esnedi. Kaçırdığı günbatımına yanıyordu. Üstelik biraz canı sıkılmaya başlamıştı. Krala:</p>

    <p>“Artık burada yapacak şey kalmadı,” dedi. “Yola çıksam daha iyi.”</p>

    <p>Kendine bir uyruk bulduğu için bayağı gururlanmış olan kral:</p>

    <p>“Gitme,” dedi. “Gitme. Seni bakan yaparım.”</p>

    <p>“Ne bakanı?”</p>

    <p>“Şey... Adalet bakanı!”</p>

    <p>“Ama burada yargılanacak kimse yok ki!”</p>

    <p>“Ne biliyoruz? Daha bütün krallığımı dolaşmış değilim. Burada saltanat arabasına yer yok. Yaşlıyım, yürümek yoruyor beni.”</p>

    <p>Gezegenin öbür köşesine bir daha göz atmak için başını çeviren Küçük Prens:</p>

    <p>“Ben her yeri gördüm,” dedi. “Kimsecikler yok.”</p>

    <p>“O zaman sen de kendini yargılarsın. En gücü de budur zaten. Kendini yargılamak başkalarını yargılamaktan çok daha güçtür. Kendini yargılamayı başarabilirsen gerçek bir bilgesin demektir.”</p>

    <p>“Ben kendimi nerede olsa yargılarım. Bunun için buraya yerleşmem gerekmez.”</p>

    <p>“Hımm!” dedi kral, “gezegenimin sınırları içinde yaşlı bir farenin yaşadığını gösterir bir sürü kanıt var elimde. Geceleri sesini duyuyorum. Onu yargılarsın. Ara sıra ölüm cezası verirsin ona. Senin adaletinin pençesinde kalır. Ama tutumlu davranmalı, her seferinde onu bağışlamalısın. Çünkü yargılanacak bir o fare var elimizde.”</p>

    <p>“Ben ölüm cezası vermekten hoşlanmam. En iyisi kalkıp gitmeli.”</p>

    <p>“Olmaz,” dedi kral.</p>

    <p>Yol hazırlığını tamamlayan Küçük Prens yaşlı kralı incitmek istemiyordu.</p>

    <p>“Majesteleri buyruklarına elifi elifine uyulmasını istiyorlarsa akla yatkın bir buyruk versinler. Sözgelimi, bir dakika içinde buradan gitmemi buyursunlar. Sanırım koşullar uygundur.”</p>

    <p>Kral karşılık vermeyince Küçük Prens önce durakladı bir, sonra bir solukta yola düzüldü. Kral ise ardından:</p>

    <p>“Seni elçi yapıyorum,” diye haykırdı.</p>

    <p>Dediği dedik biri olduğu belliydi.</p>

    <p>“Büyükler çok garip oluyor,” diye düşündü Küçük Prens. Yolculuğu boyunca hep bunu düşündü.</p>
  </div>
</body>
</html>
