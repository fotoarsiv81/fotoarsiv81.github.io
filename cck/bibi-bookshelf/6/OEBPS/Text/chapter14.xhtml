<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Prens</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>XIV</h1>

    <p>Beşinci gezegen çok ilginçti. Şimdiye dek gördüklerinin en ufağıydı. Üstünde ancak bir sokak feneriyle bekçisine yer vardı. Küçük Prens, gökyüzünün bir noktasında, üstünde ne insan ne de ev bulunan küçücük bir gezegende şu sokak feneriyle bekçisinin ne işe yarayabileceğini kestirememişti. Yine de kendi kendine:</p>

    <p>“Bu adam gülünç belki ama kraldan da, kendini beğenmişten de, işadamından da, sarhoştan da daha az gülünç; hiç değilse işinin bir anlamı var. Fenerini yakınca bir yıldız doğdurmuş, bir çiçek açtırmış gibi oluyor. Söndürünce o yıldız, o çiçek uykuya dalıveriyor. Ne güzel bir uğraş; güzel olduğu için gerçekten yararlı.”</p>

    <div class="vertical html5_figure">
      <img alt="resim" src="../Images/img30.jpg" />

      <div class="fig-text html5_figcaption">
        “Lanet bir iş bu benimki.”
      </div>
    </div>

    <p>Gezegene ayak basar basmaz bekçiyi saygıyla selamladı.</p>

    <p>“Günaydın. Fenerini niçin söndürdün?”</p>

    <p>“Yönetmelik böyle. Günaydın.”</p>

    <p>“Nasıl?”</p>

    <p>“Yönetmeliğe göre fenerimi söndürüyorum. İyi akşamlar.”</p>

    <p>Feneri yeniden yaktı.</p>

    <p>“Peki, neden yine yaktın?”</p>

    <p>“Yönetmelik böyle.”</p>

    <p>“Anlayamıyorum.”</p>

    <p>“Anlayacak bir şey yok ki,” dedi bekçi, “yönetmelik yönetmeliktir. Günaydın.”</p>

    <p>Fenerini söndürdü.</p>

    <p>Kırmızı kareli bir mendille alnını sildi, sonra:</p>

    <p>“Lanet bir iş bu benimki,” dedi. “Eskiden akıl ererdi. Sabah söndürür, akşam yakardım. Günün geri kalan saatlerinde dinlenir, gecenin geri kalan saatlerinde uyurdum.”</p>

    <p>“O zamandan bu yana yönetmelik değişti mi?”</p>

    <p>“Yönetmelik değişmedi. İşin kötüsü de bu ya. Gezegen her yıl daha hızlı dönmeye başladı, yönetmelik ise yerinde saydı.”</p>

    <p>“Sonra?”</p>

    <p>“Şimdi gezegen dakikada bir dönüş yapıyor; dinlenmeye bir saniye vaktim kalmıyor. Dakikada bir kez yakıp söndürüyorum.”</p>

    <p>“Amma da iş ha! Bu gezegende günler bir dakika sürüyor demek!”</p>

    <p>“O kadarla kalsa iyi! Biz şurada konuşurken bir ay geçti.”</p>

    <p>“Bir ay mı?”</p>

    <p>“Evet. Otuz dakika otuz gün eder. İyi akşamlar.”</p>

    <p>Feneri yeniden yaktı.</p>

    <p>Küçük Prens baktı baktı ve yönetmeliğe bunca bağlı kalan bu bekçiye karşı içinde bir sevgi duydu. Bir zamanlar iskemlesini bir kımıldatışta günbatımları gördüğünü anımsadı; dostuna yardım etmek istedi.</p>

    <p>“Bak,” dedi, “sana istediğin zaman dinlenebilmenin yolunu göstereceğim.”</p>

    <p>“Ben hep dinlenmek isterim,” dedi bekçi.</p>

    <p>Bir insan hem işine bağlı hem tembel olabiliyor anlaşılan.</p>

    <p>Küçük Prens açıklamaya koyuldu:</p>

    <p>“Senin gezegenin öyle küçük ki üç adımda çevresini dolanırsın. Hep güneş alan yerde kalabilmek için çok yavaş yürümen yeter. Dinlenmek istediğin zaman yürürsün, gündüzler dilediğin kadar uzar.”</p>

    <p>“Bu bir çözüm yolu olamaz. Çünkü hayatta asıl sevdiğim şey uyumaktır.”</p>

    <p>“Ne yapalım şansın yok,” dedi Küçük Prens.</p>

    <p>“Ne yapalım şansım yok. Günaydın.”</p>

    <p>Feneri söndürdü.</p>

    <p>Yol boyunca Küçük Prens, “Şu zavallıyı kral da, kendini beğenmiş de, sarhoş da, işadamı da görseler küçümserlerdi. Oysa içlerinde bana gülünç gelmeyen, yalnız o. Belki kendi dışında bir şeyle uğraştığından.”</p>

    <p>İçini çekerek kendi kendine dedi ki:</p>

    <p>“İçlerinde arkadaş olabileceğim tek insan oydu. Ama gezegeni o kadar küçüktü ki iki kişi almazdı...”</p>

    <p>Küçük Prens’in kendine açıklamaktan kaçındığı bir şey daha vardı. Bu gezegenden ayrılırken yirmi dört saatte bin dört yüz kırk günbatımı kaçırdığına yanıyordu asıl!</p>
  </div>
</body>
</html>
