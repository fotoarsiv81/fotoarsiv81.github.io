<html xmlns="http://www.w3.org/1999/xhtml">
	<head>
		<title>04_Fare_ile_Deve-5</title>
		<link href="css/04_Fare_ile_Deve.css" rel="stylesheet" type="text/css"/>
	</head>
	<body id="x04_Fare_ile_Deve" xml:lang="tr-TR">
		<div>
			<p class="BASLIK01" id="toc_marker-5">SABIRSIZ KUŞ</p>
			<div class="frame-4">
				<img alt="22.tif" class="frame-3" src="image/22_fmt.jpeg"/>
			</div>
			<p class="govde-metin"> </p>
			<p class="govde-metin">Günlerden bir gün avcı, kuş avlamaya çıkmış. Yemyeşil bir ovada tuzak kuracağı bir yer arıyormuş. Sonunda uygun bir yer bulmuş. Tuzağı kurmuş, içine yem koyup yakında bir yerde beklemeye başlamış.</p>
			<p class="govde-metin">Avcı, kuşlar tarafından tanınmamak için yemyeşil otlara bürünmüş. Bir süre sonra bir kuş gelip onun çevresinde dönmeye başlamış.</p>
			<p class="govde-metin">Kuş:</p>
			<p class="govde-metin">– Sen kimsin? Niçin böyle yeşiller giyindin? Burada ne yapıyorsun? Bu hâlinle ovadaki vahşi hayvanlara benziyorsun, demiş.</p>
			<p class="govde-metin">Avcı:</p>
			<p class="govde-metin">– Ben, dünyadan elimi eteğimi çekmiş, yaşlı bir adamım. Ot yiyerek geçinip gidiyorum, demiş.</p>
			<p class="govde-metin">Kuş, bir süre sonra yerdeki yem tanelerini görmüş: </p>
			<p class="govde-metin">– Peki, bu yemler kimin? Onları buraya kim koydu, niçin koydu, diye sormuş.</p>
			<p class="govde-metin">Avcı:</p>
			<p class="govde-metin">– Bunlar, kimsesiz zavallı bir çocuğun bana bıraktığı emanetlerdir, demiş.</p>
			<p class="govde-metin">Kuş:</p>
			<p class="govde-metin"> – Çok açım, açlıktan bitkin düştüm. Şu anda ne olsa yerim. Ne olur, ey ihtiyar, izin ver de şu taneleri yiyeyim, demiş.</p>
			<p class="govde-metin">Avcı, kuşun çaresizliğini ve sabırsızlığını fark etmiş. Kuş, kendini tutamamış ve bir anda yemlere saldırmış. Avcının tuzağına düşmüş.</p>
			<p class="govde-metin">Avcı, kuşu avucuna almış, yolda giderken konuşmaya devam etmişler. </p>
			<p class="govde-metin">Kuş:</p>
			<p class="govde-metin">– Ey avcı, ne olursun beni bırak. Benim etim ne budum ne? Ben dişinin kovuğunu bile doldurmam, demiş. Avcıya kendisini bırakması için yalvarmaya başlamış.</p>
			<p class="govde-metin">Avcı, kuşun yalvarmalarına dayanamamış:</p>
			<p class="govde-metin">– Herhâlde bu yaşadıklarından iyi bir ders almışsındır. Bundan sonra sabırsızlık gösterme. Acele ile bir işe kalkışma. Yoksa canından olursun. Şimdi seni bırakıyorum, demiş.</p>
			<p class="govde-metin">Kuş, kendisini bırakan avcıya çok teşekkür etmiş. </p>
		</div>
	</body>
</html>