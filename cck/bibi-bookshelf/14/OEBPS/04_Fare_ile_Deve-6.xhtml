<html xmlns="http://www.w3.org/1999/xhtml">
	<head>
		<title>04_Fare_ile_Deve-6</title>
		<link href="css/04_Fare_ile_Deve.css" rel="stylesheet" type="text/css"/>
	</head>
	<body id="x04_Fare_ile_Deve" xml:lang="tr-TR">
		<div>
			<p class="BASLIK01" id="toc_marker-6">FARE İLE KURBAĞA</p>
			<div class="frame-4">
				<img alt="23.tif" class="frame-8" src="image/23_fmt.jpeg"/>
			</div>
			<p class="govde-metin"> </p>
			<p class="govde-metin">Fare ile kurbağa, bir derenin kıyısında tanışıp dost olmuşlar. İki dost, her gün derenin kıyısında buluşup sohbet ediyormuş. Güzel masallar, hikâyeler anlatıp eğleniyorlarmış. Bunun için sık sık görüşmeyi arzu ediyorlarmış.</p>
			<div class="frame-4">
				<img alt="24.tif" class="frame-3" src="image/24_fmt.jpeg"/>
			</div>
			<p class="govde-metin"> </p>
			<p class="govde-metin">Ancak kurbağa, suyun içinde; fare ise karada yaşıyormuş. Bu nedenle buluşmaları zor oluyormuş. </p>
			<p class="govde-metin">Fare, bir gün:</p>
			<p class="govde-metin">– Ey akıl kutusu kurbağa, seninle sohbet etmeye geliyorum. Sen o sırada suyun dibinde gezip tozuyorsun. Sana bir türlü ulaşamıyorum, suya dalmam da mümkün değil. Çünkü yaratılışımın gereği olarak karada yaşıyorum ve sana sesimi duyuramıyorum, demiş.</p>
			<p class="govde-metin">İki arkadaş, istedikleri zaman görüşebilmenin yollarını aramışlar. Buna bir çözüm yolu bulmaya çalışmışlar.</p>
			<p class="govde-metin">Sonunda uzun bir ip bulmuşlar. İpin uçlarını, bellerine bağlamışlar. Böylece kim görüşmeyi isterse hemen ipi çekip diğerine haber veriyormuş.</p>
			<p class="govde-metin">Fare, kurbağa ile görüşmek isterse ipi o çekiyormuş. Kurbağa, fare ile görüşmek isterse ipin diğer ucunu çekip isteğini belirtiyormuş.</p>
			<p class="govde-metin">Aradan günler, haftalar, aylar geçmiş. İki dost bu haberleşme sonucunda istedikleri zaman bir araya geliyormuş. Hem hasret gideriyorlar hem de kendi aralarında masal anlatıyorlarmış.</p>
			<p class="govde-metin">Bir gün fare, derenin kıyısında duruyormuş. O sırada gökyüzünde de bir karga süzülüyormuş. Karga, çevreye şöyle bir göz gezdirmiş. Keskin bakışlarıyla, derenin kıyısında duran fareyi fark etmiş. Hızla aşağıya doğru inmeye başlamış. Yere iner inmez, fareyi yakalamış. Yakaladığı gibi de havalanmış.</p>
			<p class="govde-metin">Karga, havada yükselirken, ipin diğer ucundaki kurbağa da sudan çıkıp havalanmış. Bu olayı görenler şaşırıp kalmışlar. Fakat onlar, olan bitenden habersiz bir şekilde:</p>
			<p class="govde-metin">– Karga nasıl bir düzen kurdu acaba? Suyun derinliklerinde bulunan kurbağayı yakalamak öyle kolay değil, demişler.</p>
			<p class="govde-metin">Karga, gökyüzünde biraz yükselmiş, bu sırada bir ırmağın üzerinden geçiyormuş. Bu mutlu haberi arkadaşlarına söylemek istemiş. Ağzını açınca kurbağa ile fareyi düşürmüş. İki dost, ırmağı boylamış. Kurbağa, hemen fareyi ırmağın kenarına çekmiş, suda boğulmasına engel olmuş. Bellerine bağlı ipi çözmüşler. Kurbağa, suyun derinliklerine inmiş, fare de çalılıkların arasına saklanmış. Kargaya yem olmaktan kurtulmuşlar.</p>
			<p class="govde-metin">Fare ile kurbağa, yine görüşüp sohbet etmişler. Ama bir daha bellerine ip bağlayıp kendilerini tehlikeye atmamışlar. </p>
			<p class="govde-metin"> </p>
			<p class="govde-metin"> </p>
			<div class="frame-4">
				<img alt="04_Fare_ile_Deve_KAPAK-a.jpg" class="frame-13" src="image/04_Fare_ile_Deve_KAPAK_fmt.jpeg"/>
			</div>
			<p class="govde-metin"> </p>
		</div>
	</body>
</html>