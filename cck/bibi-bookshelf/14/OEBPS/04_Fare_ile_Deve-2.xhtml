<html xmlns="http://www.w3.org/1999/xhtml">
	<head>
		<title>04_Fare_ile_Deve-2</title>
		<link href="css/04_Fare_ile_Deve.css" rel="stylesheet" type="text/css"/>
	</head>
	<body id="x04_Fare_ile_Deve" xml:lang="tr-TR">
		<div>
			<p class="BASLIK01" id="toc_marker-2">DALDAN DÜŞEN PAPAĞAN</p>
			<div class="frame-4">
				<img alt="08.tif" class="frame-6" src="image/08_fmt.jpeg"/>
			</div>
			<p class="govde-metin"> </p>
			<p class="govde-metin">Evvel zaman içinde zengin bir adam varmış. Bu adam, evinde güzel sesli, konuşkan bir papağan besliyormuş. Tüccar olan zengin adam, alışveriş yapmak için Hindistan’a gitmeye karar vermiş.</p>
			<p class="govde-metin">Tüccar, yola çıkmak için hazırlık yapmış. Ev halkıyla vedalaşmış, bir istekleri olup olmadığını sormuş. Herkes adamdan bir şeyler istemiş.</p>
			<p class="govde-metin">Tüccar:</p>
			<p class="govde-metin">– Ee, sevgili kuşum! Senin ne isteğin var, sana ne getireyim, demiş.</p>
			<p class="govde-metin">Papağan, bulunduğu kafesten kurtulmanın çarelerini arıyormuş. Gökyüzünde özgürce uçmanın hayalini kuruyormuş. Onun için kafes, bir hapishaneden farksızmış.</p>
			<p class="govde-metin">Papağan, boynunu bükmüş ve sahibine şöyle demiş:</p>
			<p class="govde-metin">– Biliyorum ki Hindistan’a gidiyorsun! Oradaki papağanları görünce durumumu onlara ayrıntılı olarak anlat. Onlara: “Sizin hasretinizi çeken bir papağanım var. Bizim evde, kafesin içinde hapis hayatı yaşıyor. Size selam gönderdi ve sizden yardım istedi. Yazık değil mi, ben gurbette acı çekiyorum. Siz ise yeşillikler arasında, gül bahçelerinde dolaşıyorsunuz. Dostların vefası böyle mi olur?” dediğimi söyle.</p>
			<p class="govde-metin">Tüccar:</p>
			<p class="govde-metin">– Tamam, sevgili papağanım! Senin dediklerini aynen ileteceğim, demiş.</p>
			<p class="govde-metin">Tüccar, Hindistan’a gitmek için yola çıkmış. Uzun ve yorucu bir yolculuktan sonra Hindistan sınırlarına ulaşmış. Sınırdan içeri girdikten sonra yolu bir ormandan geçiyormuş. O sırada, dallarda ötüşen birkaç papağan görmüş.</p>
			<div class="frame-4">
				<img alt="09.tif" class="frame-5" src="image/09_fmt.jpeg"/>
			</div>
			<p class="govde-metin"> </p>
			<p class="govde-metin">Zengin adam, papağanların bulunduğu ağacın altında durup dinlenmiş. Papağanlara seslenmiş. Evindeki papağanın selamını söylemiş. Papağanın iletmesini istediği sözleri birer birer, ağaçta bulunan papağanlara anlatmış. Onlar da tüccarın anlattıklarını can kulağı ile dinlemişler. Bu sırada papağanlardan biri, titremeye başlamış. Az sonra da “Pat!” diye yere düşmüş.</p>
			<div class="frame-4">
				<img alt="10.tif" class="frame-5" src="image/10_fmt.jpeg"/>
			</div>
			<p class="govde-metin"> </p>
			<p class="govde-metin">Tüccar, papağanın öldüğünü düşünerek çok üzülmüş:</p>
			<p class="govde-metin">– Papağana yazık oldu. Galiba, onun canına kıydım. Herhâlde, benim papağanım, onun akrabası olmalı. Zavallı papağan, akrabasının acısına dayanamadı. Keşke konuşmasaydım, papağanımın söylediklerini ona iletmeseydim, demiş. Tüccar, yaşadıklarından dolayı üzülmeye başlamış. Bu üzüntüyle Hindistan’a ulaşmış. Bir süre dinlenmiş. Alışveriş yaptıktan sonra dönüş hazırlıklarına başlamış. Herkese ayrı ayrı hediyeler almış. Bir süre sonra memleketine dönmek için yola çıkmış.</p>
			<p class="govde-metin"> O zaman yolculuklar at ve deve ile yapılıyormuş. Yolculuk, haftalarca sürüyormuş.</p>
			<p class="govde-metin">Tüccar, yine uzun süren bir yolculuktan sonra evine dönmüş. Getirdiği hediyeleri dağıtmış. Papağan, kendisine hediye verilmediği için üzülmüş:</p>
			<p class="govde-metin"> – Bana hediyen yok mu? Hindistan’da ne gördün, oradaki papağanlara ne söyledin? Bana selam göndermediler mi, diye sormuş.</p>
			<p class="govde-metin">Tüccar, gördüklerini anlatmak istememiş ama papağan çok ısrar etmiş. Bunun üzerine gördüklerini anlatmak zorunda kalmış:</p>
			<p class="govde-metin">– Gördüklerimi sana söyleyemem. Senin söylediklerini onlara ilettiğim için çok pişman oldum, demiş.</p>
			<p class="govde-metin">Papağan:</p>
			<p class="govde-metin">– Efendim, niçin pişmansınız? Üzüntünüzün sebebi nedir, lütfen söyleyin, demiş.</p>
			<div class="frame-4">
				<img alt="11.tif" class="frame-7" src="image/11_fmt.jpeg"/>
			</div>
			<p class="govde-metin"> </p>
			<p class="govde-metin">Tüccar, onun ısrarlarına dayanamamış. Gördüklerini anlatmaya başlamış:</p>
			<p class="govde-metin"> – Ne olacak, şikâyetlerini onlara ilettim. İçlerinden biri dayanamadı, titremeye başladı, sonra ağaçtan yere düştü. Ben de ona söylediklerimden dolayı çok pişman oldum ve üzüntü içinde kıvranmaya başladım. Ama bir kere olan olmuştu, demiş.</p>
			<p class="govde-metin">Papağan, bu sözleri işitince o da titremeye başlamış. Biraz sonra da kaskatı kesilmiş. Tüccar, papağanın durumunu görür görmez:</p>
			<p class="govde-metin">– Eyvah, ey güzel kuşum, sevimli papağanım! Sana ne oldu, diye üzülmeye başlamış. </p>
			<p class="govde-metin">Onu iyileştirmek için çare aramış. Sonunda papağanı kafesten dışarı çıkarmaya karar vermiş. </p>
			<p class="govde-metin">Tüccar, papağanı kafesten dışarı çıkarmış ve pencerenin önüne koymuş. O da birdenbire fırlamış, pencereden uçmuş. Evin önündeki ağaca konmuş. Tüccar, bu duruma çok şaşırmış. Hem sevinmiş hem üzülmüş. Papağanının iyileşmesine sevinmiş ama onu elinden kaçırdığı için üzülmüş:</p>
			<p class="govde-metin">– Sevgili papağanım, bu da ne demek oluyor? Az önce hastaydın, birden iyileştin ve uçup gittin. Gel, geri dön; beni üzme, demiş.</p>
			<p class="govde-metin">Papağan, bulunduğu yerden, tüccara cevap vermiş:</p>
			<p class="govde-metin">– Hindistan’da, ağaçtan düşen papağanı hatırlarsın. Papağan, o hareketiyle bana yol gösterdi. “Konuşmayı, neşeyi bırak. Çünkü sen, bu hâlinle kafesin içinde tutsaksın. Benim gibi hareket et ve kafesten kurtul, özgürlüğüne kavuş.” demek istedi. Gördüğün gibi ben de onun yaptığı gibi hareket ettim ve kafesten kurtuldum. Şu ana kadar bana yaptığınız iyilikler için size teşekkür ederim. Ama zor bir hayatı tercih etmiş bile olsam özgürlüğü isterim, demiş.</p>
			<p class="govde-metin">Papağan, bunları söyledikten sonra daldan dala atlayıp uçarak oradan uzaklaşmış. </p>
			<div class="frame-4">
				<img alt="12.tif" class="frame-5" src="image/12_fmt.jpeg"/>
			</div>
			<p class="govde-metin"> </p>
		</div>
	</body>
</html>