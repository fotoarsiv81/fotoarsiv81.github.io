<html xmlns="http://www.w3.org/1999/xhtml">
	<head>
		<title>16_Hacivat_ile_Karagoz-1</title>
		<link href="css/16_Hacivat_ile_Karagoz.css" rel="stylesheet" type="text/css"/>
	</head>
	<body id="x16_Hacivat_ile_Karagoz" xml:lang="tr-TR">
		<div>
			<p class="BASLIK01" id="toc_marker-1">A.1. BÖLÜM</p>
			<p class="govde-metin"> </p>
			<p class="Ara-BASLIK03-orta">1. HACİVAT VE KARAGÖZ KİMDİR?</p>
			<p class="govde-metin"> </p>
			<p class="govde-metin">Karagöz oyununun nasıl ortaya çıktığı konusunda çeşitli görüşler vardır. Bunlardan en yaygın olanı ise Bursa’da geçen olaydır. Bu olay, bir efsane şeklinde bizlere aktarılmaktadır.</p>
			<div class="Object-Style-1-copy frame-4">
				<img alt="karagoz-hacivat%20SF-05.tif" class="frame-3" src="image/karagoz-hacivat%20SF-05_fmt.jpeg"/>
			</div>
			<p class="govde-metin"> </p>
			<p class="govde-metin">Osmanlı Devleti’nin ikinci padişahı olan Sultan Orhan, Bursa’yı alır. Burada büyük bir cami yaptırmak ister. Çeşitli yerlerden ustalar gelir ve Ulucami’nin inşaatı başlar. İnşaatta Kambur Bâli Çelebi (Karagöz) demir işlerini yapar. Halil Hacı İvaz (Hacivat) ise caminin duvar ustası olarak çalışır. Hacivat, aynı zamanda caminin ustabaşısıdır.</p>
			<p class="govde-metin">Hacivat; okula gidip eğitim almış, alışverişten anlayan, bilgili  bir kişidir. Karagöz ise saf, temiz, mert, alaycı, zeki ve okumamış bir özelliğe sahiptir.</p>
			<div class="Object-Style-1-copy frame-4">
				<img alt="karagoz-hacivat%20SF-06.tif" class="frame-5" src="image/karagoz-hacivat%20SF-06_fmt.jpeg"/>
			</div>
			<p class="govde-metin"> </p>
			<p class="govde-metin">Hacivat ile Karagöz arasında eğlenceli konuşmalar başlar. Bu iki insan çok nüktelidir. Diğer ustalar ve işçiler de işi gücü bırakıp bu iki nükteli insanı seyreder. Bu nedenle caminin inşaatı yavaş ilerler ve aksar. Durumu öğrenen padişahın hiddetlendiği ve Hacivat ile Karagöz’ü cezalandırdığı söylenir.</p>
			<div class="Object-Style-1-copy frame-4">
				<img alt="karagoz-hacivat%20SF-07.tif" class="frame-5" src="image/karagoz-hacivat%20SF-07_fmt.jpeg"/>
			</div>
			<p class="govde-metin"> </p>
			<p class="govde-metin">Padişah, daha sonra bu duruma çok üzülür. Şeyh Küşteri isimli bir kişi, padişahı teselli etmek ister. Bunun için beyaz sarığını çıkarır, duvara gerip perde oluşturur. Perdenin arkasına ışık yakar. Ayağındaki çarıkları çıkarır, onlarla Hacivat ve Karagöz’ün şekillerini canlandırır. Onların eğlenceli konuşmalarını seslendirir. Karagöz ve Hacivat’ı, gölge oyunu olarak perdeye aktarır. Şeyh Küşteri, Karagöz oyununun kurucusu olarak kabul edilir.</p>
			<div class="Object-Style-1-copy frame-4">
				<img alt="karagoz-hacivat%20SF-08.tif" class="frame-6" src="image/karagoz-hacivat%20SF-08_fmt.jpeg"/>
			</div>
			<p class="govde-metin"> </p>
			<p class="Ara-BASLIK03-orta">2. KARAGÖZ OYUNUNUN ÖZELLİKLERİ</p>
			<p class="govde-metin"> </p>
			<p class="govde-metin">Karagöz oyunları, tiyatro ve sinemanın olmadığı devirlerde halkın eğlence ihtiyacını karşılamıştır. Oyunlar, güldürürken düşündürmeyi ve bazı problemlerin çözümüne yardımcı olmayı amaçlar. Özellikle devlet büyüklerinin önünde oynanan oyunlarda halkın dertleri dile getirilir. Devlet adamlarından, bu dertlerin giderilmesi istenir.</p>
			<p class="govde-metin">Karagöz, bir kukla çeşididir. Hem oyunun hem de iki baş kahramandan birinin adıdır. Bildiğiniz gibi diğer önemli kahraman, Hacivat’tır. Görüntülü iletişim araçlarının olmadığı zamanlarda Karagöz, insanları eğlendirmiştir. Karagöz perdesinde her olay hayalî olarak işlenebilir.</p>
			<div class="Object-Style-1-copy frame-4">
				<img alt="karagoz-hacivat%20SF-09.tif" class="frame-7" src="image/karagoz-hacivat%20SF-09_fmt.jpeg"/>
			</div>
			<p class="govde-metin"> </p>
			<p class="govde-metin">Karagöz, eski ramazanların ve sünnet düğünlerinin baş eğlencesidir. Artık günümüzde de, özellikle ramazan aylarında Karagöz oynatılıyor. Çocuklar, Karagöz oyununu zevkle seyrediyor.</p>
			<p class="govde-metin">Karagöz, bir sanatçı tarafından perdede canlandırılır ve seslendirilir. Ancak Karagöz ustasının yardımcıları olur. Karagöz şekilleri ve resimleri, daha çok deriden yapılır. Karton ve plastik levhalardan yapılanları da vardır.</p>
			<p class="govde-metin">Karagöz oyunu, müzik ve şiirle karışmıştır. Karagöz oynatan kişinin şiir bilmesi ve güzel şiir okuması önemlidir. Karagöz’de bol bol şarkı ve türkü vardır.</p>
			<div class="Object-Style-1-copy frame-4">
				<img alt="karagoz-hacivat%20SF-10.tif" class="frame-7" src="image/karagoz-hacivat%20SF-10_fmt.jpeg"/>
			</div>
			<p class="govde-metin"> </p>
			<p class="govde-metin">Karagöz oyunu dört bölümden oluşur:</p>
			<p class="govde-metin"> </p>
			<p class="Ara-BASLIK04-orta">1. Giriş (Mukaddime)</p>
			<p class="govde-metin">Boş olan perdeye göstermelik adı verilen görüntülerin yerleştirilmesi ile başlar. Göstermelikler, oyunla ilgili veya ilgisiz olabilir. Salıncak, kayık, sandalye, deve, çiçek, köşk kapısı vb. göstermelik olarak kullanılır. Göstermeliklerin konmasının amacı, seyircileri oyuna ısındırmaktır. Göstermelikler, “nareke” adı verilen düdüğün sesi eşliğinde kaldırılır. Daha sonra Hacivat, seyirciye göre sol taraftan gelir.</p>
			<p class="govde-metin">Karagöz oyununa,  Hacivat’ın perde şarkısını (gazelini) okumasıyla başlanır. Perde gazeli bitince Hacivat, kendisine bir arkadaş arar. “Yar bana bir eğlence.” diye bağırır. Bu sırada Karagöz gelir. Kavga ederler ve giderler. Giriş şiirleri (gazelleri) Karagöz’ün faydasını, güzelliğini anlatır.</p>
			<p class="govde-metin"> </p>
			<p class="Ara-BASLIK04-orta">2. Söyleşme (Muhavere)</p>
			<p class="govde-metin">Hacivat ile Karagöz’ün karşılıklı konuşmalarından oluşur. Bu bölüm, oyunun asıl konusundan bağımsızdır. Güldürmek, bu bölümün temel amacıdır. Karagöz, Hacivat’ın konuşmalarını yanlış anlar, böylece güldürücü sözler ortaya çıkar.</p>
			<p class="govde-metin"> </p>
			<p class="Ara-BASLIK04-orta">3. Konu (Fasıl) </p>
			<p class="govde-metin">Karagöz gösterilerinin asıl uzun bölümü, konunun işlendiği “fasıl” bölümüdür. Bu bölüm, daha çok şiir şeklinde söylenir. Karagöz, şiiri güldürücü bir biçime sokar.</p>
			<p class="govde-metin">Bu bölümde, Karagöz ve Hacivat’ın dışında başka birçok şahıs oyuna katılır.</p>
			<div class="Object-Style-1-copy frame-4">
				<img alt="karagoz-hacivat%20SF-12.tif" class="frame-8" src="image/karagoz-hacivat%20SF-12_fmt.jpeg"/>
			</div>
			<p class="govde-metin"> </p>
			<p class="Ara-BASLIK04-orta">4. Bitiş </p>
			<p class="govde-metin">Çok kısa bir bölümdür. Oyunun bitiş bölümünde önce Hacivat, sonra Karagöz gelir. Ağızlarından kaçan yakışıksız ve kaba sözler için özür dilerler.</p>
			<p class="govde-metin"> </p>
			<p class="Ara-BASLIK04-orta">Teknik</p>
			<p class="govde-metin">Hacivat ile Karagöz, bir araya gelince anlaşamayan fakat birbirlerinin ayrılıklarına da dayanamayan iki arkadaştır. Karagöz’ün sesi kalın, Hacivat’ınki ise incedir. Böylece dinleyenler ve seyredenler hangisinin konuştuğunu anlar. Karagöz, top sakallı; Hacivat ise sivri sakallıdır. Karagöz ve Hacivat’ın giydiği özel şapkaya “ışkırlak” adı verilir.</p>
			<p class="govde-metin">Perdeyi aydınlatmak için kullanılan ışık kaynağının adı “şem’a”dır. Perdedeki gösteriyi bir kişi yapar ve seslendirir. Konuyu doğaçlama olarak işler. Karagöz gösterilerinde kullanılan iki alet vardır. Bunlar def ve nârekedir. Defe “dayre” defi çalana da “dayrezen” denir. Nâreke ise bir karışlık kamıştan yapılan özel bir düdüktür.</p>
			<p class="govde-metin">Karagöz oyununu oynatan kişiye “hayalî” denir. Hayalî olan kişinin, değişik konuşmaları taklit etme ve çok iyi espri kabiliyetinin olması gerekir. Hayalînin yardımcısına ise “çırak” denir. Çıraklar daha sonra ustabaşı olur. Çırak, oyun içinde sırası gelen tasviri, hayalîye verir.</p>
			<p class="govde-metin">Sandıkkâr ise o gece oynatılacak olan oyunun tasvirlerini sandıktan çıkarır. Sopalarını takarak çırağa verir. Perdenin kurulmasına yardım eder. Yardak, oyunda geçen şarkı ve türküleri okur. Hamal ise Karagöz oyununun araç ve gereçlerini oyunun oynatılacağı yere götürür.</p>
			<p class="govde-metin">Karagöz oyunları, hem eğlendirici hem öğüt verici hem de ders vericidir.</p>
			<p class="govde-metin"> </p>
			<p class="govde-metin"> </p>
		</div>
	</body>
</html>