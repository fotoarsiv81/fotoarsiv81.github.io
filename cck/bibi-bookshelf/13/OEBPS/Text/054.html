<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.11" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p9">&nbsp;</p>

  <h2 class="h21"><a id="ncx1903"></a>Kral İsteyen Kurbağalar</h2>

  <p class="p9">Kurbağalar demokrasiden bıkmış;</p>

  <p class="p9">Bir vak vak, bir kıyamet,</p>

  <p class="p9">İllallah! Medet!</p>

  <p class="p9">Gökleri tutmuş bağrışmaları.</p>

  <p class="p9">Peki, demiş vakvak tanrı;</p>

  <p class="p9">Krallık yapıvermiş cumhuriyeti.</p>

  <p class="p9">Ağzı var dili yok, vurdumduymaz</p>

  <p class="p9">Bir kral inmiş göklerden.</p>

  <p class="p9">Ama öyle güm diye düşmüş ki mübarek, göle,</p>

  <p class="p9">Bizim çamurlugiller</p>

  <p class="p9">-Ki, bilirsiniz, bir hayli ödlek ve semelektirler-</p>

  <p class="p9">Cup diye atlayıp suya;</p>

  <p class="p9">Her biri girmiş bir deliğe.</p>

  <p class="p9">Bir kral kalmış ortada, bir de sazlar.</p>

  <p class="p9">Yaman bir dev geldi sanmış kurbağalar;</p>

  <p class="p9">Uzun zaman kimse çıkarıp başını</p>

  <p class="p9">Bakamamış kralının yüzüne.</p>

  <p class="p9">Oysaki korktukları şey bir kütükmüş sadece.</p>

  <p class="p9">Ama öyle ciddi, öyle heybetliymiş ki kütük,</p>

  <p class="p9">İlk çıkan kurbağa zor çıkmış yüze,</p>

  <p class="p9">Korkudan titreye titreye</p>

  <p class="p9">Yaklaşmış koca devletliye.</p>

  <p class="p9">Kurbağalar bakmış bir şey olmuyor yaklaşana;</p>

  <p class="p9">O zaman artık koşan koşana!</p>

  <p class="p9">Kralın dört bir yanı kurbağa dolmuş,</p>

  <p class="p9">Gelip omzuna oturanlar bile olmuş.</p>

  <p class="p9">Bu ne biçim kral?</p>

  <p class="p9">Vur, ağzından lokmasını al.</p>

  <p class="p9">&mdash; Yoo, demiş kurbağa milleti;</p>

  <p class="p9">Bu kadar sus pus kral olmaz.</p>

  <p class="p9">Başlamışlar yeniden dert yanmaya Vakvak Tanrı'ya:</p>

  <p class="p9">&mdash; Aman, ne olursun, demişler;</p>

  <p class="p9">Bir kral yolla ki bize ağzı burnu oynasın!</p>

  <p class="p9">&mdash; Peki, demiş tanrı Vakvak;</p>

  <p class="p9">Bir balıkçıl yollamış, her yanı oynak.</p>

  <p class="p9">Ağız dersen işlek mi işlek:</p>

  <p class="p9">Sağa bir gaga, sola bir gaga;</p>

  <p class="p9">Her gagada bir kurbağa;</p>

  <p class="p9">Ye babam ye!..</p>

  <p class="p9">Bizimkiler basmış gene yaygarayı,</p>

  <p class="p9">Bu sefer kızmış artık Vakvak Tanrı:</p>

  <p class="p9">&mdash; Sizin oyuncağınız mıyım ben? demiş;</p>

  <p class="p9">Demokrasi veririz, vak vak;</p>

  <p class="p9">Kral indiririz gökten,</p>

  <p class="p9">Uslu, akıllı, babacan,</p>

  <p class="p9">Gene vak vak.</p>

  <p class="p9">Kesin artık şamatayı,</p>

  <p class="p9">Bir yiyip bin şükredin yeni krala;</p>

  <p class="p9">Yoksa daha beteri gelir ha!</p>
</body>
</html>
