<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.11" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p9">&nbsp;</p>

  <h2 class="h21"><a id="ncx3034"></a>Geyikten Öcünü Alan At</h2>

  <p class="p9">Atlar bizlere kul olmadan önce,</p>

  <p class="p9">Başıboş yaşarlarmış, gönüllerince.</p>

  <p class="p9">İnsanoğlunun ot yediği zamanlarda</p>

  <p class="p9">At, eşek, katır matır</p>

  <p class="p9">Fink atarmış ormanlarda.</p>

  <p class="p9">Gem, eyer, dizgin, kolan</p>

  <p class="p9">Ne gezer o zaman?</p>

  <p class="p9">Ne savaşta, ne barışta,</p>

  <p class="p9">At düşmüş geyiğin ardına;</p>

  <p class="p9">Hem eskiden zenginler de azmış,</p>

  <p class="p9">Bugünkü gibi düğün dernek olmazmış.</p>

  <p class="p9">Uzatmayalım, o mutlu günlerde,</p>

  <p class="p9">Geyik ata bir kazık atmış,</p>

  <p class="p9">At düşmüş geyiğin peşine,</p>

  <p class="p9">Geyik rüzgâr gibi, tutamamış.</p>

  <p class="p9">At gelmiş insanoğluna başvurmuş:</p>

  <p class="p9">&mdash; Sen kurnazsın, demiş; yardım et bana.</p>

  <p class="p9">İnsanoğlu binmiş atın sırtına.</p>

  <p class="p9">Ağzına gem diye bir şey koyup</p>

  <p class="p9">Almış dizgini eline.</p>

  <p class="p9">Soluk aldırmamış ata</p>

  <p class="p9">Geyiği yakalayıp öldürünceye dek.</p>

  <p class="p9">At, elime sağlık diyerek</p>

  <p class="p9">Dönmek isteyince başıboş yurduna:</p>

  <p class="p9">&mdash; Bırakmam, demiş insan, sende iş var!</p>

  <p class="p9">Gel, bir ahır yapayım sana, içine gir.</p>

  <p class="p9">Bol bol ye, iç, yat.</p>

  <p class="p9">Tongaya basmış zavallı at.</p>

  <p class="p9">Hürriyet olmadıktan sonra</p>

  <p class="p9">Yemişsin, içmişsin neye yarar?</p>

  <p class="p9">At işi anlamış anlamasına,</p>

  <p class="p9">Ama o anlayıncaya kadar</p>

  <p class="p9">Ahırı, yuları çoktan hazırlanmış;</p>

  <p class="p9">Ölünceye dek kölelikten kurtulamamış;</p>

  <p class="p9">Geyikten öcünü almaz olaymış.</p>

  <p class="p9">Öç almanın keyfi büyük olsa da</p>

  <p class="p9">Değer mi bu keyfi tatmak</p>

  <p class="p9">Hürriyet pahasına?</p>

  <p class="p9">Ağzına gem vurulsun da bak,</p>

  <p class="p9">Kalır mı hiçbir şeyin tadı dünyada.</p>
</body>
</html>
