<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.11" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p9">&nbsp;</p>

  <h2 class="h21"><a id="ncx6511"></a>Tirsis'le Amarant</h2>

  <p class="p9">Mademoiselle de Sillery için</p>

  <p class="p9">Ezop'u bir yana bırakmış,</p>

  <p class="p9">Bocaccio'ya vermiştim kendimi.</p>

  <p class="p9">Ama Tanrıçanın biri</p>

  <p class="p9">Haber salıp Parnassos'tan</p>

  <p class="p9">Masal istedi benden.</p>

  <p class="p9">Sen gel de yazamam de</p>

  <p class="p9">Elin kalem tutarken.</p>

  <p class="p9">Tanrıça bu, atlatılmaz ki...</p>

  <p class="p9">Hele güzelliğiyle de</p>

  <p class="p9">İnsana dilediğini yaptıran</p>

  <p class="p9">Tanrıçalardan biriyse.</p>

  <p class="p9">Sizin anlayacağınız, Sillery istedi</p>

  <p class="p9">Bay kargayla kurt çelebiyi</p>

  <p class="p9">Kafiyeli konuşturmamı yeniden.</p>

  <p class="p9">Sillery dendi mi akan sular durur:</p>

  <p class="p9">Hemen herkes değer sofrasında</p>

  <p class="p9">Sillery'yi başköşeye oturtur.</p>

  <p class="p9">Sen de gel oturtma, elinden gelirse.</p>

  <p class="p9">Uzatmayalım, Sillery'ye göre</p>

  <p class="p9">Hikâyelerim pek anlaşılmıyormuş.</p>

  <p class="p9">Parlak zekâlı güzeller</p>

  <p class="p9">Her şeyi anlamak zorunda değiller.</p>

  <p class="p9">Öyle bir şey anlatalım ki</p>

  <p class="p9">Sözlüklere başvurmadan anlayıversin.</p>

  <p class="p9">Gelsin romanlardaki âşık çobanlar</p>

  <p class="p9">Kurtlarla koyunlar gibi konuşsunlar.</p>

  <p class="p9">Tirsis Çoban demiş ki bir gün</p>

  <p class="p9">Güzel çoban kızı Amarant'a:</p>

  <p class="p9">&mdash; Ah! Bu bendeki dert sizde de olsa!</p>

  <p class="p9">Bilsen ne tatlı bir bela bu, ne büyülü;</p>

  <p class="p9">Eşi, menendi bulunmaz bu dünyada.</p>

  <p class="p9">Bırakın bu dert sizi de sarsın;</p>

  <p class="p9">İnanın bana, korkmayın sakın.</p>

  <p class="p9">Hiç aldatır mıyım sizi ben, o ben ki</p>

  <p class="p9">Bir yüreğin duyabileceği en sıcak</p>

  <p class="p9">Duygularla dopdoluyum size karşı.</p>

  <p class="p9">Amarant sormuş hemen meraklanarak:</p>

  <p class="p9">&mdash; Peki, nasıl bir şey bu dert? Adı ne?</p>

  <p class="p9">&mdash; Aşk.</p>

  <p class="p9">&mdash; Adı güzel. Nesi güzel başka?</p>

  <p class="p9">Neler duyar insan bu derde tutulunca?</p>

  <p class="p9">&mdash; Öyle acılar duyar ki, kral keyifleri</p>

  <p class="p9">Tatsız, sıkıcı kalır yanında.</p>

  <p class="p9">Unutur her şeyi insan ve bir ormanda</p>

  <p class="p9">Tek başına gezer eğleşir;</p>

  <p class="p9">Eğilip baktığı sularda</p>

  <p class="p9">Kendi yüzünü göremez olur:</p>

  <p class="p9">Biricik insan yüzü, her yerde, her zaman</p>

  <p class="p9">Gözleri önüne gelir durur.</p>

  <p class="p9">Başka her şey silinir dünyadan.</p>

  <p class="p9">Bir köylü çobandır tek var olan!</p>

  <p class="p9">Uzaktan geldiğini görse,</p>

  <p class="p9">Değil sesini, adını bile duysa</p>

  <p class="p9">Yüzü kızarıverir insanın.</p>

  <p class="p9">Onu düşündükçe içini çekersin;</p>

  <p class="p9">Ah dersin, neden ah dediğini bilmeden.</p>

  <p class="p9">Görmeye can atarsın onu,</p>

  <p class="p9">Yine de korkarsın görmekten.</p>

  <p class="p9">Amarant hiç şaşmadan bu sözlere:</p>

  <p class="p9">&mdash; A! Bu derdi mi övüp duruyorsun bana?</p>

  <p class="p9">Bilmez miyim, tutulmuş gibiyim bu derde.</p>

  <p class="p9">Muradına erdiğini sanırken</p>

  <p class="p9">Tirsis Çoban kızı eklemiş:</p>

  <p class="p9">&mdash; Anlattığınız duyguların hepsi</p>

  <p class="p9">Klidamant için duyduklarımın tıpkısı.</p>

  <p class="p9">Kederinden, utancından</p>

  <p class="p9">Az kalsın ölecekmiş dertli çoban.</p>

  <p class="p9">Çoklarının başına gelir</p>

  <p class="p9">Çobanın başına gelen:</p>

  <p class="p9">İnsan kendi hesabına diller dökerken</p>

  <p class="p9">Başkasının ekmeğine yağ sürer.</p>
</body>
</html>
