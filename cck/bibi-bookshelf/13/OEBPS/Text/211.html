<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.11" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p9">&nbsp;</p>

  <h2 class="h21"><a id="ncx9025"></a>Çoban ve Kral</h2>

  <p class="p9">Hayatımızı bölüşen iki şeytan var;</p>

  <p class="p9">Aklın düşmanıdır bu şeytanlar.</p>

  <p class="p9">Ben onları yenen yürek görmedim;</p>

  <p class="p9">Kim bunlar, adları ne diye sorarsanız,</p>

  <p class="p9">Biri sevgidir derim,</p>

  <p class="p9">Öteki yükselme tutkusu.</p>

  <p class="p9">Bu ikincisinin daha geniştir yurdu:</p>

  <p class="p9">Sevgiyi de içine alır çünkü.</p>

  <p class="p9">Örnek gösterirdim buna da,</p>

  <p class="p9">Ama bugün anlatmak istediğim şey başka.</p>

  <p class="p9">Bir kral, sarayına bir çobanı getirmiş.</p>

  <p class="p9">Yaşadığımız günlerde değil</p>

  <p class="p9">Eski güzel zamanlarda olmuş bir şey bu.</p>

  <p class="p9">Bir kral büyük bir sürü görmüş kırlarında,</p>

  <p class="p9">İyi otlayan, semizlenen ve her yıl,</p>

  <p class="p9">Yurduna bir hayli gelir sağlayan,</p>

  <p class="p9">Çobanın akıllıca bakımı sayesinde.</p>

  <p class="p9">Kralın gözüne girmiş işini bilen bu çoban.</p>

  <p class="p9">&mdash; Sen, demiş, insan çobanı olmaya layıksın;</p>

  <p class="p9">Bırak koyunları, gel insanları yönet;</p>

  <p class="p9">Yurdumun başyargıcı yapıyorum seni.</p>

  <p class="p9">Bizim çoban bırakmış değneğini</p>

  <p class="p9">Almış adalet terazisini eline.</p>

  <p class="p9">Bu çobanın bütün gördüğü ömründe</p>

  <p class="p9">Bir keşiş, koyunlar, köpekler,</p>

  <p class="p9">Bir de kurtlarmış, hepsi o kadar.</p>

  <p class="p9">Ama sağduyusu varmış, daha ne olsun:</p>

  <p class="p9">Üst tarafı ardından gelmiş,</p>

  <p class="p9">Kısacası çoban iyi bir yargıç olmuş.</p>

  <p class="p9">Tek dostu keşiş bir koşu gelmiş yanına:</p>

  <p class="p9">&mdash; Aman, demiş, gerçek mi düş mü</p>

  <p class="p9">Bu gördüklerim benim?</p>

  <p class="p9">Sen kralın yanı başında,</p>

  <p class="p9">Sen büyükler arasında ha?</p>

  <p class="p9">Aman krallardan sakın,</p>

  <p class="p9">Kaypaktır sevgileri bunların;</p>

  <p class="p9">Aldatırlar insanı ve işin kötüsü</p>

  <p class="p9">Aldanışın pek pahalıya mal olur sana.</p>

  <p class="p9">Bilmezsin ne beladır bu tutulduğun büyü.</p>

  <p class="p9">Dostça söylüyorum sana, koru kendini.</p>

  <p class="p9">Çoban gülmüş, keşiş devam etmiş:</p>

  <p class="p9">&mdash; Bak şimdiden saray aklını bozmuş.</p>

  <p class="p9">Yılanı kamçı sanmış bir kör vardır hani,</p>

  <p class="p9">Ona benzetiyorum seni:</p>

  <p class="p9">Bu kör el yordamıyla dolaşırken</p>

  <p class="p9">Soğuktan uyuşmuş bir yılana dokunmuş;</p>

  <p class="p9">Kamçı sanıp almış zavallı,</p>

  <p class="p9">Kuşağından düşürüp yitirdiği</p>

  <p class="p9">Kendi kamçısı yerine.</p>

  <p class="p9">Tanrı'ya şükürler edip yürürken</p>

  <p class="p9">"Aman, nedir o elindeki?"</p>

  <p class="p9">Demiş yanından geçen biri;</p>

  <p class="p9">"At şu belalı hayvanı elinden:</p>

  <p class="p9">Yılan o, yılan!"</p>

  <p class="p9">"Hayır, kamçı," demiş kör.</p>

  <p class="p9">"Yılan diyorum sana; ne çıkarım olabilir</p>

  <p class="p9">Nefes tüketmekte; at şu musibeti."</p>

  <p class="p9">"Ne diye atayım? Benim kamçım eskimişti;</p>

  <p class="p9">Bu çok daha sağlam.</p>

  <p class="p9">Kıskandın mı yoksa?"</p>

  <p class="p9">Uzatmayalım, kör inanmamış,</p>

  <p class="p9">Az sonra da öbür dünyayı boylamış:</p>

  <p class="p9">Uyuşukluğu geçen yılan</p>

  <p class="p9">Sokuvermiş körü kolundan.</p>

  <p class="p9">Sana gelince, inan bana,</p>

  <p class="p9">Bundan beteri gelecek senin başına.</p>

  <p class="p9">&mdash; Ölümden beter ne olabilir? demiş çoban.</p>

  <p class="p9">&mdash; Ne iğrenç şeyler, görürsün, demiş keşiş.</p>

  <p class="p9">Dediği de çıkmış peygamber sözü gibi.</p>

  <p class="p9">Aşağılık türlü saray dolaplarıyla</p>

  <p class="p9">Kralda kuşku uyandırmışlar</p>

  <p class="p9">Yargıcın ahlakı ve değeri üstüne.</p>

  <p class="p9">Ne dedikodular, ne suçlamalar,</p>

  <p class="p9">Ceza verdiği adamları kışkırtmalar.</p>

  <p class="p9">Yargıç meğer ne mallara mülklere konmuş,</p>

  <p class="p9">Ne konaklar, köşkler donatmış!</p>

  <p class="p9">Kral görmek istemiş bu yaman zenginliği;</p>

  <p class="p9">Bakmış hiçbir şey yok görünürde,</p>

  <p class="p9">Yargıç hep o eski yargıç, yoksul, pejmürde:</p>

  <p class="p9">Bütün sultanlığı buymuş adamın.</p>

  <p class="p9">&mdash; Görünüşe aldanmayın, demişler;</p>

  <p class="p9">Kıymetli taşlara yatırdı parasını;</p>

  <p class="p9">Koca bir sandığı var dört bir yanı kilitli.</p>

  <p class="p9">Kendi eliyle açmış sandığı kral,</p>

  <p class="p9">Yüzsüz jurnalciler bakakalmış aval aval:</p>

  <p class="p9">Açılan sandıktan çıka çıka</p>

  <p class="p9">Çoban partalları çıkmış birkaç parça:</p>

  <p class="p9">Bir takke, bir gocuk, bir çanta, bir değnek.</p>

  <p class="p9">Bir de kaval olsa gerek.</p>

  <p class="p9">&mdash; Hazinelerim, eski dostlarım, demiş çoban;</p>

  <p class="p9">Yalan dolan, kıskançlık uğramaz semtimize.</p>

  <p class="p9">Kavuşup sarmaşalım yeniden;</p>

  <p class="p9">Çıkalım bu zengin saraylardan</p>

  <p class="p9">Bir rüyadan çıkar gibi.</p>

  <p class="p9">Kralım, bu taşkınlığımı hoş görün.</p>

  <p class="p9">Düşeceğimi bilmiyor değildim,</p>

  <p class="p9">Yükseklere çıkıverdiğim gün.</p>

  <p class="p9">Fazla hoşlanıp burdan, kalkıp gidemedim.</p>

  <p class="p9">Her insan gibi bende de</p>

  <p class="p9">Yükselme tutkusu vardı bir nebze.</p>
</body>
</html>
