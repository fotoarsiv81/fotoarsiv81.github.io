<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.11" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p9">&nbsp;</p>

  <h2 class="h21"><a id="ncx8211"></a>Hazineye İki İnsan</h2>

  <p class="p9">Adamın biri umudu kesmiş dünyadan</p>

  <p class="p9">Bıkmış kesesinde seyretmekten</p>

  <p class="p9">Cinlerin cirit oynamasını.</p>

  <p class="p9">İyisi mi, demiş asayım kendimi de</p>

  <p class="p9">Öcümü alayım bu züğürtlükten</p>

  <p class="p9">Nasıl olsa açlıktan ölecek zaten.</p>

  <p class="p9">Kimi insan sevmez ölümün adım adım</p>

  <p class="p9">Üstüne geldiğini görmeyi.</p>

  <p class="p9">Kesin kararını vermiş adam,</p>

  <p class="p9">Yıkık dökük bir kulübeymiş seçtiğin yer</p>

  <p class="p9">Bu dramı koymak için sahneye.</p>

  <p class="p9">Bir iple bir çivi götürmüş kulübeye</p>

  <p class="p9">İlmiği hazırlamak için bir duvarda.</p>

  <p class="p9">Öyle çürükmüş ki bu duvar</p>

  <p class="p9">Yarısı yıkılmış yere bir vuruşta</p>

  <p class="p9">İçindeki hazineyle beraber.</p>

  <p class="p9">Bizim ölüm yolcusu bırakıp ilmiği</p>

  <p class="p9">Altınları doldurmuş cebine saymadan</p>

  <p class="p9">Bundan çoğunu dileyemezmiş Tanrı'dan.</p>

  <p class="p9">Bizimki hoplaya zıplaya gidedursun,</p>

  <p class="p9">Hazinenin sahibi gelmiş, ne görsün:</p>

  <p class="p9">Yeller esiyor yerinde!</p>

  <p class="p9">Yoo, demiş, bunca altınım gider de</p>

  <p class="p9">Ben nasıl kalırım artık bu dünyada!</p>

  <p class="p9">Asmıyorsam kendimi hemen</p>

  <p class="p9">Buralarda bir ip yok da ondan.</p>

  <p class="p9">Bakmış ip hazır, ilmiğiyle hem de,</p>

  <p class="p9">Bir insan eksik yalnız içinde.</p>

  <p class="p9">Takıverip boynuna asmış kendini;</p>

  <p class="p9">Ölürken de tek avuntusu cimrinin</p>

  <p class="p9">İp parası vermemek olmuş.</p>

  <p class="p9">Böylece ilmik de, hazine de</p>

  <p class="p9">Kendilerine yaraşır adamı bulmuş.</p>

  <p class="p9">Dertli ölmeyen cimri yok gibidir;</p>

  <p class="p9">Parasından en az yararlanan kendisidir:</p>

  <p class="p9">Cimri toplar toplar,</p>

  <p class="p9">Ya hırsız, ya akraba yer,</p>

  <p class="p9">Ya da toprakta kalır.</p>

  <p class="p9">Bu masaldaysa yaman bir değiş tokuş</p>

  <p class="p9">Kader Tanrıça'nın oynadığı oyun.</p>

  <p class="p9">Cilveleridir bunlar onun; eğlenmeyi sever:</p>

  <p class="p9">En beklenmedik şeyler en çok hoşuna gider.</p>

  <p class="p9">Bu ele avuca sığmaz Tanrıçanın</p>

  <p class="p9">Şu yaptığı işe bakın:</p>

  <p class="p9">Kendini asan bir insan</p>

  <p class="p9">Görmek istemiş canı, keyif bu ya.</p>

  <p class="p9">Ama kim asmış kendini sonunda</p>

  <p class="p9">İlmiği hiç de kendine hazırlamayan.</p>
</body>
</html>
