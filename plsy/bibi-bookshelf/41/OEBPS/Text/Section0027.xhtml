<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>Derry</h2>

  <h2 id="sigil_toc_id_99">SON ARA</h2>

  <h3 id="sigil_toc_id_100" style="text-align: right;">4 HAZİRAN 1985</h3>

  <p>Bill yirmi dakika önce geldi ve bana bu defteri getirdi. Carol bunu kitaplıktaki masalardan birinin üzerinde bulmuş. Bill isteyince de ona vermiş. Aslında defteri Polis Müdürü Rademacher’in aldığını sanmıştım. Ama onun bu işe karışmayı istemediği anlaşılıyor.</p>

  <p>Bill’in kekemeliği yine geçmeye başlıyor. Ama zavallı şu son dört gün içinde dört yıl ihtiyarladı sanki. Bana Audra’yı yarın hastaneden taburcu edeceklerini söyledi. Karısını özel bir cankurtaranla Bangor Akıl Hastanesine götürecekmiş. Fizik olarak Audra iyi. Ama kafaca...</p>

  <p>Bill, “Elini tutup kaldırsam, öyle havada kalıyor,” dedi. “Elini tekrar birinin indirmesi gerekiyor. Refleksleri yok değil. Ama çok ağır. Karım katatonik, Mike.”</p>

  <p>“Aklıma bir şey geliyor,” diye cevap verdim. “Ben daha bir hafta burada kalacağım. Audra’yı Bangor yerine benim evime götürsene. Bu haftayı karının yanında geçir, Bill. Onunla konuş. Cevap vermezse vermesin.” “O-olur...” Bill gülümsedi. Ama gülümsemesi öyle acıydı ki, bir an gözlerimi ondan kaçırmak zorunda kaldım.</p>

  <p>“Sana kendi kendine işkence etmemeni öğütleyecek değilim, Bill. Bunu yapmaya hazır olmadığın belli. Ama lütfen şunu hatırla: Bütün olayları kaderin hazırladığını kabul ediyorsun. Buna Audra’nın rolü de dahil belki.” “O-o-ona nereye g-g-gideceğimi söylemeyecektim.”</p>

  <p>Bazen hiçbir şey söylememek daha doğrudur. Ben de öyle yaptım. Sonunda Bill, “Pekâlâ,” dedi. “Ciddiysen...”</p>

  <p>“Tabii ciddiyim...”</p>

  <p>Bill yaklaşarak elimi sıktı. “Teşekkür ederim, Mike.”</p>

  <p>“Koca Bill, lütfen.”</p>

  <p>Bill elimi bıraktı. “Richie bugün California’ya uçtu.”</p>

  <p>Başımı salladım. “Evet. Onunla mektuplaşacak mısın?”</p>

  <p>Bill, “B-belki,” dedi. “Hiç olmazsa bir süre. Ama...” Gözlerimin içine baktı. “Yine aynı şey olacak sanırım.”</p>

  <p>“Her şeyi unutacağımızı mı kastediyorsun?”</p>

  <p>“Evet. Hatta başladı bile. Henüz yalnızca önemsiz şeyleri unutuyoruz. Ayrıntıları. Sonra sıra önemli noktalara gelecek.”</p>

  <p>“Belki böylesi daha iyi.”</p>

  <p>“Belki...” Bill içini çekti. “Belki öyle.”</p>

  <p>“Ben nerede? Ya Beverly?”</p>

  <p>Bill hafifçe gülümsedi. “Ben, Beverly’ye kendisiyle birlikte Nebraska’ya gelmesini söyledi. Beverly de kabul etti. Bev’in Chicago’daki arkadaşının başına gelenleri biliyor musun?”</p>

  <p>Başımı salladım. Beverly bunu Ben’e anlatmıştı. Ben de hikâyeyi bir gün önce bana iletmişti.</p>

  <p>“Beverly bana bir hafta sonra Chicago’ya döneceğini söyledi. Polise kocasının ortadan kaybolduğunu bildirecekmiş.”</p>

  <p>“Zekice bir şey olur,” dedim. “Kimse Tom’u aşağıda bulamaz.” İçin için, “Eddie’yi de öyle,” diye ekledim.</p>

  <p>Bill mırıldandı. “Herhalde... Beverly, Chicago’ya döndüğü zaman Ben’in de onunla gideceğinden eminim. İşin garip yanı nedir, biliyor musun? Aslında Beverly, Tom’a ne olduğunu hatırlamıyor.”</p>

  <p>Şaşırarak yüzüne baktım.</p>

  <p>Bill, “Beverly olayı unuttu,” dedi. “Ya da unutmaya başladı. Ben de artık o küçük kapıyı gözümün önünde canlandıramıyorum. ‘O’nun inine açılan k-kapıyı.”</p>

  <p>“Polis eninde sonunda Tom Rogan’ın Derry’ye geldiğini öğrenecek,” diye hatırlattım. “Adamın izini kolaylıkla bulabilecekler. Uçak biletleri, kiralık arabalar...”</p>

  <p>Bill bir sigara yaktı. “Bundan pek de emin değilim. Belki de uçak bileti için peşin para vermiş, uydurma bir ad söylemiştir. Belki burada ucuz bir araba satın aldı ya da bir taşıt çaldı.”</p>

  <p>“Neden?”</p>

  <p>Bill, “Yapma, Mike,” dedi. “Tom’un ta buraya kadar Beverly’yi yalnızca dövmek için geldiğini sanmıyorsun herhalde?” Bir an onunla göz göze geldik. Sonunda Bill ayağa kalktı. “Evini verdiğin için teşekkür ederim, Mikey.” Sonra garip ama güzel bir şey yaptı. Eğilip beni yanağımdan öptü. “Tanrı seni korusun, Mike. Ben yine gelirim.”</p>

  <p>“Her şey düzelebilir, Bill,” diye mırıldandım. “Umudunu kaybetme. Her şey yoluna girebilir.”</p>

  <p>Bill gülümseyerek başını salladı ama galiba ikimizin kafasında da aynı söz vardı. Katatonik. ”</p>

  <h3 id="sigil_toc_id_101" style="text-align: right;">5 HAZİRAN / 1985</h3>

  <p>Ben’le Beverly vedalaşmaya geldiler. Birbirlerine bakarken gözlerinde beliren ifadeyi fark ettim. Nebraska’ya varana kadar sevişmeye başlayacaklarından eminim.</p>

  <p>Beverly bana sarıldı. “Çabucak iyileş artık.” Ağlamaya başladı.</p>

  <p>Ben de beni kucakladı ve belki dört defa, “Bana yazacaksın, değil mi?” diye sordu.</p>

  <p>Ona, “Tabii yazacağım,” dedim. Öyle de yapacağım. Hiç olmazsa bir süre için. Çünkü aynı şey benim başıma da geldi. Bazı şeyleri unutmaya başladım. Bu beni korkutuyor ama... rahatlatıyor da. Artık onların ‘O’nu gerçekten öldürdüklerine, felaketin yeniden başlamasına kadar birinin nöbet beklemek zorunda olmadığına iyice inanıyorum.</p>

  <h3 id="sigil_toc_id_102" style="text-align: right;">6 HAZİRAN / 1985</h3>

  <p>Derry gazetelerinde ilginç bir haber çıktı. Kente yatırım yapmayı planlayan birkaç milyarder bundan vazgeçmişler. Bence Derry uzun süre hortlak gibi yaşadıktan sonra artık ölüyor.</p>

  <p>Bill Denbrough’yu aradım. Audra’nın durumunda bir değişiklik olmamış. Bir saat kadar önce de Califomia’ya, Richie Tozier’e telefon ettim.</p>

  <p>Telefona kendisi çıktı. “Mikey? Nasılsın?” Sesinde dostluk ve memnunluk vardı. Ama biraz da şaşırmış gibiydi.</p>

  <p>“İyiyim, Richie,” dedim. “Durumum fena sayılmaz.”</p>

  <p>“Buna sevindim...” Richie bir an durdu. “Sana garip bir şey söyleyeyim mi, Mike?”</p>

  <p>“Tabii...” Ama onun ne söyleyeceğini biliyordum.</p>

  <p>“Şey... demin telefonu açtığım zaman...”</p>

  <p>“...bir an kim olduğumu hatırlayamadın.”</p>

  <p>“Tanrım! Öyle! Nasıl anladın?”</p>

  <p>“Çünkü biz de unutmaya başladık. Bu sefer hepiniz.”</p>

  <p>“Mikey, bundan emin misin?”</p>

  <p>Richie’ye, “Stan’in soyadı neydi?” diye sordum.</p>

  <p>Uzun bir sessizlik oldu. Sonra o mırıldandı. “Galiba Underwood’du. Ama bu Yahudi adı değil sanırım...”</p>

  <p>“Soyadı Uris’ti.”</p>

  <p>“Uris!” Richie’nin hem sarsıldığı, hem de rahatladığı anlaşılıyordu. “Tanrım! Ama sen yine de bu adı hatırladın, Mikey! Eskisi gibi.”</p>

  <p>“Hayır. Adres defterime baktım.”</p>

  <p>Yine uzun bir sessizlik oldu. “Gerçekten hatırlamadın mı?” “Gerçekten hatırlamadım.”</p>

  <p>Richie, “O halde bu sefer olay kesin bir sona vardı,” dedi. Sesinde çok belirgin bir rahatlık vardı.</p>

  <p>“Evet. Öyle sanıyorum.”</p>

  <p>Yine sessizlik oldu. Sonra Richie, “Bill’le güzel karısına selamlarımı söyle,” diye mırıldandı. Sesinde sahte bir neşe seziliyordu.</p>

  <p>“Söylerim, Richie.” Gözlerimi yumdum. Richie, “Bill’in karısının Derry’de olduğunu hatırlıyordu, ama adını unutmuştu.</p>

  <p>“Los Angeles’a yolun düşerse numaramı biliyorsun. Buluşur, gevezelik ederiz.”</p>

  <p>“Tabii.” Sıcak yaşlar gözlerimi yakıyordu. “Sen de buraya dönersen...”</p>

  <p>“Mikey?”</p>

  <p>“Efendim?”</p>

  <p>“Seni çok seviyorum, dostum.”</p>

  <p>“Ben de öyle, Richie.”</p>

  <h3 id="sigil_toc_id_103" style="text-align: right;">7 HAZİRAN / 1985</h3>

  <p>Polis Müdürü Andrew Rademacher öldü. Garip bir kaza sonucu hem de. Bence bu ölüm Derry’de olanlarla ilgili... O sona eren felaketle.</p>

  <p>Gazetenin yazdığına göre, Rademacher gece geç vakit bürodaki odasında çalışıyormuş. Birdenbire tavan çökmüş. Tavan arasında duran, demirden yapılmış, iki yüz kilo ağırlığındaki ‘serseri-iskemlesi’, başına düşerek onu ezmiş.</p>

  <p>Bill’le tekrar telefonda konuştum. Ona, “Eddie’nin derdi neydi?” diye sordum. “Migren mi, yoksa astım mı?”</p>

  <p>O hemen, “Astım,” diye cevap verdi. “İnhalatörü hatırlamıyor musun?”</p>

  <p>“Tabii hatırlıyorum.” Ama inhalatörü ancak Bill sözünü edince hatırlamıştım.</p>

  <p>“Mike?”</p>

  <p>“Efendim?”</p>

  <p>“Eddie’nin soyadı neydi?”</p>

  <p>Başucu masasında duran adres defterime göz attım ama elime almadım. “Pek hatırlamıyorum...”</p>

  <p>“Kerkor’a benzeyen bir addı.” Bill’in sesi kaygılı gibiydi. “Ama sen her şeyi yazdın, değil mi?”</p>

  <p>“Evet.”</p>

  <p>“Oh, neyse... Ama her şeyi böyle unutmak insanı korkutuyor, değil mi, Mike?”</p>

  <p>“Evet,” dedim. “Gerçekten de öyle.”</p>

  <h3 id="sigil_toc_id_104" style="text-align: right;">10 HAZİRAN / 1985</h3>

  <p>Bana yarın eve gidebileceğimi söylediler.</p>

  <p>Bill’i arayıp ona haber verdim. Doğru dürüst hatırlayabildiğim tek arkadaşım o. Galiba o da yalnızca beni hatırlayabiliyor. Belki de bunun nedeni, hâlâ Derry de olmamız.</p>

  <p>Bill, “Pekâlâ,” dedi. “Yarın biz buradan ayrılırız. Audra konusunda bir fikrim var. Onu deneyeceğim.”</p>

  <p>“Dikkatli ol.” Bill’in planını tahmin ettim. Son sihirde kaybolmadan bunu denemesi gerekiyordu. “Deneyinin sonucunu nasıl öğreneceğim, Bill?”</p>

  <p>O, “Merak etme, öğreneceksin, diyerek telefonu kapattı.</p>

  <p>Deneme nasıl sona ererse ersin, kalbim seninle Bill. Kalbim bütün arkadaşlarımla beraber. Birbirimizi unutsak bile, yine de arkadaşlığımızı rüyalarımızda hatırlayacağımıza inanıyorum.</p>

  <p>Günlüğüm sona ermek üzere. Derry’deki eski olayların, bu sayfaların dışında hiçbir önemi yok artık. Böylesi daha iyi. Yarın hastaneden çıktıktan sonra yepyeni bir hayata başlamayı düşünüyorum.</p>

  <p>Ama şunu bilmelisiniz, çocuklar, hepinizi de sevdim. Çok sevdim hem de!</p>
</body>
</html>
