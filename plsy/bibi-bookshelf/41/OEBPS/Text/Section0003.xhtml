<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>II</h2>

  <h2 id="sigil_toc_id_3">Festivalden Sonra (1984)</h2>

  <p>Adrian Mellon’un hıçkırarak ağlayan “sevgilisi” sonradan polise, “O şapkayı giymişti,” diye açıklayacaktı. “Çünkü onu ölümünden altı gün önce Bassely Lunaparkındaki nişan yerinden kazanmıştı. O şapkayla gururlanıyordu.”</p>

  <p>Adrian’ın sevgilisi Don Hagarty polislere, “O şapkayı giymişti,” diye bağırıyordu. “Çünkü bu leş gibi küçük kenti seviyordu.”</p>

  <p>Polis Memuru Harold Gardener, Hagarty’ye, “Haydi, haydi, bu sözlere hiç gerek yok,” dedi. Harold Gardener, Dave Gardener’ın oğullarından biriydi. Babası, George Denbrough’un kopuk kollu cesedini bulduğu gün, Harold Gardener beş yaşındaydı. Aradan hemen hemen yirmi yedi yıl geçmişti. Harold Gardener şimdi otuz iki yaşındaydı ve saçları dökülmeye başlamıştı. Harold, Don Hagarty’nin ıstırabının gerçek olduğunun farkındaydı, ama yine de onu ciddiye alamıyordu. Bu adam... tabii ona “adam” denilebilirse... dudak boyası sürmüş, daracık saten pantolon giymişti. Acı çekiyordu. Ya da çekmiyordu. Ama sonuçta eşcinseldi o. Ölmüş olan arkadaşı Adrian Mellon gibi. Harold’un iş arkadaşı Jeffrey Reeves, “Yine baştan alalım,” dedi. “İkiniz Falcon barından çıktınız ve kanala doğru saptınız. Sonra?”</p>

  <p>“Siz ahmaklara bunu kaç defa anlatacağım?” Hagarty hâlâ bağırıyordu. “Adrian’ı öldürdüler! Onu kanala ittiler. Bu ‘erkek’ kentinde, bu da sıradan bir gündü onlar için!” Don Hagarty ağlamaya başladı.</p>

  <p>Reeves sabırla tekrarladı. “Bir kere daha. Falcon’dan çıktınız. Sonra?”</p>

  <p>Koridorun dibindeki sorgulama odasında Derry’li iki polis, on yedi yaşındaki Steve Dubay’la konuşuyorlardı. Yukarıdaki büroda ise yine iki polis on sekizindeki John “Webby” Garton’u sorguya çekiyorlardı. Polis müdürünün beşinci kattaki odasında, Andrew Rademacher ve Savcı Yardımcısı Tom Boutillier, on beş yaşındaki Christopher Unwin’i soru yağmuruna tutmaktaydılar.</p>

  <p>Boutillier de Jeffrey Reeves gibi, “Başından başlayalım,” dedi. Unwin ağlayarak, “Onu öldürmek istemedik,” diye inledi. “Her şey o şapka yüzünden oldu. Webby’nin ilk sefer söylediklerinden sonra onun şapkayı yine de giymiş olmasına şaştık. Ve galiba onu korkutmak istedik.” Müdür Rademacher ekledi. “Söyledikleri yüzünden...”</p>

  <p>“Evet.”</p>

  <p>“Ayın on yedisinde, öğleden sonra, John ‘Webby’ Garton’a söyledikleri yüzünden.”</p>

  <p>“Evet. Webby’ye söyledikleri yüzünden. Yani John Garton’a.” Unwin tekrar ağlamaya başladı. “Ama başının derde girdiğini gördüğümüz zaman onu kurtarmaya çalıştık... Yani Stevie Dubay’la ben... Onu öldürmek istemedik.”</p>

  <p>Boutillier, “Haydi, Chris, haydi,” dedi. “Bırak bu yalanları. O küçük homoyu kanala attınız.”</p>

  <p>“Evet ama...”</p>

  <p>“Ve sonra üçünüz her şeyi itiraf etmek için buraya geldiniz. Müdür Rademacher’le ben bunu takdir ediyoruz. Öyle değil mi, Andy?”</p>

  <p>“Tabii! Ancak bir erkek yaptıklarını itiraf eder, Chris.”</p>

  <p>“Onun için şimdi yalan söyleyerek her şeyi berbat etme. Onun ve şorolo arkadaşının Falcon’dan çıktığını görür görmez Adrian’ı kanala atmaya karar verdiniz. Öyle değil mi?”</p>

  <p>Chris Unwin heyecanla itiraz etti. “Hayır!”</p>

  <p>Boutillier cebinden bir paket çıkardı. Bir sigara çekip dudaklarının arasına sıkıştırdı. Sonra paketi Unwin’e uzattı. “Sigara?”</p>

  <p>Unwin bir sigara aldı. Dudakları çok titrediği için, Boutillier çocuğun sigarasını zorlukla yakabildi.</p>

  <p>Rademacher, “Onun başındaki şapkayı gördüğünüz zaman ne oldu?” diye sordu.</p>

  <p>Unwin sigarasından derin bir nefes çekerek başını eğdi. Yağlı saçları gözlerine düştü. Çocuk sigara dumanlarını kara yağ lekeleriyle dolu burnundan çıkardı. Hemen hemen zor duyulacak kadar alçak bir sesle, “Evet...” diye mırıldandı.</p>

  <p>Boutillier öne doğru eğildi. Kahverengi gözleri pırıl pırıldı. Yüzünde vahşi bir ifade vardı ama sesi yumuşaktı. “Ne, Chris?”</p>

  <p>“‘Evet,’ dedim. Galiba. Onu kanala atmayı düşündük. Ama öldürmeyi değil.” Çocuk başını kaldırarak iki adama baktı. Yüzünde telaş ve endişe vardı. Bir gün önce akşam yedi buçukta iki arkadaşıyla Derry Kanal Festivalinin son gecesine katılmaya gittiklerinden beri hayatında korkunç değişiklikler olmuştu. Bunları hâlâ kavrayamıyordu. Urwin tekrarladı. “Onu öldürmek istemedik!... Köprünün altındaki o adam... Onun kim olduğunu hâlâ bilmiyorum...”</p>

  <p>Rademacher ilgisizce sordu. “Hangi adam?” Olayın bu bölümünü daha önce de dinlemişlerdi. İkisi de Unwin’in anlattıklarına inanmamışlardı. Cinayetle suçlanan bir insan er geç esrarlı bir yabancıdan söz ederdi.</p>

  <p>Unwin, “Palyaço kılığındaki adam,” diyerek titredi. “Balonlu yabancı.”</p>

  <p>John “Webby” Garton, “Yoruldum,” dedi. İki arkadaşı gibi o da Bruce Springsteen kılığındaydı. Ama şarkıcıyı taklit ettiğinin farkında değildi. Mavi tişörtünün kolları yırtılmış, böylece iri kasları ortaya çıkmıştı. Gür kumral saçları bir gözüne düşüyordu. Kollarında mavi dövmeler vardı. Bir çocuk tarafından yapılmışa benzeyen garip, esrarlı resimler. “Artık konuşmak istemiyorum.”</p>

  <p>Memur Paul Hughes, “Bize sadece salı günü öğleden sonra lunaparkta geçirdiğiniz saatleri anlat,” diye mırıldandı. Hughes yorulmuştu. Bu pis olay onu sarsmış ve üzmüştü.</p>

  <p>Webby, “Boş ver lunaparkı,” diye cevap verdi.</p>

  <p>“Sen Mellon’a ne dedin, o sana ne söyledi? Sadece bunları anlat.”</p>

  <p>“Ah, Tanrım.” Webby gözlerini devirdi.</p>

  <p>Hughes’in arkadaşı, “Haydi, Webby,” dedi.</p>

  <p>Webby Garton yine gözlerini devirerek hikâyesine tekrar başladı.</p>

  <p>İkisini ilk önce Gartin gördü. Mellon’la Hagarty’yi. Kollarını birbirlerinin beline dolamış, kırıta kırıta yürüyor, iki kız gibi kıkır kıkır gülüyorlardı. Hatta Webby önce onları kız sandı. Sonra Mellon’u tanıdı. Onu daha önce delikanlıya göstermişlerdi. Webby dikkatle bakarken Mellon, Hagarty’ye döndü. Çabucak öpüştüler.</p>

  <p>Webby tiksintiyle, “Şimdi kusacağım!” diye bağırdı.</p>

  <p>Chris Unwin’le Steve Dubay yanındaydılar. Webby, Mellon’u işaret ettiği zaman, Steve Dubay, “Öbür homonun adı Don sanırım,” dedi. “Geçen gün Derry Okulundan otostop yapan bir çocuğu arabasına almış. Ona sulanmaya kalkışmış.”</p>

  <p>Mellon’la Hagarty üç çocuğa doğru geliyorlardı. Webby Garton daha sonra Hughes’la Conley adlı polislere, “O gülünç, aşağılık şorolonun kafasına ‘Derry’i seviyorum’ yazılı bir şapka giymiş olması gururuma dokundu,” diyecekti. “Ben de bu kenttenim. Şapka pek gülünç bir şeydi. Kâğıttan yapılmış bir silindir şapka! Tepesine de koskocaman bir çiçek takılmıştı.”</p>

  <p>Mellon’la Hagarty, kolları birbirlerinin belinde, yanlarından geçerlerken Webby Garton, “Seni aşağılık şorolo!” diye haykırdı. “Sana o şapkayı yedirmeliyim.”</p>

  <p>Mellon, Garton’a dönerek cilveli cilveli gözlerini kırpıştırdı. “Hayatım, bir şey yemek istiyorsan, senin için şapkadan daha tatlısını bulurum.”</p>

  <p>Webby Garton o anda şorolonun yüzünde bazı değişiklikler yapmaya karar verdi. Kimse ona böyle laflar söylemezdi! Hiç kimse! Delikanlı Mellon’a doğru bir iki adım attı. Endişelenen Hagarty, Mellon’u çekmeye çalıştı. Ama o yerinden kımıldamadı. Gülümsüyordu.</p>

  <p>(Don Hagarty daha sonra polislere, “Ama Adrian böyle bir insandı,” diyerek kâğıt mendille gözlerini silecek ve yaldızlı farını bulaştıracaktı. “Kendisini korumasını bilmezdi. Her şeyin sonunda düzeleceğine inanan budalalardandı.”)</p>

  <p>Aslında Adrian Mellon kötü bir biçimde yaralanacaktı, ama biri Webby Garton’un dirseğine vurdu. Bir copla. Delikanlı döndü. Derry polisinden Frank Machen yanında duruyordu.</p>

  <p>Machen, Garton’a, “Aldırma, ahbap,” dedi. “Kendi işine bak ve bu küçük homoları da rahat bırak. Git eğlen!”</p>

  <p>Garton öfkeyle, “Onun bana ne dediğini duydun mu?” diye sordu. Şimdi Unwin’le Dubay da onun yanına gelmişlerdi. Bir mesele çıkacağını anladıkları için Garton’u lunaparkın diğer tarafına doğru götürmeye çalışıyorlardı. Garton silkelenerek onların elinden kurtuldu. Erkekliği hakarete uğramıştı. Bunun intikamını almalıydı.</p>

  <p>Machen cevap verdi. “Onun sana bir şey söylediğini sanmıyorum. Yanılmıyorsam önce sen onunla konuştun. Haydi, oğlum, yoluna git. Bunu sana tekrar söylemek istemiyorum.”</p>

  <p>“Benim o biçim olduğumu ima etti!”</p>

  <p>“Yani öyle olduğundan endişelenmeye mi başladın?” Machen sanki bu konu kendisini gerçekten ilgilendiriyormuş gibi bir tavır takınmıştı. Garton mosmor kesildi.</p>

  <p>O sırada Don Hagarty çaresizce Adrian Mellon’u olay yerinden uzaklaştırmaya çalışıyordu. Sonunda arkadaşı buna razı oldu.</p>

  <p>Omzunun üzerinden küstahça, “Hoşça kal, aşkım,” diye seslendi.</p>

  <p>Machen, “Kes sesini, homo!” dedi. “Buradan hemen git.”</p>

  <p>Garton, Mellon’a doğru atılacak oldu ama Machen onu yakaladı. “Seni içeri atabilirim, ahbap. Şu haline bakıyorum da... Galiba bu hiç de fena bir fikir değil.”</p>

  <p>Garton uzaklaşan çiftin arkasından böğürdü. “Seni bir daha sefer gördüğüm zaman canını yakacağım! Bu kentin senin gibi şorololara ihtiyacı yok!”</p>

  <p>Mellon dönmeden sol elinin parmaklarını oynattı. Tırnaklarını parlak bir kırmızıya boyamıştı. Büsbütün kırıtarak yürümeye başladı. Garton yine atılmaya çalıştı.</p>

  <p>Machen sakin sakin, “Bir şey daha söyler ya da bir hareket yaparsan, seni içeri tıkarım,” dedi. “Bana inan, oğlum. Çünkü sözlerimde çok ciddiyim.”</p>

  <p>Chris Unwin endişeyle mırıldandı. “Haydi, gel, Webby. Gevşe biraz.”</p>

  <p>Garton arkadaşlarına aldırmayarak Machen’e döndü. “Öyle insanlardan hoşlanıyor musun? Ha?”</p>

  <p>Machen, “Homolar konusunda tarafsızım,” diye açıkladı. “Ben huzur ve sükûn istiyorum. Sen bunu bozuyorsun, pizza suratlı! Şimdi benimle gelmek mi istiyorsun?”</p>

  <p>Steve Dubay usulca, “Haydi, gel, Webby,” dedi. “Gidip sosisli sandviç alalım.”</p>

  <p>Webby arkadaşlarıyla gitti. Abartmalı hareketlerle tişörtünü düzeltiyor, gözüne düşen saçlarını geriye itiyordu. Adrian Mellon’un ölümünden sonra, ertesi sabah ifade veren Machen şöyle diyecekti: “Garton’la arkadaşları uzaklaşırlarken delikanlının, ‘Onu bir daha gördüğüm zaman canını ciddi biçimde yakacağım,’ dediğini duydum.”</p>

  <p>Steve Dubay üçüncü defa, “Lütfen,” dedi. “Annemle konuşmalıyım. Onun üvey babamı yumuşatması gerekiyor. Yoksa eve döndüğüm zaman müthiş bir boks maçı olacak.”</p>

  <p>Polis Memuru Charles Averino, “Biraz sonra,” diye cevap verdi. Hem Averino, hem de iş arkadaşı Barney Morrison, Steve Dubay’ın o gece evine gidemeyeceğini biliyorlardı. Belki de pek çok gece gidemeyecekti. Çocuğun ne korkunç bir suç işlemiş olduğundan haberi yok gibiydi. Averino daha sonra Dubay’ın on altı yaşında okuldan ayrıldığını ve fazla zeki bir çocuk olmadığını öğrendiği zaman hiç şaşmayacaktı.</p>

  <p>Morrison çocuğa, “Mellon’un Falcon’dan çıktığını gördüğünüz zaman olanları anlat,” dedi.</p>

  <p>“Anlatmasam daha iyi!”</p>

  <p>“Neden?”</p>

  <p>“Belki de fazla bile konuştum.”</p>

  <p>Averino hatırlattı. “Buraya konuşmaya geldin. Öyle değil mi?” “Şey... Evet... Ama...”</p>

  <p>Morrison dostça bir tavırla, “Dinle,” diyerek Dubay’ın yanına oturdu. Ona bir sigara verdi. “Arkadaşımla benim homolardan hoşlandığımızı sanmıyorsun ya...”</p>

  <p>“Bilmiyorum...”</p>

  <p>“Bizde hötöröf hali var mı?”</p>

  <p>“Hayır ama...”</p>

  <p>Morrison ciddi ciddi ekledi. “Biz senin dostlarınız. Senin, Chris’in ve Webby’nin şu anda bütün dostlarınıza ihtiyacınız var. Bana inan. Çünkü yarın kentteki tüm yufka yürekliler cezalandırılmanız için avaz avaz bağırmaya başlayacaklar.”</p>

  <p>Steve Dubay biraz endişelenir gibi oldu. Averino bu kıllı bebeğin ufacık kafasından geçenleri hemen hemen okuyordu. Dubay yine üvey babasını düşünmekteydi. Averino, Derry’deki küçük homo grubundan hiç hoşlanmıyordu. Falcon ban kapatılsa çok hoşuna gidecekti. Ama Dubay’ı evine sevinçle götürebilir, üvey babası onu pataklarken çocuğun kollarını da memnunlukla tutardı. Averino homolardan hoşlanmazdı. Ama bu da onlara işkence edilmesine, öldürülmelerine razı olacağı anlamına gelmiyordu. Mellon vahşice hırpalanmıştı. Onu kanal köprüsünün altından çıkardıktan zaman gözleri dehşetle yuvalarından uğramıştı. Delikanlı arkadaşlarının neler yapmalarına yardım ettiğinin farkında bile değildi.</p>

  <p>Steve tekrarladı. “Ona zarar vermek istemedik.”</p>

  <p>Averino içtenlikle, “İşte onun için bizimle açık açık konuşmalısın,” dedi. “Gerçek ortaya çıkmalı. O zaman olayın önemli olmadığı da anlaşılır belki. Öyle değil mi, Barney?”</p>

  <p>Polis Morrison başını salladı. “Öyle ya. Öyle ya.”</p>

  <p>“İyi ya...” Steve ağır ağır konuşmaya başladı.</p>

  <p>Don Hagarty, Bangor’daki bir mühendislik bürosunda teknisyen olarak çalışıyor, Adrian Mellon ise dergilere yazı yazıyordu. Derry’ye kanal hakkında bir yazı hazırlamak için gelmiş, ama sonra Hagarty’yle tanışıp kentte kalmıştı.</p>

  <p>Hagarty, Harold Gardener’la Jeff Reeves’e, “Bu hayatımın en mutlu yazı olmuştu,” dedi. “Ama ihtiyatlı olmam gerekirdi. Tanrının benim gibilerin ayakları altına halıyı, ancak sonra hızla çekivermek için yaydığını bilmeliydim... Tek derdimiz Adrian’ın Derry’yi fazla sevmesiydi. Üzerinde ‘Derry Şahane Bir Yer’ yazılı tişörtler giyiyordu. Derry Lisesi öğrencilerinin giydikleri ceketlerden de bir tane bulmuştu. Sonra o şapka... Adrian şapkanın onun için ilham kaynağı olduğunu, kendisini canlandırdığını söylüyordu. Belki de bu sözleri doğruydu. Bir yıldan beri ilk defa sandığını açmış, üzerinde çalıştığı romanını çıkarmıştı.”</p>

  <p>Gardener, “Gerçekten romanının üzerinde çalışıyor muydu?” diye sordu. Aslında bu konu onu ilgilendirmiyordu, ama Hagarty’yi konuşturmaya çalışıyordu.</p>

  <p>“Evet... sayfalar birbirini kovalıyordu. Adrian, ‘Belki de bu pek kötü bir roman olur,’ diyordu. ‘Ama hiç olmazsa yarım kalmış olmayacak.’ Romanı ekimde, doğum gününe kadar bitireceğini düşünüyordu. Tabii aslında Derry’nin nasıl bir yer olduğunu bilmiyordu. Bildiğini sanıyordu. Ama burada Derry’nin gerçek kokusunu alacak kadar oturmamıştı. Bunu ona anlatmaya çalışıyordum ama beni dinlemiyordu.”</p>

  <p>Reeves sordu. “Derry nasıl bir yer, Don?”</p>

  <p>Don Hagarty, “Cinsel organından kurtlar çıkan ölü bir fahişe gibi,”</p>

  <p>dedi.</p>

  <p>İki polis sessiz bir hayretle ona baktılar.</p>

  <p>Hagarty, “Burası kötü bir yer,” diye ekledi. “Bir lağım. Yani siz ikiniz bunu bilmiyor musunuz? Doğduğunuz günden beri burada yaşıyorsunuz ve bunun farkında değilsiniz, öyle mi?”</p>

  <p>İki polis de cevap vermediler.</p>

  <p>Kısa bir sessizlikten sonra Hagarty konuşmasını sürdürdü. “Duvarlardaki yazılar kenttekilerin bizim gibiler hakkındaki fikirlerini açıklıyordu. ‘Ey sapık, bana organını göster, onu senin adına kesivereyim!’ ‘Bütün hötöröflerin gözlerine (Tanrı adına) çiviler çakın.’ Çoğunluğun homolar hakkında neler düşündüğünü biliyorum. Yeni yetişme çağındayken Dayton’da bir durakta dayak yedim. Portland’da bir büfenin önünde ayakkabılarımı tutuşturdular. Çok şey gördüm ben... Ama hiçbiri de buradaki gibi değildi. O yüzden Derry’den ayrılmak istedim. Sonunda Adrian, ‘Romanımı bitirinceye kadar bekleyelim, olur mu?’ dedi. ‘Lütfen! Ekimde gideriz. Daha fazla kalmayız. Hava burada iyi.’” Don Hagarty bir an durdu, sonra acı acı ekledi. “Aslında sudan korkması gerektiğinin farkında değildi.”</p>

  <p>Tom Boutiller ve Müdür Rademacher öne doğru eğildiler. İkisi de konuşmuyorlardı. Chris Unwin başını önüne eğmiş oturuyor, sanki zeminle konuşuyordu. İşte müdürle savcı yardımcısının duymak istedikleri noktaya gelmişti. Bu yüzden serserilerden en aşağı ikisi hapishaneyi boylayacaktı.</p>

  <p>Urwin, “Lunaparkta sıkıldım,” diyordu. “Çok şeyi yerinden sökmeye başlamışlardı bile. Bebeklere yakışacak eğlencelerden başka bir şey yoktu. Atlıkarınca filan. O yüzden oyun yerine gittik. Webby nişan alınan yeri gördü. Elli sent verdi. O şorolonun giydiğine benzeyen bir şapka vardı orada. Onu kazanmak için nişan aldı ama ıskaladı. Arka arkaya hem de. Iskaladıkça da öfkelendi. Steve... o her zaman, ‘Gevşe biraz gevşe biraz,’ der durur. Ama bu sefer o da sıkıntılıydı. Aldığı o hap yüzünden. Bunun ne tür bir hap olduğunu bilmiyorum. Kırmızı bir hap. Belki yasaktır da. Ama Steve, Webby’nin damarına basıp durdu. Sonunda Webby’nin onu yumruklayacağını sandım. Steve, ‘O hötöröfünki gibi bir şapka bile kazanamıyorsun,’ diyordu. ‘O şapkayı kazanamadığına göre hiçbir işe yaramazsın.’ Sonunda tezgâhın arkasındaki kadın, Webby’e bir hediye verdi. Oysa bizimki yine ıskalamıştı. Galiba kadın bizi başından atmak istiyordu. Bilmiyorum. Belki de öyle düşünmüyordu. Ama bana öyle geldi. Verdiği, o sarılı boru gibi şeylerdendi. Hani üflediğin zaman açılıp ve yellenme gibi bir ses çıkar. Benim de vardı ondan. Galiba onu bana yılbaşında ya da öyle bir bayramda vermişlerdi. O oyuncağa bayılırdım. Ama sonradan kaybettim. Hoş belki de okulun bahçesinde biri onu cebimden çaldı... Neyse... Sonra lunapark kapandı. Biz de dışarı çıktık. Steve hâlâ hötöröfünki gibi bir şapka kazanamadığı için Webby’nin damarına basıp duruyordu. Webby fazla konuşmuyordu. Ben bunun hiç de iyiye işaret olmadığını bilmiyordum. Durum kötüydü. Konuyu değiştirmem gerektiğinin farkındaydım ama aklıma bir şey gelmiyordu. Araba parkına vardığımız zaman Steve, ‘Nereye gitmek istiyorsunuz?’ diye sordu. ‘Eve mi?’ Webby, ‘Önce Falcon’un önünden geçelim,’ dedi. ‘Bakalım o şorolo oralarda mı?’”</p>

  <p>Boutiller’le Rademacher bakıştılar. Savcı yardımcısı işaret parmağını yanağına vurdu. Bu botlu çocuk farkında değildi ama şu onda “tahammüden cinayet”ten söz ediyordu.</p>

  <p>“Ben, ‘Olmaz,’ dedim. ‘Artık eve gitmem gerekiyor.’ Ama Webby, ‘Homoların barının önünden geçmekten korkuyor musun?’ diye bağırdı. ‘Ne münasebet! dedim. Steve ise hâlâ dalgadaydı. ‘Haydi gidip birkaç şoroloyu temizleyelim!’ diye bağırdı. ‘Birkaç şoroloyu temizleyelim! Birkaç şoroloyu temizleyelim...’”</p>

  <p>Zamanlama çok iyiydi. Bu yüzden de sonuç herkes için kötü oldu. Adrian Mellon’la Don Hagarty iki bira içtikten sonra Falcon barından çıktılar. Otobüs durağından geçtikten sonra el ele tutuştular. İkisinin de bunun üzerinde durdukları yoktu. Her zaman yaptıkları bir şeydi bu. Saat onu yirmi geçiyordu. Köşeye vardılar ve sola saptılar. “Öpüşme Köprüsü” oradan yedi yüz elli metre kadar ilerideydi. İki arkadaş, bunun kadar gösterişli olmayan Anayol Köprüsünden geçmeye karar vermişlerdi. Yaz olduğu için Kenduskeag çayı iyice alçalmıştı. Sular en fazla yüz yirmi santim kadardı. Beton sütunların arasından cansızca akıyordu.</p>

  <p>Araba hizalarına geldiği sırada iki arkadaş köprünün başındaydılar. Steve Dubay onların Falcon’dan çıktıklarını görmüş ve sevinçle iki arkadaşı işaret etmişti.</p>

  <p>,Webby Garton avaz avaz, “Önlerini kes!” diye haykırıyordu. “Önlerini kes!” İki adam bir sokak lambasının altından geçmişler ve delikanlı da onların el ele tutuşmuş olduklarını görmüştü. Bu durum fena halde öfkelendirmişti onu. Ama o kâğıt şapka kadar değil. “Kahretsin, önlerini kes, dedim!”</p>

  <p>Steve onun bu isteğini yerine getirdi.</p>

  <p>Chris Unwin ondan sonra olanlara katılmadığını iddia edecekti. Ama Don Hagarty’nin anlatacakları onunkinden farklı olacaktı.</p>

  <p>Garton daha araba durmadan dışarı fırladı. Diğer ikisi de onu çabucak izlediler. Konuşmalar oldu. Hoş olmayan konuşmalar. O gece Adrian kayıtsız davranmadı. Cilve de yapmadı. Başlarının fena halde dertte olduğunu anlamıştı.</p>

  <p>Garton, “O şapkayı bana ver,” dedi. “Ver, sapık!”</p>

  <p>“Şapkayı verirsem bizi rahat bırakır mısınız?” Adrian korkusundan hışırtılı hışırtılı soluyordu. Neredeyse ağlayacaktı. Dehşet dolu gözlerle bir Garton’a, bir Unwin’e, bir Dubay’a bakıyordu.</p>

  <p>“Sen onu ver bakalım.”</p>

  <p>Adrian şapkayı uzattı. Garton kot pantolonunun sol ön cebinden bir sustalı çıkardı ve şapkayı ikiye böldü. Parçalan kaba etine sürdü. Sonra da yere atarak üzerinde tepindi.</p>

  <p>Diğerleri ona bakarlarken Don Hagarty biraz geriledi. Gözleri etrafta polis arıyordu.</p>

  <p>Adrian Mellon, “Artık bizi rahat...” diye başladı. Aynı anda Garton yumruğunu onun yüzüne indirdi. Mellon gerileyerek bel hizasındaki parmaklığa dayanıp kaldı. Haykırarak ellerini ağzına bastırdı. Parmaklarının arasından kanlar akmaya başladı.</p>

  <p>Hagarty, “Adrian,” diye bağırarak koştu ama Dubay ona çelme taktı, Garton da midesine tekmeyi indirdi. Hagarty kaldırımda yola yuvarlandı. O sırada bir araba geçiyordu. Hagarty dizlerinin üzerinde doğrularak bağırdı. Ama araba yavaşlamadı. Sürücü dönüp ona bakmadı bile.</p>

  <p>Dubay, “Kes sesini, şorolo,” diye homurdanarak yüzünün yanına tekmeyle vurdu. Hagarty yan baygın yere yığıldı.</p>

  <p>Birkaç dakika sonra Chris Unwin’in sesini duydu. “Kaçmana bak, Homo. Yoksa arkadaşının başına geleceklerden sen de payını alırsın.”</p>

  <p>Hagarty yumruk seslerini ve sevgilisinin çığlıklarını işitiyordu. Adrian Mellon tuzağa düşmüş bir tavşan gibi bağırıyordu. Hagarty sürüne sürüne dörtyol ağzına ve otobüs durağının parlak ışıklarına doğru gitti. Sonra da durarak geriye baktı.</p>

  <p>Garton, Dubay ve Unwin kırk beş kilo ağırlığındaki ufak tefek Adrian Mellon’u birbirlerine itip duruyorlardı. Adamın vücudu gevşemişti. Bezden yapılmış bir bebekten farksızdı. Üç delikanlı Mellon’u yumrukluyor, tokatlıyor ve elbiselerini yırtıyorlardı. Adrian’ın saçları yüzüne düşmüştü, ağzından kanlar akıyordu. Garton’un parmaklarındaki kalın iki yüzük üst dudağını yarmış ve üç dişini kırmıştı.</p>

  <p>Don Hagarty haykırdı. “İmdat! İmdat! Onu öldürüyorlar! Yardım edin!”</p>

  <p>Ana caddedeki binalar kapkaranlıktı. Kimse yardıma gelmiyordu. Otobüs durağındakiler bile.</p>

  <p>“İmdat! İmdat! Onu öldürüyorlar! Lütfen yardım edin! Tanrı aşkına yardıma gelin!”</p>

  <p>Don Hagarty’nin solundan hafif bir fısıltı geldi. “İmdat...” Sonra biri kıkır kıkır güldü.</p>

  <p>Garton şimdi haykırıyordu. “Onu atalım! Köprünün yanından suya atalım!” Gülüyordu delikanlı. Zaten Adrian Mellon’u dövdükleri sırada üç delikanlı da gülüp durmuşlardı.</p>

  <p>Dubay kahkahalar arasında şarkı söyler gibi tekrarladı. “Onu suya atalım.”</p>

  <p>O hafif ses yine, “İmdat...” dedi. Ses ciddiydi ama sonra bunu yine o gülüş izledi. Sanki orada elinde olmadan gülen küçük bir çocuk vardı.</p>

  <p>Hagarty aşağıya baktı, palyaçoyu gördü. (Hagarty’nin hikâyesinin burasında Gardener ve Reeves onun anlattıklarını şüpheyle karşılamaya başlayacaklardı. Çünkü hikâyenin gerisi deli saçmasıydı! Ama Harold Gardener daha sonra bu sözleri hatırlayacaktı. Unwin adlı çocuğun da palyaçoyu gördüğünü... ya da gördüğünü söylediğini öğrendiği zaman da düşünmeye başlayacaktı. İş arkadaşı Reeves ise onun gibi kuşkulanmayacaktı. Ya da kuşkulandığını itiraf etmeye yanaşmayacaktı.)</p>

  <p>Palyaçonun kırmızı saçları vardı. Yüzünü beyaza boyamış, kırmızı kalın dudaklar yapmıştı. Gözleri tuhaftı. Gümüş gibi parlıyordu. Belki de lens takmıştı.</p>

  <p>Palyaço, “Yardıma ihtiyacın varsa, bir balon alabilirsin, Don,” dedi. Bir elinde tuttuğu balonları uzattı. “Onlar uçarlar. Yüzerler de. Zaten suda hepimiz de yüzüyoruz. Pek yakında arkadaşın da yüzecek.”</p>

  <p>Jeff Reeves gayet ifadesiz bir sesle, “Bu palyaço seni adınla mı çağırdı?” dedi. Kafasını eğmiş olan Don Hagarty’nin başı üzerinden. Harold Gardener’a bakarak göz kırptı.</p>

  <p>Hagarty başını kaldırmadan, “Evet,” diye mırıldandı. “Bu anlattıklarımın ne kadar garip olduğunun farkındayım.”</p>

  <p>Boutiller, “Sonra adamı suya attınız dernek?” dedi. “Köprüden attınız...”</p>

  <p>Unwin başını kaldırdı. “Ben değil!” Bir eliyle gözüne giren saçları geriye atarak heyecanla iki adama baktı. “Gerçekten bunu yapmak niyetinde olduklarını anladığım zaman Steve’i geri çekmeye çalıştım. Çünkü adam ağır biçimde yaralanabilirdi... Su, köprüden üç metre kadar aşağıdaydı.”</p>

  <p>Aslında köprü sudan yedi metre yukarıdaydı. Polis Müdürü Rademacher’in adamlarından biri bunu ölçmüştü bile.</p>

  <p>“Ama Steve çıldırmış gibiydi. İkisi de, ‘Atalım! Atalım!’ diye haykırıyorlardı. Sonra adamı kaldırdılar. Webby onu koltuklarının altından tutuyordu. Steve de pantolonundan. Ve... ve...”</p>

  <p>Hagarty üç gencin ne yaptıklarını gördüğü zaman tekrar hızla onlara doğru koştu. Avaz avaz, “Yapmayın! Yapmayın!” diye haykırıyordu.</p>

  <p>Chris Unwin, “Sen de suya atılmak mı istiyorsun?” diye fısıldadı. “Kaçmana bak, bebeğim.”</p>

  <p>Sonra Adrian Mellon’u köprüden suya attılar. Hagarty şakırtıyı duydu.</p>

  <p>Steve Dubay, “Haydi, buradan gidelim,” dedi. O ve Webby geri geri arabaya doğru gidiyorlardı.</p>

  <p>Chris Unwin parmaklığa giderek aşağıya baktı. Önce Don Hagarty’yi gördü. Adam dökülmüş çöplerin ve otların arasından sürünerek kanalın kıyısına doğru gidiyordu. Unwin sonra palyaçoyu fark etti. Palyaço, Adrian Mellon’u bir eliyle tutmuş, diğer tarafa doğru götürüyordu. Öteki elinde balonlar vardı. Adrian Mellon sırılsıklamdı. Boğulur gibi nefes alıyor ve inliyordu. Palyaço başını döndürdü ve Unwin’e bakarak güldü. Çocuk onun ışıltılı gri gözlerini ve dişlerini gördü. Pek iriydi bu dişler.</p>

  <p>“Gözleri gümüş gibi parlıyordu... Dişleri de sirkteki aslanınkiler gibiydi. Yani çok kocamandı. Sonra palyaço, Adrian Mellon’un kollarını kaldırıp başına dayadı...”</p>

  <p>“Sonra ne oldu? Chris?” Boutillier hikâyenin bu bölümünden sıkılmıştı. Zaten sekiz yaşından beri peri masalları içini sıkardı.</p>

  <p>Unwin, “Bilmiyorum...” diye mırıldandı. “Aynı anda Steve beni yakalayarak arabaya bindirdi. Ama... Galiba palyaço adamın kolunun altını ısırdı.” Başını kaldırarak kararsızca iki adama baktı. “Öyle sanıyorum. Onun kolunun altını ısırdı. Sanki onu yemek istiyordu. Kalbini yemek...”</p>

  <p>Don Hagarty’ye Chris Unwin’in hikâyesi anlatıldığı zaman genç adam, “Hayır,” dedi. “Palyaço, Adrian’ı diğer kıyıya sürüklemedi. Daha doğrusu ben bunu görmedim. Tabii o sırada tarafsız bir gözlemci değildim. Çıldırmak üzereydim. Palyaço karşı kıyının yakınında duruyordu. Üzerinden sular sızan Adrian’ı kucağına almıştı. Adrian sağ kolunu palyaçonun başının arkasına doğru uzatmıştı. Gerçekten de palyaço yüzünü Adrian’ın sağ koltukaltına gömmüştü. Ama ısırmıyor, gülümsüyordu... Sonra palyaço, Adrian’a sıkıca sarıldı ve ben arkadaşımın kaburgalarının kırıldığını işittim. Adrian bir çığlık attı. Palyaço o kıpkırmızı dudaklı ağzıyla, ‘Bizimle birlikte yüzmelisin, Don,’ dedi. Sonra da beyaz eldivenli eliyle köprünün altını işaret etti. Köprünün altında balonlar yüzüyordu. Bir iki düzine değil. Binlerce binlerce balon. Kırmızı, mavi, yeşil ve sarı balonlar. Bunların üzerine, ‘Derry’i Seviyorum’ yazılmıştı.”</p>

  <p>“Gerçekten pek çok balon varmış...” Reeves, Harold Gardener’a tekrar göz kırptı.</p>

  <p>Don Hagarty yine o acı sesle, “Bu anlattıklarımın ne kadar acayip olduğunun farkındayım,” diye tekrarladı.</p>

  <p>Gardener, “O balonları gördün mü?” diye sordu.</p>

  <p>Don Hagarty ellerini ağır ağır gözlerinin hizasına getirdi. “Şu anda parmaklarımı gördüğüm gibi. Açıkça. Binlerce balon vardı orada. Köprünün altı görünmüyordu bile. O kadar çok balon yığılmıştı oraya. Palyaço, Adrian’ı oraya götürdü. Arkadaşım boğuluyormuş gibi sesler çıkarıyordu. Peşinden gitmek istedim... Palyaço dönüp geriye baktı. Onun gözlerini gördüm. Ve o zaman kim olduğunu anladım.”</p>

  <p>“Kimmiş o, Don?” Harold Gardener’ın sesi çok yumuşaktı.</p>

  <p>Don Hagarty, “Derry’di o,” dedi. “Bu kent.”</p>

  <p>“Sonra ne yaptın?” Bu soruyu Reeves sormuştu.</p>

  <p>“Koşarak kaçtım, budala!” Hagarty hüngür hüngür ağlamaya başladı.</p>

  <p>Harold Gardener, Kasımın 13’üne kadar kimseye bir şey söylemedi. Ertesi gün John “Webby” Garton ve Steve Dubay, Adrian Mellon’u öldürmek suçuyla yargılanacaklardı. Sonra Gardener, Tom Boutillier’e gitti. Palyaçodan söz etmek istiyordu. Boutillier’in ise o konunun açılmasını hiç istemediği belliydi. Ama Gardener’a yol göstermediği takdirde onun budalaca bir şey yapacağını anladı ve palyaçodan söz etmeye razı oldu.</p>

  <p>“Orada palyaço filan yoktu, Harold. O gece karanlıkta dolaşan palyaçolar o üç çocuktu. Bunu sen de benim kadar biliyorsun.”</p>

  <p>“İki tanık var...”</p>

  <p>“Ah, o saçmalığı mı söylüyorsun? Unwin başının gerçekten belada olduğunu anlar anlamaz hemen, ‘O zavallı küçük homoyu biz öldürmedik, bunu bir yabancı yaptı,’ hikâyesine başladı. Hagarty ise isteri krizi geçiriyordu. Orada durmuş, o üç çocuğun arkadaşını öldürmelerini seyretmişti. Doğrusu uçan daireler gördüğünü iddia etseydi, buna bile hiç şaşmazdım.”</p>

  <p>Ama Boutillier aslında işin böyle olmadığını pekâlâ biliyordu. Gardener bunu adamın bakışlarından anlıyordu. Savcı yardımcısının bu kaçamağı sinirine dokundu.</p>

  <p>“Haydi, haydi,” dedi. “Burada birbiriyle ilgisi olmayan iki tanıktan söz ediyoruz. Bana masal anlatma.”</p>

  <p>“Ah, dernek saçma sapan şeylerden söz etmek istiyorsun? Yani sen köprünün altında bir palyaço vampir olduğuna mı inanıyorsun? Bundan daha saçma bir şey olamaz bence.”</p>

  <p>“Pek değil ama...”</p>

  <p>“Ya da Hagarty’nin orada üzerlerinde sevgilisinin şapkasındaki yazıdan olan binlerce binlerce balon gördüğüne! Bence bundan daha saçma bir şey de olamaz.”</p>

  <p>“Hayır, ama...”</p>

  <p>“O halde beni neden rahatsız ediyorsun?”</p>

  <p>Gardener kükredi. “Beni sorguya çekip durma! İkisi de palyaçoyu aynı biçimde tarif ettiler. İkisi de diğerinin neler anlattığını bilmiyordu.”</p>

  <p>Boutillier masasından kalkarak Gardener’a yaklaştı. Savcı yardımcısı polisten on iki santim kısaydı ama öfkesi Gardener’ın bir adım gerilemesine neden oldu.</p>

  <p>“Bu davayı kaybetmemizi mi istiyorsun, Harold?”</p>

  <p>“Hayır. Ne müna...”</p>

  <p>“O ayaklı çıbanların yakalarını kurtarmaları hoşuna mı gidecek?”</p>

  <p>“Hayır!”</p>

  <p>“Pekâlâ. Güzel. Madem temelde anlaşıyoruz şimdi sana ne düşündüğümü anlatacağım. Evet, herhalde o gece köprünün altında bir adam vardı. Hatta belki palyaço kılığındaydı da. Ama ben çok tanıkla karşılaştım. Onun için adamın başkalarının eskilerini giymiş olan yersiz yurtsuz bir serseri olduğunu tahmin ediyorum. Herhalde kıyıya inmiş yere düşen bir parayı arıyordu. Ya da birinin attığı yarım bir hamburgeri. Geri kalanı, gözlerinin onlara oynadığı bir oyun, Harold. Anlattıkları olacak gibi mi?”</p>

  <p>Harold, “Bilmem ki...” dedi. İnanmayı istiyordu ama iki tanığın tarifleri de birbirine öylesine uyuyordu ki.</p>

  <p>“Gerçek şu. Adam ister bir serseri olsun, ister bir palyaço, bu benim için önemli değil. İşe bu adamı karıştırdığımız takdirde o çocukların avukatları hemen harekete geçer. Saçlarını güzelce kestirmiş ve yeni elbiseler giymiş olan o serserileri göstererek, bu iki masum kuzucuğun homo Mellon’u şaka olsun diye köprüden suya atmaktan başka bir şey yapmadıklarını söyler. ‘Mellon, suya düştükten sonra da sağdı,’ der. Hagarty ve Unwin’in tanıklığıyla bu iddiasını da kanıtlar. Müvekkilleri cinayet işlememişlerdir! Ah, ne münasebet! Bu işi palyaço kılığında bir deli yapmıştır. Bu konuyu açtığın takdirde böyle olur. Bunu sen de biliyorsun.”</p>

  <p>“Ama Unwin bu hikâyeyi zaten anlatacak.”</p>

  <p>Boutillier, “Ama Hagarty anlatmayacak,” dedi. “Çünkü o durumu anlıyor. Hagarty desteklemediği takdirde Unwin’e kim inanır?”</p>

  <p>Harold Gardener kendisini bile şaşırtan bir acılıkla cevap verdi. “Ama biz varız! Gelgelelim herhalde biz de konuşmayacağız.”</p>

  <p>Boutillier ellerini havaya kaldırarak gürledi. “Bırak bu lafları artık! O iki serseri o adamı öldürdüler. Mellon’u sadece köprüden suya atmadılar. Webby Garton’un sustalısı vardı. Mellon’u yedi defa bıçakladı. Bıçağı bir defa adamın sol ciğerine, iki defa da hayalarına sapladı üstelik. Yaralan sustalının açtığı kesin. Mellon’un dört kaburgası kırılmıştı. Bunu da Dubay yaptı. Adama sarılıp onu iyice sıkarak. Mellon ısırılmıştı da. Kollarında, sol yanağında ve boynunda ısırıklar vardı. Bence bunu da Unwin’le Webby Garton yapmışlardır. Ama bir tek ısırık onların dişlerine biraz uyuyor, bu da mahkemece kabul edilecek kadar kesin değil. Ha, evet... Mellon’un sol koltuğundan iri bir et parçası koparılmış. Ama ne olmuş? Ser; serilerden birinin insanları ısırmaktan gerçekten hoşlandığı anlaşılıyor, o kadar. Bence bu da Garton’un işi. Ama bunu hiçbir zaman kanıtlayamayız. Mellon’un kulağının memesi de kopmuş.” Boutillier susarak öfkeden ateş saçan gözlerle Gardener’e baktı. “Bu palyaço hikâyesinden söz edersek, o serserilerin suçlu olduklarını hiçbir zaman kanıtlayamayız. İstediğin bu mu?”</p>

  <p>“Hayır. Sana söyledim ya!”</p>

  <p>Boutillier, “Mellon bir eşcinseldi,” dedi. “Ama kimseye zarar verdiği yoktu. Sonra o üç botlu serseri ortaya çıktı ve adamı öldürdü. Onları hapishaneye tıkacağım, dostum! Hapishanede biri onlara saldırırsa, ikisine de birer kart göndereceğim. Üzerinde, ‘Bu işi yapanın Aids’li olduğunu umarım,’ diye yazılı kartlar!”</p>

  <p>Gardener, çok ateşlisin, diye düşündü. Tabii iki yıl sonra seçimlere girdiğin zaman o serserileri mahkûm ettirmiş olmam da iyi bir puan sayılacak.</p>

  <p>Başka bir şey söylemeden oradan ayrıldı. Çünkü aslında o iki serserinin hapse atılmasını o da istiyordu.</p>

  <p>John Webber Garton teammüden adam öldürmekten suçlu bulundu ve yirmi yıla mahkûm oldu. Steven Bishoff Dubay ise on beş yıla. Christopher Philip Unwin reşit olmadığı için ayrı yargılandı. Altı ay ıslahevinde kalması uygun görüldü. Ama cezası tecil edildi.</p>

  <p>Bu satırları yazdığım sırada üçünün avukatları da kararları temyiz ettiler. Garton’la Dubay’i bugün Bessey Parkında kızları süzerken ya da nişan yerinde armağan kazanmaya çalışırken görebilirsiniz.</p>

  <p>Don Hagarty ve Chris Unwin kentten ayrıldılar.</p>

  <p>Garton ve Dubay’ın yargılanmaları sırasında kimse palyaçodan söz etmedi.</p>
</body>
</html>
