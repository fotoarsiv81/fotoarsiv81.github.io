<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>XIV</h2>

  <h2 id="sigil_toc_id_42">Albüm</h2>

  <p>İçki getiren bir tek Bill değildi. Beverly votkayla portakal suyu almıştı, Richie bira, Ben Hanscom likör, Mike de zaten memurların dinlenme odasındaki buzdolabına bira koymuştu. En son gelen Eddie'nin elindeki kesekâğıdında cinle erik suyu vardı.</p>

  <p>Beverly, “Ah, Eddie,” diye bağırdı. “Seni çok seviyorum,” Eddie şaşkınlık içinde başını kaldırdı. Ama gülümsüyordu. Kadın masada oturan diğer arkadaşlarına döndü. “Hepinizi de seviyorum. ”</p>

  <p>Bill, “B-b-biz de seni seviyoruz, Bev,” dedi.</p>

  <p>Ben başını salladı. “Evet, seni seviyoruz...” Birdenbire gözleri irileşti. “Hâlâ birbirimizi sevdiğimiz anlaşılıyor... Bunun ne kadar ender görülen bir şey olduğunu biliyor musunuz?”</p>

  <p>Bir sessizlik oldu. Sonra Mike, Richie'nin neden gözlük taktığını sordu. Aslında buna şaşmamıştı, o da başka.</p>

  <p>Richie, “Lenslerim gözlerimi yakmaya başladı,” dedi. “Onları çıkarmak zorunda kaldım... Neyse... Artık işimize bakalım mı?”</p>

  <p>Mike, Richie’ye, “Bir şeyler hatırlayabildin mi?” diye sordu.</p>

  <p>Richie başını salladı. “Bize kuştan söz ettiğini hatırladım... Bir de Duman Töreni.” Güldü. “Ne korkunç şeydi o! Kulübün içinde göz gözü görmüyordu... ”</p>

  <p>Bill, “O kulüp de yine Ben Hanscom’un mimari şaheserlerinden biriydi, ” diye gülümsedi.</p>

  <p>Beverly atıldı. “Kulübün yerini kazdığımız sırada bize babanın albümünü getirmiştin, Mike. ”</p>

  <p>“Ah, Tanrım!”Bill birdenbire yerinde dikleşti. “O resimler...”</p>

  <p>Richie sert bir sesle, “Georgie’nin odasındaki oyunun eşiydi,” dedi. “Ama o sefer fotoğrafların hareket ettiklerini hepimiz birden gördük. ”</p>

  <p>Ben, “O gümüş dolara ne olduğunu hatırladım, ” diye açıkladı.</p>

  <p>Diğerleri dönüp ona baktılar.</p>

  <p>Mimar ekledi. “Dolardan gümüş bir top yaptık, değil mi, Bill? Sen, ben ve Richie. ”</p>

  <p>Disk Jokey, “Evet, ” diye bağırdı. “Sonra kalkıp Neibolt Sokağına gittik. Hepimiz. ”</p>

  <p>Ben, yazara döndü. “Ve sen benim hayatımı kurtardın, Koca Bill. ” Yazar, yok canım, der gibi başını salladı. Bunu hatırlamıyordu. Ona bu işi Beverly yapmış gibi geliyordu.</p>

  <p>Mike, “Bir dakika, ” dedi. “Buzdolabından bira alacağım. ”</p>

  <p>Richie, “Benim biramdan içsene,” diye teklif etti.</p>

  <p>Mike, “Hanlon beyazların birasından içmez,”diye cevap verdi. “Hele seninkinden hiç içmez, Çöp Ağızlı.”</p>

  <p>Richie ciddi ciddi, “Yaşa, Mikey,” dedi. Diğerleri neşeyle gülerken zenci de birasını almaya gitti.</p>

  <p>Dinlenme odasının ışığını yaktı, küçük buzdolabını açtı ve korkunç bir şok geçirerek sarsıldı. Buzdolabından düzinelerle turuncu ve mavi balon dışarı uçtu. Mike sonra bunların arasında duran şeyi gördü. Bağırmak istedi ama başaramadı. ‘O’, dolaba, biralarının yanına bir armağan bırakmıştı.</p>

  <p>Mike elleriyle yüzünü örterek bir adım gerildi. Ellerini yavaşça indirdi. O şey hâlâ oradaydı. Stan Uris’in kesik kafası. Ama olgun bir erkeğin değil, on bir yaşındaki bir çocuğun başıydı bu. Ağzı sessiz bir çığlıkla açılmıştı. Dişleri gözükmüyordu, çünkü ağzına kuş tüyleri dolmuştu. Pek iri bir kuşun kahverengi tüyleri. Stan’in koparılmış boynundan akan kanlar buzdolabının alt rafında pıhtılaşmıştı.</p>

  <p>Mike yalnızca, “Ah... Ah...” diye inleyebildi. Sonra Stan gözlerini açtı. Pennywise’in gümüş gözleriydi bunlar. Stan konuşmak istiyormuş gibi dudaklarını oynattı. O gözler Mike’a doğru kaydı. “Size katılmayı düşündüm, Mike. Çünkü ben olmadan kazanamazsınız. Bunu biliyorsun, değil mi? Eğer ben tam olarak buraya gelseydim, belki kazanma şansınız olurdu. Ama bu baskıya dayanamadım. Ne dernek istediğimi anlıyorsun, değil mi? Siz altınız yalnız başınıza oturup eski günlerden söz edecek, sonra da öldürülecektiniz. Onun için sizi uyarmaya koştum. Vazgeçin. Anlıyor musun, Mikey? Anlıyor musun, eski dost? Anlıyor musun, pis zenci?”</p>

  <p>Mike, “Sen gerçek değilsin!” diye haykırdı ama sesi çıkmadı. Ve o kafa, zenciye göz kırptı.</p>

  <p>“Ben gerçeğim, Mikey. Ve ben neden söz ettiğimi de biliyorum. Altınız bir şey yapamazsınız. Kafanızı kullanırsanız, hemen bu gece Derry'den kaçarsınız. ” Kesik baş, buzdolabından yere düştü. Yerde yuvarlanarak ilerledi. Geride kan izleri bırakıyordu. Sonra hafif bir gürültü oldu ve kafa ortadan kayboldu. Ama balonlar hâlâ odada uçuşuyorlardı. Bunların üzerinde, “Derry'li zenciler kuşları severler,” yazılıydı.</p>

  <p>Richie içeriden seslendi. “Mikey! Orada öldün mü yoksa?”</p>

  <p>Zenci, “Buraya gelseniz daha iyi olur,”dedi. Arkadaşlarının salonda iskemlelerini iterek kalktıklarını duydu. Richie'nin, “Ah, Tanrım, yine ne oldu?” dediğini de.</p>

  <p>Sonra kulaklarında Richie'nin yıllar önce söylediği sözler yankılandı.</p>

  <p>Küçük Mike kavgadan birkaç gün sonra Çorak Yer’deki açıklığa gitmişti. Çocuklar onu görünce şaşırmamış, orayı nasıl bulduğunu sormamışlardı. Mike’ı sessizce aralarına kabul etmişlerdi. Ve Richie zenci bir dadı gibi bağırmıştı. “Hay, Allah layığını versin...”</p>

  <p>“O çocuk yine geldi. Bu Çorak Yer çok bozuldu, çok. Şu kıvırcık saçlıyı görüyor musun, Koca Bill?”</p>

  <p>Mike derin bir soluk alarak, “Bana yardım ettiğiniz için tekrar teşekküre geldim,” dedi. “O serseriler beni kötü yaralamak niyetindeydiler. Ama içinizden yaralananlar oldu. Onun için çok üzüldüm.”</p>

  <p>Bill elini salladı. “A-aldırma. O zorbalar yıllardan beri bize düşmanlar.”</p>

  <p>Mike yere çakılmış olan kazıklara ve bunların arasına gerilen sicimlere baktı. “Ne yapıyorsunuz?”</p>

  <p>Richie, “Ah, bu Saman Yığını’nın bu haftaki parlak fikri,” dedi. “Geçen hafta Çorak Yer’i su bastırmaya karar verdi. O fikri de fena değildi ama bu seferki bir harika! Yerin altına bir oda yapacağız.”</p>

  <p>Mike, “Anlayamadım,” dedi.</p>

  <p>Ben, “Çok basit,” diye cevap verdi. “Önce bir ağacın tepesine ev yapmayı düşündük. Aslında böyle bir şeyi yapmak kolay. Ama insan ağaçtan düştü mü kolunu kırar. Onun için şimdi yeri kazacağız, güzel bir oda yapacağız. Tabii bir de kapak.”</p>

  <p>Mike, “Bütün bunlar senin fikrin mi?” diye sordu. “Tanrım! Ne şahane!”</p>

  <p>Ben gülümsedi ama bir yandan da kıpkırmızı kesildi.</p>

  <p>Bill, Mike’a baktı. “Y-y-yardım etmek ister misin?”</p>

  <p>Mike, “Tabii,” dedi. “Çok eğlenceli olur.”</p>

  <p>Diğerleri birbirlerine baktılar. Mike, yedi kişiyiz, diye düşündü ve ürperdi.</p>

  <p>Bill ağır ağır konuşmaya başladı. “B-bizim bir kulübümüz var. 1-istersen sen de üye olabilirsin. Ama s-sırlarımızı saklaman şart.”</p>

  <p>Mike, “Kulüp odası gibi sırları mı?” dedi. Nedense iyice kaygılanmıştı.</p>

  <p>Richie atıldı. “Bizim başka bir sırrımız daha var. Koca Bill bu yaz yerin altına oda yapmaktan daha önemli işlerimiz olduğunu söylüyor.”</p>

  <p>Ben başını salladı, “Bill haklı.”</p>

  <p>Mike, “Beni fazla merakta bırakmayın,” diye bağırdı. “Ne söyleyecekseniz söyleyin!”</p>

  <p>Bill diğerlerine bakıyordu. “O-onun kulübe girmesini istemeyen var mı?”</p>

  <p>Öbür çocuklar ne bir şey söylediler, ne de ellerini kaldırdılar.</p>

  <p>Bill, “Mike’a her şeyi anlatmayı kim i-istiyor?” diye sordu. Yine sessizlik oldu.</p>

  <p>Sonunda Beverly içini çekerek Mike’a döndü. “O çocukları kimin öldürdüğünü biliyoruz. Ve o insan değil.”</p>

  <p>Mike’a teker teker başlarına gelenleri anlattılar. Buzda duran palyaçoyu, cüzzamlıyı, borudan gelen sesleri ve kanları, su deposundaki ölü çocukları, Kurt Adamı, Georgie’nin odasındaki fotoğrafı. En son Bill konuştu ve sözlerini, “O, kardeşimi öldürdü,” diye tamamladı. “Kaybedenler Kulübü o canavarı ortadan kaldırmak niyetinde.”</p>

  <p>Mike birdenbire, ‘Ben o palyaçoyu gördüm,” dedi.</p>

  <p>Stan’la Richie aynı anda bağırdılar. “Ne?”</p>

  <p>Mike yavaşça, “Dört Temmuz Bayramında,” diye açıkladı. Bir an durarak düşündü. “Ama onu tanıdım. Çünkü palyaçoyu ilk defa görmüyordum. Aynca... daha önce de kötü şeyler oldu. Sonra o... kuş...” Çocuk dudaklarını yaladı.</p>

  <p>Beverly sabırsızlandı. “Haydi, anlatsana.”</p>

  <p>Mike, “Bandoyla giderken palyaçoyu gördüm,” diye başladı. “Köşe başında durmuş, çocuklara balon dağıtıyordu. Ben’le Bill’in anlattıkları gibiydi. Gümüşümsü elbise, iri turuncu düğmeler. Beyaza boyalı surat, kıpkırmızı kalın dudaklar. Bilmiyorum dudak boyası mı sürmüştü, ama ağzı sanki kanlıymış gibi duruyordu. Onu görünce nedense korktum... Ben palyaçoya bakarken o döndü ve sanki kafamdan geçenleri okumuş gibi elini salladı. Biz yolumuza devam ettik. Anayola tırmandık. Ben palyaçoyu tekrar gördüm. Yine çocuklara balon veriyordu. Ama küçüklerden bazıları almak istemiyor, ağlıyorlardı. Palyaçonun o köşeye nasıl öyle çabucak geldiğini de anlayamadım... Sonra palyaço döndü, bana yine el salladı. Göz de kırptı... Sanki aramızda bir sır varmış gibi. Belki de onu tanıdığımı anlamıştı.”</p>

  <p>Bill, “S-sen onu tanıdın mı?” diye sordu.</p>

  <p>Mike, “Öyle sanıyorum,” dedi. “Ama bunu kesinlikle söylemeden önce bir şeye bakmam gerekiyor. Babamda eski resimler var. Koleksiyon yapıyor... Eğer yanılmadığımı anlarsam, size o resimleri de getiririm.” Bill, “B-başka?” dedi.</p>

  <p>Mike ağzını açtı, sonra da kapattı. Kararsız bir ifadeyle çocuklara baktı. “Deli olduğumu sanırsınız. Ya da yalan söylediğimi.”</p>

  <p>Bill, “S-sence biz deli miyiz?” diye sordu.</p>

  <p>Mike başını salladı. “Hayır.”</p>

  <p>Bill, “İyi ya,” dedi. “Biz de senin deli olduğunu düşünmeyiz...” Mike öksürdü. “Bir kuş gördüm. Birkaç ay önce. Bir kuş.”</p>

  <p>Stan merakla zenci çocuğa baktı. “Nasıl bir kuş?”</p>

  <p>Mike şimdi büsbütün isteksiz konuşuyordu. “Serçeye benziyordu. Ardıçkuşuna da. Göğsü turuncuydu.”</p>

  <p>Ben, “Bir kuş bu kadar önemli mi?” dedi. “Derry’de kuş çok.” Ama kaygılanmıştı.</p>

  <p>Mike derin bir soluk aldı. “Bu kuş bir karavandan daha büyüktü.” Şok geçirmiş olan çocuklara baktı. “Yemin ederim, doğru söylüyorum. Dev bir kuştu.” Sonra ağır ağır eski çelik fabrikasında başına gelenleri anlattı.</p>

  <p>O gün daha sonra Bill, Richie ve Ben kitaplığa gittiler. Çorak Yer’ den ayrılmadan önce Stan, “‘O’ her şey biliyor,” demişti. “Bir şeyler yapacaksak hemen harekete geçmeliyiz. Yoksa mahvoluruz.”</p>

  <p>Kitaplığın önüne geldikleri zaman Richie, Bill’e, “Ne yapmayı düşünüyorsun?” diye sordu.</p>

  <p>Bill fazla kekelememek için ağır ağır konuşarak, “1-insan bir kuştan kurtulmak için ne yapar?” dedi. “Onu vurur. Bir canavardan kurtulmak isterse ne yapar? Filmlere göre onu gümüş bir kurşunla vurur.”</p>

  <p>Ben’le Richie onu saygıyla dinlediler. Sonra Richie, “Gümüş kurşunu nasıl bulacağız, Koca Bill?” diye sordu.</p>

  <p>Ben, “Galiba kitaplığa bunu öğrenmek için geldik,” dedi.</p>

  <p>Richie başını salladı. ‘‘Yine babanın tabancasını kullanmayı mı düşünüyorsun?”</p>

  <p>Bill, “Evet,” dedi.</p>

  <p>Richie öğrenmek istedi. “Peki gümüşü nereden bulacağız?”</p>

  <p>Ben usulca, “O işi bana bırakın,” dedi.</p>

  <p>Richie ellerini açtı. “İyi ya... O işi Saman Yığın'na bırakalım. Sonra ne yapacağız? Neibolt Sokağına mı gideceğiz?”</p>

  <p>Bill, “E-e-evet,” diye homurdandı. “T-t-tekrar Neibolt Sokağındaki eve gideceğiz... O alçağın kafasını kopartmak için!”</p>

  <p>Aradan bir hafta geçti. Temmuzun ortaları yaklaşıyordu. Yer altındaki kulüp hemen hemen tamamlanmıştı.</p>

  <p>Richie birdenbire İrlandalı polis sesiyle, “Vay vay vay,” diye bağırdı. “Yine o kara çocuk geldi.”</p>

  <p>Mike’ın kolunun altında babasının albümü vardı. Çocuk çevresine şaşkınlık içinde bakarak, “İşinizi iyi biliyorsunuz,” dedi.</p>

  <p>Ben başını salladı. “Tabii ya...”</p>

  <p>Bill, Mike’ın kolunun altındaki albümü işaret etti. “N-nedir o?”</p>

  <p>Mike, “Babamın albümü,” diye açıkladı. “Derry’le ilgili eski fotoğrafları, elle çizilmiş resimleri, gazetede çıkan yazılan falan topluyor. Size birkaç gün önce o palyaçoyu tanıdığımı söylemiştim. Yanılmamışım. Onun resimlerini buldum...”</p>

  <p>Bill’le Richie birbirlerine baktılar.</p>

  <p>Mike, “Ne oldu?” diye sordu. “Aklına kardeşinin odasında olanlar mı geldi?”</p>

  <p>Bill yalnızca, “Evet,” dedi.</p>

  <p>Hepsi yere oturdular. Mike albümü dizlerinin üzerine koyarak, “Babamın söylediğine göre bu resimlerden bazıları yüz yıllık,” diye başladı. “Tarihi olaylarla ilgili şeyler bunlar. Fotoğraflarda ‘O’ da var.” Albümü açtı.</p>

  <p>Bill telaşla bağırdı. “‘S-sakın resimlere elini sürme.’” Hepsi de irkildiler. Bill, Georgie’nin albümüne bakarken kesilen elini yumruk yapmıştı.</p>

  <p>Mike, “Dikkatli davranırım,” diyerek ilk sayfayı açtı. “Zaten babam hepsinin üzerine plastik geçiriyor.” İşaret etti. “Bu resmin tarihi yok. Ama babam bunun bin yedi yüzlerin başında yapılmış olduğunu düşünüyor.”</p>

  <p>Resim tahta kalıpla basılmıştı. Büyük bir kartpostal boyundaydı. Bill resme bakarak, işte, diye düşündü. ‘O’nu görüyorum. Gerçekten görüyorum. İşte düşmanımın suratı bu.</p>

  <p>Kanal olmasaydı kimse bu küçük yerin Derry olduğuna inanmazdı. Etrafta birkaç ev vardı. Garip bir adam, çamurlu bir sokakta durmuş, iri lobutları havaya atıyordu. Birkaç çocuk onu seyrediyorlardı. Adam neşeyle gülüyordu. Kafası kabaktı. Yalnızca iki saç tutamı, boynuz gibi kulaklarının üzerinden yükseliyordu. Bill palyaçoyu tanımakta zorluk çekmedi. Çocuk kendi kendine, “İki yüz yıl önce...” dedi. Delice bir dehşet, öfke ve heyecanla sarsıldı.</p>

  <p>Ondan sonraki bazı resimlerde de vardı palyaço. 1956’da, Lincoln Başkanlığa seçilmeden dört yıl önce yapılmış bir karikatürde. 1891’de, bir gazetede çıkmış olan resimde. 1933 yılında çekilmiş bir fotoğrafta Japonların teslim olduğunu açıklayan yazıyı süsleyen resimde.</p>

  <p>Mike, “Bu 1945’de çekilmiş,” diye açıkladı. Fotoğraf zafer nedeniyle yapılan geçit töreninde çekilmişti.</p>

  <p>Birdenbire resimdeki şekiller canlandılar sanki.</p>

  <p>Bill, “B-b-bakın,” dedi. “H-hepiniz bakın.”</p>

  <p>Beverly dehşetle, “Tanrım...” diye fısıldadı.</p>

  <p>Richie, “Bu ‘O’ işte!” diye haykırarak Bill’in sırtına vurdu. “Bu...</p>

  <p>O...”</p>

  <p>Ben, “Hişş...” dedi. Neredeyse ağlayacaktı. “Dinleyin...”</p>

  <p>O ani sessizlikte hepsi de bandonun çaldığı marşı, halkın alkışlarını duydular. Bando sanki onlara doğru geliyordu. Palyaço da kaldırımda dans ediyordu. Ama onu yalnızca çocuklar görüyor, korkuyla geriliyorlardı.</p>

  <p>Beverly birdenbire bağırdı. Çünkü palyaço şimdi fotoğrafta onlara doğru geliyordu. Kanlı gibi duran ağzını açıp kapıyor, gülüyordu. Sonunda yüzünü Will Hanlon’un albüm sayfası üzerine geçirdiği plastiğe dayadı. “Hepinizi de öldürürüm!” diye haykırdı. “Beni engellemeye kalkarsanız hepinizi de gebertirim. Teker teker çıldırtır, öyle öldürürüm. Ben Kurt Adamım!” Bir an gerçekten de Kurt Adama döndü. Bağırmasını sürdürürken biçimden biçime girdi. “Beni engelleyemezsiniz, ben cüzzamlıyım! Ben mumyayım! Ben o ölmüş çocuklarım!”</p>

  <p>Stan, “Hayır!” diye haykırdı, albümü kaptığı gibi hızla kapattı. “Hayır, hayır, hayır!” Gözlerinden çıldırmak üzere oldukları okunan arkadaşlarına baktı. “Hayır!”</p>

  <p>Bill birdenbire, bütün bunlar, diye düşündü. ‘O’nun bizden korktuğunu gösteriyor. Belki de ‘O’ uzun hayatı boyunca ilk defa korkuyor... Hâlâ beraberiz. ‘O’ bizi engelleyemiyor. ‘O’nu yine de öldürebiliriz. Tabii cesur davranabilirsek...</p>
</body>
</html>
