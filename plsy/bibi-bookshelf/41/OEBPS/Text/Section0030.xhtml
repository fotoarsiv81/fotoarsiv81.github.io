<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>IX</h2>

  <h2 id="sigil_toc_id_19">Temizleme</h2>

  <p>29 Mayıs 1985’de uçak New York Eyaletinin üzerinden uçarken Beverly Rogan gülmeye başladı. Diğer yolcuların çıldırdığını sanmamaları için ellerini ağzına bastırdı ama yine de kendine fazla haklın olamadı...</p>

  <p>O günlerde ne kadar gülerdik, diye düşündü. Karanlıkların içinde beliren bir ışık gibiydi bu düşünce. “Her zaman korkardık ama yine de gülerdik. Elimizde değildi...”</p>

  <p>Beverly birdenbire Tom Rogan’ın sesini duydu. “Seni öldüreceğim, dişi köpek!” Ürperdi. O Tom için bir dişi köpekti. Önemli bir defileden önce hata yaparak Beverly 'den azar işiten dikişçi kızlar için de öyle. Ve Tom’dan çok önce babası için de. “Seni dişi köpek!”</p>

  <p>Beverly gözlerini yumdu.</p>

  <p>Kocasının evinden kaçtıktan sonra bir taksiye binerek en samimi arkadaşı olan yazar Kay McCall’a gitmişti. Yolda eski olayları kendisini korkutan bir berraklıkla hatırlamaya başlamıştı. Sanki biri büyük bir buldozerle bir mezarlığı kazmaya başlamış gibi. Şimdi kadının aklına yıllardan beri düşünmediği isimler geliyordu. Ben Hanscom, Richie Tozier, Henry Bowers, Eddie Kaspbrak... Bill Denbrough... Özellikle Bill... Küçüklere özgü açık sözlülükle, “Kekeme Bill” diye çağırdıkları çocuk... Beverly her zaman onun pek uzun boylu ve kusursuz olduğunu düşünmüştü. (Tabii ağzını açıncaya kadar.)</p>

  <p>İsimler... Yerler... Olaylar...</p>

  <p>Beverly vücuduna kâh müthiş bir sıcaklık yayılır, kâh buz gibi olurken, musluğun deliğinden yükselen sesleri de hatırladı. Bağırmıştı. O yüzden de babası yumruğunu indirmişti. Babası... Tom... Beverly’nin gözleri dolmaya başladı.</p>

  <p>Kay, Beverly’yi karşılamış, eve sokarak banyoya götürmüştü. Beverly duş yaptıktan sonra Kay ayağındaki kesiğe tendürdiyot sürmüş, flaster yapıştırmıştı. Beverly için kahve yapmış ve fincana bol bol konyak da koymuştu.</p>

  <p>Sonra da, “Pekâlâ,” demişti. “Ne oldu? Polis mi çağıracağız? Yoksa çabucak boşanman için seni Reno’ya mı yollayacağız?”</p>

  <p>Beverly mırıldanmıştı. “Sana fazla bir şey anlatamayacağım. Çünkü bu deli saçması. Aslında suç bendeydi...”</p>

  <p>“Böyle söyleme!” Kay’in yanakları kızarmıştı. Kahverengi gözlerinde öfkeli bir pırıltı vardı. “Seninle kaç yıllık arkadaşız? Dokuz mu, on mu? Eğer bir kere daha, ‘Suç bendeydi,’ dersen, kusarım! Bugün suç sende değildi! Daha önce de. Ondan önce de. Dostlarının çoğu Tom’un sonunda bütün kemiklerini kıracağını ya da seni öldüreceğini düşünüyorlardı. Bunun farkında değil miydin?”</p>

  <p>Beverly irileşmiş gözlerle arkadaşına bakmaktaydı.</p>

  <p>“Yine de suçlu sayılırsın. O adamın yanında kaldığın, her şeye boyun eğdiğin için. Ama neyse evden kaçtın artık. Şimdi yansı kopmuş tırnakların, yarılmış ayağın ve omzundaki kayış izlerinle karşımda oturup suçun kendinde olduğunu söyleme!”</p>

  <p>Bev, “Tom bana kayışla vurmadı,” dedi. Bu yalanı artık alışmış olduğu için söylüyordu. Yüzünün kızarmasına neden olan o derin utanca da alışmıştı.</p>

  <p>“Tom’la ilgini kestiysen, artık yalan söylemen de gerekmez!” Kay dostça bir sevgiyle Beverly’ye baktı. Kadının gözleri doldu. Kay ekledi “Sen kimi kandırdığını sanıyordun? Siyah gözlükler, yüksek yakalı, uzun kollu bluzlar! Belki bir iki müşterini kandırdın. Ama arkadaşlarını kandıramazdın, Bev. Seni seven dostlarını!”</p>

  <p>Beverly hıçkırmaya başladı. Uzun uzun ağladı. Daha sonra, Kaybolanları anlattı. “Doğduğum kentten, Derry’den eski bir arkadaşım telefon etti. Maine eyaletinden. Bana uzun yıllar önce ettiğim bir yemini hatırlattı. ‘Sözünü tutmanın zamanı geldi,’ dedi. ‘Gelecek misin?’ Tabii. ‘Geleceğim,’ diye cevap verdim. İşte o zaman Tom’la olanlar oldu.”</p>

  <p>Kay, “Arkadaşına hangi konuda söz verdin?” diye sordu.</p>

  <p>Beverly başını salladı. “Bunu sana söyleyemem. Çok isterdim ama...”</p>

  <p>Kay bir an düşündü. “Pekâlâ. Maine’den döndükten sonra Tom konusunda ne yapacaksın?”</p>

  <p>Beverly gitgide, Derry’den hiçbir zaman geri dönemeyeceğine inanmaya başlıyordu. Ama sadece, “Buna birlikte karar veririz,” dedi. “Şu anı Tom’un beni bulamayacağını umarım.”</p>

  <p>Kay zeki bir tavırla ona baktı. “Tom’un seni Derry’ye gitmekten vazgeçirmesinden korkuyorsun, değil mi?”</p>

  <p>Beverly nehirde duran yedi çocuğu hatırladı. Sonra Stan’i ve elindeki cam parçasını. “Hayır. Tom, bu sefer beni caydıramaz. Ama beni yaralayabilir. Dün gece onun ne halde olduğunu görmedin, Kay.”</p>

  <p>Kay’in kaşları çatıldı. “Onu başka günlerde yeteri kadar gördüm. İnsan kılığında bir hayvan! Bazen içimden kırbacı kapmak ve onu iyice dövmek geliyor!”</p>

  <p>Beverly çabucak, “Sakın ona yaklaşayım deme!” diye bağırdı. “O tehlikeli bir insan, Kay! Bana inan. Tom... tıpkı...” Az kalsın, babama benziyor, diyecekti. Onun yerine, “...Bir yabaniye dönmüştü,” diye mırıldandı.</p>

  <p>Kay, “Pekâlâ, hayatım,” dedi. “Endişelenme. Tom’a gözükmem. Sen verdiğin sözü tutmaya git. O arada biraz da Tom konusunu nasıl halledeceğini düşün.”</p>

  <p>Beverly, “Düşünürüm,” dedi. Ama bu yalandı. Düşünmesi gereken başka pek çok şey vardı. O yaz ne olmuştu? On bir yaşındayken? Lavabonun deliğinden çıkan sesleri düşünmeliydi bir kere. Sonra gördüğü o şeyi. Öyle korkunçtu ki, kafası hâlâ ayrıntıları hatırlamasına izin vermiyordu...</p>

  <p>Beverly şimdi uçağın penceresinden bakıyor ve, Tom çok kötüydü, diye düşünüyordu. Yine de Derry’de beni bekleyen iblisin yanında bu pek sönük kalır... Fakat hiç olmazsa Bill Denbrough’yu göreceğim... Bir zamanlar on bir yaşındaki Beverly Marsh’ın Bill Denbrough’ya âşık olduğunu hatırlıyordu. Bir de üzerinde güzel şiir bulunan bir kartı... Galiba onu kimin yolladığını da biliyordu... Yoksa Bill miydi?</p>

  <p>Beverly birdenbire o korkunç gecenin olaylarını hatırladı. Richie’le Ben’in onu sinemaya götürdükleri gece. Kız geceliğini giyip banyoya gitmişti. Yüzünü yıkamak için lavaboya eğildiğinde...</p>

  <p>Lavabonun deliğinden bir ses yükseldi. “Bana yardım et...” Beverly şaşırarak geriledi. Sonra aklını başına toplamak istiyormuş gibi kafasını salladı. Yeniden lavaboya doğru eğilerek dikkatle deliğe baktı. Banyo dört odalı apartman katının arka tarafındaydı. Beverly televizyonda bir kovboy filminin oynadığını kulağına kadar gelen hafif seslerden anlıyordu.</p>

  <p>“Bana yardım et.”</p>

  <p>Beverly inledi. Duyduğu gerçek bir sesti. Sandığı gibi borulardan gelen o garip gürültülerden değildi.</p>

  <p>“Bana yardım et, Beverly.”</p>

  <p>Kızın vücudu kâh buz gibi oluyor, kâh alev alev yanıyordu. Yine eğilerek fısıltıyı andıran bir sesle, “Hey?” dedi. “Orada biri mi var?” Delikten yükselen ses, yeni konuşmaya başlayan pek küçük bir çocuğun sesini andırıyordu. Tüyleri diken diken olan Beverly tekrarladı. “Orada biri mi var?”</p>

  <p>Ona cevap veren olmadı. Ama şimdi delikten etrafa pek pis bir koku yayılıyordu. Sonra Beverly yine o sesi duydu. “Hepimiz de seninle tanışmayı istiyoruz. Beverly.”</p>

  <p>Kızın elleri ağzına gitti, gözleri dehşetle büyüdü. Ona bir an deliğin dibinde bir şey kımıldamış gibi gelmişti. Telaşla etrafına bakındı. Banyonun kapısını sıkıca kapatmıştı. Yine sesini alçaltarak lavabonun deliğine doğru seslendi. “Sen kimsin?”</p>

  <p>O ses, “Mathew Clements,” diye fısıldadı. “Palyaço beni buraya, boruların içine indirdi. Ve ben öldüm. Yakında gelip seni de alacak, Beverly. Ben Hanscom’u, Bill Denbrough’yu ve Eddie’yi de...”</p>

  <p>Beverly ellerini yanaklarına bastırdı. Gözleri irileşti, irileşti, vücudu buz kesildi. Şimdi ses yaşlıydı. Ama iğrenç bir neşe vardı titreşiminde. “Burada arkadaşlarınla birlikte yüzeceksin, Beverly. Hepimiz de yüzüyoruz burada. Bill’e Georgie’nin selamını söyle. ‘Bill’i özlüyorum ama onu yakında göreceğim,’ dediğini de. Georgie’yi bir gece dolabın içinde bulacak. Gözlerine piyano telleri saplanmış durumda. Bill’e söyle...” Ses arka arkaya hıçkırdı ve birdenbire delikten etrafa kanlar fışkırdı.</p>

  <p>O ses boğulurcasına, çabuk çabuk konuşuyordu şimdi. Ve konuşurken de değişiyordu. Küçük bir çocuk sesi... Sonra yeni yetişen bir kızınki... Beverly’nin tanıdığı bir öğrencinin, Veronica Grogan’ın sesi. Ama Veronica ölmüştü. Onun cesedini kanalizasyon kanallarından birinde bulmuşlardı.</p>

  <p>“Ben Matthew’yum... Ben Betty’im... Ben Veronica’yım... Burada, aşağıdayız. Palyaçoyla beraberiz... ve yaratığın ve mumyanın ve Kurt Adamın yanındayız... ve Beverly, sen de aramızdasın... Yüzüyor, değişiyoruz...” Delikten yine kanlar fışkırdı. Damlalar lavaboya, aynaya ve zevksiz bir kâğıtla kaplı duvarlara sıçradı. Beverly birdenbire tiz bir çığlık attı. Geri geri giderek lavabodan uzaklaştı. Kapıyı açıp dışarı fırladı. Telaşla oturma odasına koştu. Babası da o sırada ayağa kalkıyordu.</p>

  <p>Adam kaşlarını çatarak, “Nen var senin?” diye sordu. Bu akşam baba kız evde yalnızdılar. Bayan Marsh, Derry’nin en iyi lokantası olan Yeşil Çiftlik’te bu gece de çalışacaktı.</p>

  <p>Beverly sinir krizi geçirmek üzereydi. “Banyo! Baba, banyoda...” “Biri seni mi gözetliyordu, Beverly? Ha?” Adam kızı kolundan sıkıca yakaladı. Parmakları Beverly’nin derisine battı.</p>

  <p>“Hayır... Lavabo... Lavabo...” Beverly daha başka bir şey söyleyemeyerek hüngür hüngür ağlamaya başladı.</p>

  <p>Al Marsh yüzünde, “Bakalım daha başımıza neler gelecek?” gibi bir ifadeyle kızını yana itti, banyoya girdi. İçerde o kadar uzun süre kaldı ki Beverly yine korkmaya başladı.</p>

  <p>Sonra adam, “Beverly!” diye kükredi. “Buraya gel!”</p>

  <p>Beverly babasının hiçbir emrine karşı çıkamazdı... Banyonun kapısı açıktı. Kızıl saçları seyrelmeye başlamış olan iriyarı Al içeride duruyordu. Arkasında hâlâ kurşuni gömleğiyle pantolonu vardı. (Derry Hastanesinin kapıcısıydı Al Marsh.) Dik dik Beverly’ye bakıyordu. Kız içeri girerken, “Nedir bu delilik!” dedi. “Bunu bana söyler misin?”</p>

  <p>Beverly’ye boğazının içi taşlaşıvermiş gibi geliyordu. Kalbi göğsünde çırpınıyordu. Kız kuşu vereceğinden korkmaktaydı. Ayna kan içindeydi. Kanlar ağır ağır aşağıya damlıyordu. Lavaboya da kanlar sıçramıştı. Beverly’nin burnuna, elektrik ampulünde pişen kanın kokusu geldi. Kız boğuk bir sesle, “Baba...” diye fısıldadı.</p>

  <p>Adam her zaman olduğu gibi kızına öfkeyle bakarak döndü, rahat bir tavırla muslukta ellerini yıkamaya başladı. “Tanrım! Konuşsana, kız! Ödümü patlattın. Haydi bakalım, demin ne dernek istediğini açıkla.”</p>

  <p>Beverly lavabonun kenarındaki kanların babasının kurşuni pantolonuna bulaştığını görüyordu. Boğuluyormuş gibi bir ses çıkardı. Al Marsh musluğu kapatarak ellerini havluyla kuruladı. Beverly kanların babasının iri eklemli ellerine bulaştığını gördüğü zaman az kalsın bayılacaktı.</p>

  <p>“E? Bekliyorum!” Adam kanlı havluyu tekrar çubuğa astı.</p>

  <p>Her taraf kan içindeydi... Her taraf... Ama babası bunu göremiyordu “Baba...” Beverly ne söyleyeceğini bilmiyordu ama adam onun sözünü kesti.</p>

  <p>“Senin için endişeleniyorum, Beverly. Olgunlaşacağını hiç sanmıyorum. Sokaklarda dolaşıp duruyorsun. Ev işi hiç yapmıyorsun. Yemek pişiremiyor, dikiş dikemiyorsun. Çoğu zaman kitap okuyarak hayallere dalıyorsun. Ya da keyifsizleşiyorsun. Senin için endişeleniyorum.” Birdenbire elini kaldırdı ve kızın kalçasına müthiş bir tokat indirdi. Beverly hafifçe bağırdı. Babasının sağ kaşına da küçük bir kan damlası takılmıştı. Beverly, kaşına biraz daha bakarsam çıldırırım, diye düşündü. O zaman bütün bunların önemi de kalmaz.</p>

  <p>Adam, “Senin için çok endişeleniyorum,” dedi ve yumruğunu kızın midesine gömdü. Beverly inleyerek iki büklüm oldu. Nefes almaya çabalıyordu. Babası ifadesiz bir suratla ona baktı ve sonra kanlı ellerini pantolonunun ceplerine soktu. “Artık büyümelisin, Beverly.” Müşfik sesi kızı bağışladığını açıklıyordu. “Öyle değil mi?”</p>

  <p>Beverly başını salladı. Şakakları zonkluyor, kız sessizce ağlıyordu. Yüksek sesle hıçkırır, babasının deyimiyle ‘bebek gibi sızlanırsa,’ adamın onu bu sefer iyice döveceğini biliyordu. Al Marsh, “Şimdi ne dernek istediğini açıkla bakalım,” diye emretti. “Ve çabuk ol.”</p>

  <p>“Şey...” Ağzı iyice kurumuş olan Beverly yutkundu. “Bir örümcek gördüm... İri, kara bir örümcek... Lavabonun deliğinden çıktı... Herhalde tekrar boruya kaçtı...”</p>

  <p>“Ya?...” Al Marsh bu açıklamayı beğenmiş gibi kızına hafifçe gülümsedi. “Mesele bu muydu? Kahretsin! Bunu bana daha önce söyleseydin sana hiç vurmazdım, Beverly. Örümceklerden bütün kızlar korkarlar. Neden bunu açık açık söylemedin?” Lavaboya eğildi.</p>

  <p>Beverly haykırıp babasını uyarmamak için dudağını ısırdı. İçinden korkunç bir ses, “İstiyorsa ‘O’ babanı yakalasın,” dedi. “Babanı aşağı çeksin. Canı cehenneme!” Beverly bu fısıltıyı duymamaya çalıştı.</p>

  <p>Al Marsh musluğun deliğine baktı. Elleri lavabonun kenarındaki kanlara yapışıyordu. Beverly kusmamak için inatla çabaladı. Midesi, babasının yumruğu yüzünden sancıyordu.</p>

  <p>Al Marsh, “Bir şey göremedim,” dedi. “Bu binalar çok eski. Borular da pek geniş.” Kolunu kızın omzuna atarak onu kendisine çekti. “Haydi git yat. O örümceği de artık düşünme, tamam mı?”</p>

  <p>Beverly’nin babasına duyduğu büyük sevgi yeniden canlandı. Kız bir keresinde, babası onu cezalandırdığında, bunu haksız bularak ağlamıştı. Adam o zaman, “Hak etmediğin zaman sana hiç vurmuyorum, Beverly” demişti. Belki de doğruydu bu. Çünkü babası bazen ona sevgi ve şefkatle davranabiliyordu. Beverly de babasını seviyor, adamın kendisini sık sık terbiye etmek zorunda olduğuna inanmaya çalışıyordu. Al Marsh’ın dediğine göre, bu Tanrının ona verdiği bir görevdi. Adam, “İnsanın kızlarını oğullarından daha çok terbiye etmesi gerekir,” diye açıklıyordu. Hiç oğlu yoktu. Beverly belirsiz bir biçimde, bunun da yine kendi suçu olduğuna inanıyordu.</p>

  <p>Kız, “Peki, baba,” dedi. “Düşünmem.”</p>

  <p>Baba kız, Beverly’nin küçük yatak odasına girdiler. Kız, banyodan çıkmadan önce son bir defa dönüp arkasına baktı. Lavabo kan içindeydi. Ayna da. Zemin de. Duvarlar da. Beverly, yıkanmak için bir daha banyoya nasıl girerim? diye düşündü. “Tanrım, babam için kötü şeyler düşündüm. Lütfen beni bağışla. İstersen beni cezalandır. Ama yalvarırım, sabaha kadar banyoda hiç kan kalmasın.”</p>

  <p>Babası her zaman olduğu gibi kızın üzerini örttü, onu alnından öptü. Kederli mavi gözleriyle, “Bazen senin için endişeleniyorum, Bev.” dedi. Ama bu sefer öfkeli değildi. Kızın alnına düşmüş olan saçları geri itti.</p>

  <p>Beverly az kalsın, banyo kan içinde, baba! diye haykıracaktı. Görmedin mi o kanlan? Her yer kan içinde. GÖRMEDİN Mİ? Ama sesini çıkarmadı. Adam da elektriği söndürerek odadan çıktı. Beverly neden sonra rahatsız bir uykuya daldı.</p>

  <p>Beverly sabah erken kalkmasına rağmen banyoya ancak annesiyle babası evden ayrıldıktan sonra gitti. Kapıyı açarak içeriye bir göz attı. An nesi o sabah banyoyu temizlemişti. Musluğun altında kan yoktu artık. Lavabonun kenarında da. Ama lavabonun içinde, ayna ve duvarlarda hâla kan lekeleri vardı. Beverly aynadaki uçuk hayaline baktı. “Şimdi ne yapa cağım? Yoksa çıldırıyor muyum? Bütün bunlar hayal mi?”</p>

  <p>Birdenbire lavabonun deliğinden bir kahkaha yükseldi.</p>

  <p>Beverly haykırarak dışarı fırladı, kapıyı da sıkıca kapattı.</p>

  <p>Beverly Marsh o gün öğleden sonra saat üçte Anayol’la Merkez Sokağını birbirine bağlayan dar geçide saptığı zaman, üç çocuğun oyun oynadıklarını gördü. Bunlar Ben Hanscom, Eddie Kaspbrak ve Bradley Donovan adında üçüncü bir çocuktu. Para atarak eğleniyorlardı.</p>

  <p>Eddie, “Merhaba, Bev,” dedi. “Gece o filmler yüzünden kâbus gördün mü?”</p>

  <p>Beverly, “Hayır,” diye cevap verdi. “Sinemaya gittiğimi nereden biliyorsun?”</p>

  <p>“Saman Yığını söyledi.” Eddie başparmağıyla Ben’i işaret etti. Ben, Beverly’nin anlayamadığı bir nedenle kıpkırmızı kesilmişti.</p>

  <p>Bradley, “Hangi filmler oynuyordu?” diye sordu. Pek peltek peltek konuşuyordu.</p>

  <p>Beverly, “İki korku filmi,” diyerek Eddie’yle Ben’in arasına girdi. “Sen mi atıyorsun?”</p>

  <p>Ben çabucak ona baktı, sonra da gözlerini kaçırdı. “Evet.”</p>

  <p>“Kim kazanıyor?”</p>

  <p>Ben, “Eddie,” dedi. “O çok usta.”</p>

  <p>Kız, Eddie’ye baktı. Çocuk tırnaklarını ciddi ciddi gömleğine sürerek parlattı, sonra da kıkır kıkır güldü.</p>

  <p>Beverly, “Ben de oynayabilir miyim?” diye sordu.</p>

  <p>Eddie başını salladı. “Bence bir sakıncası yok. Yalnız bir penin var mı?”</p>

  <p>Beverly cebinden üç peni çıkardı. Oyun tekrar başladı. Önce Bradley attı. Sonra Ben, ondan sonra da Beverly. Paralan eczanenin arka duvarına doğru fırlatıyorlardı. Parası duvara en yakın olan oyuncu, diğerlerinin penilerini alıyordu. Beş dakika sonra Beverly, yirmi dört peni kazanmıştı.</p>

  <p>Bradley öfkeyle ayağa kalktı. “Kızlar her zaman hile yaparlar!” Beverly’ye hem hiddet ve hem de gurur kırıklığıyla bakıyordu. “Kızların böyle oyunlara katılmalarına izin verilmemeli...”</p>

  <p>Ben yerinden fırladı. “Bu sözlerini geri al!”</p>

  <p>Bradley’in ağzı bir karış açık kaldı. “Ne?”</p>

  <p>“Bu sözlerini geri al! Beverly hile yapmadı!”</p>

  <p>Bradley önce Ben’e, sonra da Eddie’yle Beverly’ye baktı. “Dudaklarının gövdene uyacak biçimde şişmesini mi istiyorsun?”</p>

  <p>“Evet...” Ben birdenbire güldü. Bradley hayret ve kaygıyla bir adım geriledi. Ben hâlâ gülümsüyordu. Henry Bowers’la dövüşmüş, bir değil, iki defa galip gelmişti. Şimdi sıska peltek Bradley Donovan’dan korkacak değildi.</p>

  <p>“Ondan sonra da hep birlikte üzerime çullanın, değil mi?” Bradley bir adım daha geriledi. Gözleri dolmuş, sesi titriyordu. “Hepiniz de hile yapıyorsunuz.”</p>

  <p>Ben, “Beverly hakkındaki sözlerini geri al,” dedi yine.</p>

  <p>Beverly atıldı. “Boşver, Ben.” Avuç dolusu bakır parayı Bradley’e doğru uzattı. “Kendi paranı al. Ben para kazanmak için oynamıyordum.” Bradley’nin gözlerinden, gurur kırıklığının neden olduğu yaşlar aktı. Beverly’nin eline vurdu, paralar etrafa saçıldı, çocuk Merkez Sokağına doğru koştu. Diğerleri ağızları bir karış açık onlara bakıyorlardı. “Sen küçük bir dişi köpeksin, işte o kadar! Hilekâr! Annen de bir kaltak!”</p>

  <p>Beverly inledi. Ben, Bradley’e doğru koşacak oldu ama çocuk gözden kaybolmuştu bile. Ben, Beverly’ye döndü. O söz, kızı ne kadar™ sarstıysa, onu da bir o kadar sarsmıştı.</p>

  <p>Beverly, Ben’in yüzündeki ilgi ve endişeyi gördü. Ona, “Aldırma,” dernek için ağzını açtı. Ama sonra hıçkıra hıçkıra ağlamaya başladı. Eddie ona utana sıkıla baktı. Cebinden inhalatörünü çıkararak ağzına soktu, sonra da dikkatle yerdeki paralan toplamaya başladı.</p>

  <p>Ben kıza yaklaştı. Beverly’ye sarılıp onu teselli etmek istiyordu. Sonra durakladı. Fazla güzeldi kız. Bu güzellik Ben’in kendisini âciz hissetmesine neden oluyordu. Sonunda, “Aldırma,” diyerek Beverly’nin omzuna hafifçe dokundu. “Aldırma, Beverly!”</p>

  <p>Kız öfkeli, tiz bir sesle bağırdı. “Benim annem kaltak değil. Sadece bir garson.”</p>

  <p>Bu sözleri derin bir sessizlikle karşılandı. Ben ağzı bir karış açık ona bakakaldı, Eddie başını kaldırdı. Sonra üçü birden deli gibi gülmeye başladılar.</p>

  <p>Eddie, “Bir garson,” diyerek gıdaklar gibi güldü. Aslında ‘Kaltak’ kelimesinin ne anlama geldiğini pek bildiği yoktu. Ama aradaki bu fark nedense pek hoşuna gitmişti. “Annen garson mu gerçekten?”</p>

  <p>“Evet, evet!” Beverly hem ağlıyor, hem gülüyordu.</p>

  <p>Ben öyle gülüyordu ki ayakta duracak hali kalmamıştı. Bir çöp tenekesinin üzerine çöktü. Kapak gürültüyle göçtü. Çocuklar biraz sakinleştikten sonra Beverly, Ben’in yerinden kalkmasına yardım etti.</p>

  <p>Paralarını bir araya toplayarak gidip dondurma aldılar, banka yerleştiler.</p>

  <p>Eddie, “Bradley’in nesi var, anlayamadım,” dedi. Beceriksizce özür dilemeye çalışıyordu. “Şimdiye kadar hiç böyle davranmamıştı.”</p>

  <p>Beverly, “Beni savundun,” diye mırıldandı, birdenbire Ben’i yanağından öptü. “Teşekkür ederim.”</p>

  <p>Ben kıpkırmızı kesildi yine. “Sen hile yapmıyordun ki...” O gece uykuya dalmadan önce, Beverly’nin kendisini öptüğü anı tekrar tekrar gözlerinin önünde canlandıracaktı. “Şimdi iyisin ya?”</p>

  <p>Beverly başını salladı. “Aslında ağlamama Bradley neden olmadı. Hatta annem hakkında söyledikleri de. Daha çok dün gece olan bir şeyle ilgiliydi.” Kararsızca duraklayarak önce Ben’e, sonra Eddie’ye baktı, gözleri tekrar Ben’e döndü. “Bunu birine anlatmalıyım... Ya da birine... göstermeliyim. Galiba çıldırmak üzere olduğumu sanıp ağladım.”</p>

  <p>Biri, “Neden söz ediyorsun, deliler?” diye sordu.</p>

  <p>Stanley Uris’ti bu. Her zamanki gibi ufak tefek, ince ve tertemizdi. Kılığı kıyafeti on bir yaşındaki bir çocuk için fazla tiril tirildi.</p>

  <p>Beverly kararsızca Stan’e döndü. Stanley de bizden, diye düşündü ve nedense tüyleri diken diken oldu. Olanları çocuklara anlatmakla onlara iyilik etmiş olmayacağım. Kendime de... Ama birdenbire konuşmaya başladı. Stan üç çocuğun yanma oturdu. Yüzünde ciddi bir ifade vardı. Eddie çilekli dondurmasının geri kalanını ona uzattı. Ama Stan sadece, İstemem, der gibi başını salladı. Gözlerini Beverly’nin yüzüne dikmişti. Çocukların hiçbiri de konuşmuyordu.</p>

  <p>Beverly hikâyesi sona erdiği zaman onlara baktı. Yüzlerinde göreceği ifadelerden korkuyordu. Ama çocukların suratında inanmazlık yoktu. Sadece dehşet vardı.</p>

  <p>Sonunda Ben, “Gidip bakalım...” dedi.</p>

  <p>Şakakları zonklamaya başlayan Beverly, banyonun kapısını açtı. Ayna, lavabo ve duvardaki kan lekeleri kurumuş, koyu kırmızıya dönüşmüştü. Beverly kendi kulağına bile yabancı gelen hafif bir sesle, “Görüyor musunuz?” diye sordu. “İçinizden biri lekeleri görebiliyor mu? Banyoda kan var mı?”</p>

  <p>Şişman Ben cüssesinden umulmayacak bir çeviklikle ilerledi. Parmaklarını lekelere teker teker sürdü. “İşte burada. Burada. Burada.” sesi ifadesiz, ama otoriterdi.</p>

  <p>Stan adeta huşuyla mırıldandı. “Tanrım! Sanki biri burada domuz kesmiş!”</p>

  <p>Eddie sordu. “Bütün bu kanlar lavabonun deliğinden mi fışkırdı?” Banyodaki kanlar yüzünden midesi bulanmaya başlamıştı. Nefesi gitgide kesiliyordu. İnhalatörünü sıkıca tutmaktaydı.</p>

  <p>Beverly tekrar ağlamaya başlamamak için kendini zor tutuyordu. Kapının yanına dayanmış kalmıştı. O ana kadar çıldırdığına, hayal gördüğüne bayağı inanmış olduğunu anlıyordu.</p>

  <p>Ben hayretle, “Dernek annenle baban bunları hiç fark etmediler?” dedi. “Vay vay vay...”</p>

  <p>Beverly, “Bilmiyorum bir daha buraya nasıl gireceğim?” diye inledi. “Yıkanmak, dişlerimi ovmak için...”</p>

  <p>Stan birdenbire, “Neden burayı temizlemiyoruz?” diye sordu.</p>

  <p>Beverly ona baktı. “Temizlemek mi?”</p>

  <p>“Tabii... Kanlan belki duvar kâğıdından iyice çıkaramayız. Kâğıt bir hayli eski çünkü. Ama geri kalan lekeleri silebiliriz.”</p>

  <p>Beverly, “Pekâlâ,” dedi. “Yapalım!”</p>

  <p>Ondan sonraki yarım saat boyunca masallardaki cüceler gibi çabaladılar. Duvardaki, ayna ve porselen lavabodaki lekeler kayboldu. Çocuklar sonra sessizce apartmandan ayrıldılar.</p>

  <p>Ben sokakta Beverly’ye birdenbire, “Yalnız değilsin,” dedi. Kesin bir ifadeyle konuşmuştu.</p>

  <p>Beverly, “Ne diyorsun?” diye sordu.</p>

  <p>Ben tekrarladı. “Yalnız değilsin. Anlayacağın...” Duraklayarak Eddie’ye baktı. Çocuk başını salladı. Ben Stan’e bir göz attı. Onun yüzünde mutsuz bir ifade vardı. Sonra omzunu silkerek kafasını salladı o da.</p>

  <p>Beverly, “Neden söz ediyorsunuz?” dedi. Kendisine anlaşılmaz laflar söylenmesinden bıkmıştı. Ben’in kolunu tuttu. “Bildiğin bir şey varsa bana da açıkla.”</p>

  <p>Ben, Eddie’ye sordu. “Anlatmak ister misin?”</p>

  <p>Eddie hayır der gibi başını sallayarak inhalatörünü ağzına soktu.</p>

  <p>Ben ağır ağır konuşmaya başladı. Kelimeleri dikkatle seçiyordu. Kıza, Bill’e göz kırpan fotoğraftan, kendisinin gördüğü mumyadan söz etti. Beverly onu gitgide artan bir dehşetle dinliyordu. Elleri, ayakları buz gibi oluyor, gözleri irileşiyordu.</p>

  <p>Ben susarak Eddie’ye baktı. Çocuk yine inhalatöründen bir nefes çekti ve tekrar o cüzzamlı hikâyesini anlattı. Sözleri sona ererken hafifçe hıçkırdı ama ağlamaya başlamadı.</p>

  <p>Beverly, Stan Uris’e baktı. “Ya sen?”</p>

  <p>Çocuk bir süre sesini çıkarmadı. Sonra birdenbire, “Ben de bir şey gördüm,” diye açıkladı. “Bundan söz etmek istemedim. Çünkü bunun bir rüya olduğuna kendi kendimi inandırmaya çalışıyordum.”</p>

  <p>Beverly, “Ne gördün?” diye sordu ama aslında öğrenmek istediğinden pek emin değildi.</p>

  <p>Stan dikkatle, “O küçük parktaydım...” dedi. “Su deposunun olduğu yerde...”</p>

  <p>Eddie kederle bağırdı. “Ah, Tanrım! Oradan hiç hoşlanmıyorum. Eğer Derry’de hortlaklı bir yer varsa, o da o depodur.”</p>

  <p>“Ne?” Stan’in sesi sertleşmişti. “Ne dedin?”</p>

  <p>Eddie, “Sen depo hakkında söylenilenleri bilmiyor musun?” diye sordu. “Annem, daha o çocuklar öldürülmeden önce bile depoya yaklaşmama izin vermezdi... beni iyi kolluyor.” Endişeyle gülümsedi. “Anlayacağın orada birkaç çocuk boğulmuş. Üç ya da dört çocuk. Onlar... Stan, neyin var?”</p>

  <p>Stan Uris’in suratı kül rengiydi şimdi. Dudaklarını oynatıyor, ama sesi çıkmıyordu. Sonra kendisini toplayarak, “Bana su deposu hakkında bütün bildiklerini anlat, Eddie,” dedi.</p>

  <p>Eddie konuşmaya başladı. Ben’le Beverly de katkıda bulundular. Derry su deposu, Kansas Sokağındaydı. Eskiden kente oradan su veriliyordu. Geçen yüz yılın sonlarından beri. Su deposunun damının hemen altında balkonumsu bir yer vardı. Buradan kent ve etrafını çeviren kırlar gözüküyordu. Bu yüzden aileler 1930 yılına kadar, Cumartesi ve Pazarları küçük parka geliyor ve su deposunun içindeki yüz altmış basamaklık merdiveni tırmanarak yukarıya çıkıyorlardı. Balkon, piknik yeriydi. Merdiven, deponun beyaz tahta kaplı dış yüzeyiyle içindeki paslanmaz çelikten dev silindirin arasındaydı. Döne döne yukarıya çıkıyordu. Balkonun hemen aşağısında kalın tahtadan yapılmış bir kapı vardı. Bu da, suyun üzerine doğru uzanan küçük balkonumsu bir yere açılıyordu.</p>

  <p>Stan, “Peki, depoda boğulan çocuklar?” diye sordu.</p>

  <p>Ben ciddi ciddi Eddie’nin hikâyesine devam etti. “Eskiden deponun içindeki balkonumsu yere açılan kapı kilitlenmezmiş. Bir gece birkaç çocuk, aşağıdaki kapının da kilitli olmadığını görmüşler. İddiaya girerek yukarı çıkmışlar. Ama balkona çıkacakları yerde, o tahta kapıyı açmış, karanlıkta suya düşmüşler. Ve... ve boğulmuşlar...”</p>

  <p>Stan mırıldandı. “Tanrım...”</p>

  <p>Eddie birdenbire, “Bir kadının da bebeğini suya düşürdüğünü duydum,” dedi. “İşte o olaydan sonra hem üst ve hem de alt kapıyı sıkıca kilitlemeye başlamışlar. Su deposunda piknik yapılmasını da yasaklamışlar.”</p>

  <p>Stan sordu. “Depo hâlâ su dolu mu?”</p>

  <p>Ben, “Herhalde,” dedi. “İtfaiye arabalarının otlar tutuştuğu zaman oradan su aldıklarını gördüm.”</p>

  <p>Stan şimdi gözlerini bir noktaya dikmiş duruyordu.</p>

  <p>Beverly öğrenmek istedi. “Orada ne gördün, Stan?” Sesi hafifti.</p>

  <p>Bir an, hepsi de Stan’in cevap vermeyeceğini sandılar. Sonra Stan titreyerek, derin bir nefes aldı. “O küçük parkta kuşların yıkandığı bir yalak var.” Çocuklar ona bakıyorlardı. Stan yutkundu. “Anlayacağınız ben kuşları izlemekten hoşlanırım. Bir albümüm ve dürbünüm de var. Kitaplarım..” Ağır ağır hikâyesine devam etti.</p>

  <p>Her şey iki ay kadar önce olmuştu. Yağmurlu bir nisan akşamı. Stan yağmurluğunu giydi, kuşlarla ilgili kitabını ve dürbününü su geçirmez bir torbaya koydu, parka gitti. Genellikle kuşları babasıyla birlikte izlerdi. Ama Bay Uris’in o gece çalışması gerekiyordu. Adam yemek zamanı oğlunu aramış, ona, “Müşterilerimden biri kırmızı bir Amerikan İspinozunu yalaktan su içerken görmüş,” demişti. “Massachusettes’in bu kadar kuzeyinde bu kuşa ender rastlanır. Gidip bakar mısın? Bilyorum, hava çok kötü ama...”</p>

  <p>Stan hemen razı olmuştu.</p>

  <p>Çocuk parka girerken, bu akşam hava yeşillik kokuyor, diye düşünerek gülümsedi. Sonra bir banka oturup kuş kitabını çıkardı. Kızıl Amerikan İspinozunun resmine tekrar baktı. Dürbününü kucağına koydu. Sabırlı ve dikkatli bir çocuktu. Sıkıntıyla kıpır kıpır kıpırdanıyor, kalkıp etrafta dolaşmıyordu. İçi de sıkılmıyordu. Dakikalar birbirini izledi. Ama Kızıl Amerikan İspinozu gelmedi.</p>

  <p>Stan eşyalarını toplarken hafif bir gümbürtü çevrede yankılandı. Çocuk kalktı, bu sese neyin sebep olduğunu anlamaya çalıştı. Ses silah ya da egzoz gürültüsüne benzemiyordu. Daha çok şatolar ve zindanlarla ilgili korku filmlerinde bir kapı açılırken çıkan sesi andırıyordu.</p>

  <p>Stan bir şey göremedi. Torbasını alarak yokuştan Kansas Sokağına doğru inmeye başladı. Tebeşir beyazı su deposu sağma düşüyordu. Ağır ağır basan karanlıkta ve siste, deponun dibi sanki yere değmiyormuş gibi gözüküyordu. Garip bir düşünceydi bu. Stan, herhalde gözlerim beni yanıltıyor, diye düşündü. Ama nedense çocuğa öyle gelmiyordu.</p>

  <p>Stan su deposuna daha dikkatle baktı ve düşünmeden o tarafa doğru döndü. Beyaz silindire yaklaşırken alttaki kapıyı gördü. “Duyduğum gürültü... Kapı rüzgârda açıldı sanırım... Ya da biri kapıyı açtı... Ama neden? Kapı çok ağıra benziyor. Bunu herhalde pek iriyarı biri açtı... Belki...</p>

  <p>Stan kapıya yaklaştı. Ardına kadar açıktı. Çocuğun ayağı bir şeye takıldı. Bir asma kilide. Daha doğrusu bir asma kilidin kalıntısına. Kilit iyice parçalanmıştı. Sanki biri, kilidin içine barut tozu doldurup bir kibrit çakmış gibi.</p>

  <p>Stan kaşlarını çatarak içeriye baktı. “Kimse var mı?” diye seslendi.</p>

  <p>Cevap veren olmadı.</p>

  <p>Stan kararsızca durdu, sonra da içeri gidip yukarı çıkan merdivene baktı. Tam dışarıya çıkmak için geri döndüğü anda müziği duydu. Çok hafifti ama insan hemen tanıyordu. Atlıkarınca dönerken çalınan müzikti bu. Panayırlarda ve lunaparklarda duyulan müzik. Çocuk hafifçe gülümsedi, merdivenden çıkmaya başladı. Lunaparkı düşünürken, böyle bir yeri kafasında yaratıvermişti. Burnuna patlamış mısır, ketenhelva ve simit kokusu geliyordu. Şaşılacak, inanılmayacak ve dayanılamayacak bir şey!</p>

  <p>Stan bir basamak daha çıktı. Sonra yukarıdan birinin heyecanla aşağıya indiğini duydu. Ama ayak sesleri bir acayipti... Hışırtılı... Sanki ayaklarında lastikler vardı ve içine su dolmuştu. Birdenbire duvara gölgeler vurdu.</p>

  <p>Stan ani bir dehşet duydu. Bunun nedeni o gölgelerdi. Çocuk onları bir an için gördü. Duvara iki gölge vurmuştu. Kamburları çıkmış anormal bir yaratığın gölgeleri. Stan gözlerini fazla görememişti. Çünkü deponun içinde ışık hızla soluyordu. Stan dönerken deponun kapısı ağır ağır kapandı. Çocuk telaşla basamaklardan indi. On dört on beş basamak çıkmıştı farkına varmadan. Oysa ancak iki ya da üç basamağı hatırlıyordu.</p>

  <p>Stan çok korkuyordu artık. Etraf iyice karanlıklaştığı için hiçbir şey göremiyordu. Kendi soluklarını, bir de o müziği duyuyordu. Tabii o ıslak ayak seslerini de. Yaratık ya da yaratıklar ona yaklaşıyorlardı. Stan olanca gücüyle kapıya vurdu. Ama kapı kımıldamadı bile. Çocuk hızla dönerek kapıya dayandı. Bu yerde ölümün kendisini beklediğini yeni anlıyordu.</p>

  <p>Birdenbire merdivenden sular akmaya başladı. Şimdi patlamış mısır, simit ve ketenhelvasının yerini, çürümüş, kurtlu et kokusu almıştı.</p>

  <p>Stan titrek ve tiz bir sesle, “Kim var orada?” diye bağırdı.</p>

  <p>Ona hafif bir ses cevap verdi. Sanki konuşan kimse ağzına dolan su ve çamur yüzünden boğulmak üzereydi. “Ölüler var, Stanley... Biz ölüyüz. Batmıştık. Ama şimdi yüzüyoruz. Sen de yüzeceksin.”</p>

  <p>Stan suların ayaklarının iki yanından aktığını hissetti. Müthiş bir korkuyla kapının önünde büzüldü. O yaratıklar iyice yaklaşmışlardı artık. Çocuk onların yakınlığını hissediyor, kokularını duyuyordu.</p>

  <p>“Biz öldük. Ama bazen biraz eğleniyoruz, Stanley. Bazen...”</p>

  <p>Stan ne yaptığını bilmeden kuş kitabını torbadan alarak kalkan gibi önüne tuttu. O yaratıklardan biri aşağıya inmişti artık. Stan onun ayaklarını sürüyerek yaklaştığını işitiyordu. Bir dakika sonra çocuğa ulaşacaktı. Stan onun etinin soğukluğunu hissedecekti.</p>

  <p>Ama Stan olduğu yerde büzülmüyordu artık. Elinde kuş kitabı, dimdik duruyordu. Bu nasıl olmuştu? Çocuğun düşünecek zamanı yoktu. Stan kuruyan dudaklarını yaladı ve şarkı söyler gibi saymaya başladı. “Serçeler. Kurşuni Balıkçıl! Dalgıç kuşu! Kırmızı Saka! Ağaçkakan! Tarla Kuşu! P...” Kapı gıcırdayarak açıldı ve Stan geriye doğru dev bir adım atarak sisli akşama çıktı... Kuru otların üzerine devrildi. Ayağa kalkmaya çalışmadı. Topukları yeri kazıyor, sanki otların arasına gömülmeye çalışıyordu. Dudakları gerilmiş, dişleri ortaya çıkmıştı. Şimdi kapıdaki iki çift bacağı görebiliyordu. Kot pantolonları çürümüş, morumsu siyah bir renk almıştı. Pantolonlarından sular çürümüş ayakkabılarına doğru akıyordu. Yırtıklardan şişmiş, mor ayak parmakları gözüküyordu. Ellerini iki yanlarına bırakmışlardı. Parmakları uzun ve fazla beyazdı. Her parmağın ucundan morumsu turuncu bir ponpon sallanıyordu.</p>

  <p>Stan bükülmüş olan kuş kitabını yine göğsüne bastırdı. Yüzü çiseleyen yağmur, gözyaşları ve terden ıslanmıştı. Çocuk boğuk ve tekdüze bir sesle, “An kuşları,” diye fısıldadı. “Albatroslar, Kiviler...”</p>

  <p>Gördüğü o ellerden biri havaya kalktı. Bir parmak büküldü. Ucundaki ponpon zıpladı.</p>

  <p>Onu çağırıyorlardı.</p>

  <p>Yirmi yedi yıl sonra banyoda kollarını ve bileklerini keserek intihar edecek olan Stan Uris dizlerinin üzerinde doğruldu. Sonra ayağa kalktı ve koşmaya başladı. Fısıltıyla, “Onlar ölüydüler...” diye tekrarlıyordu. “Birer ölü...”</p>

  <p>Stan koşa koşa evine gitti.</p>

  <p>Stan’in hikâyesi sona erdi. Üç çocuk uzun bir an ona baktılar. Stan’in yüzü kül gibiydi yine.</p>

  <p>Ben ıslık çalar gibi nefesini verdi. “Vay vay vay...”</p>

  <p>Stan alçak sesle, “Anlattıklarım doğru,” dedi. “Yemin ederim.”</p>

  <p>Beverly başını salladı. “Sana inanıyorum. Bizim evde olanlardan sonra her şeye inanırım.” Ağlamamak için kendisini zor tutuyordu.</p>

  <p>Eddie, “Bunu Bill’le konuşmalıyız,” dedi. “Koca Bill ne yapılması gerektiğini bilir.”</p>

  <p>Stan ona döndü. “Ne yapılması gerektiğini mi? Ne yapılmaması gerektiğini mi?”</p>

  <p>Eddie sıkıldı. “Şey...”</p>

  <p>Stan ona sert sert baktı. “Ben bir şey yapmak istemiyorum. Bütün istediğim o olayı unutmak. Hepsi bu kadar.”</p>

  <p>Beverly usulca, “Bu o kadar kolay değil,” diye mırıldandı. “Bu sadece bizi ilgilendiren bir olay sayılmaz. Ölen o çocukları düşün.”</p>

  <p>Stan meydan okurcasına, “Ne olmuş?” dedi.</p>

  <p>Beverly sordu. “Ya daha başka çocukları da öldürürse?”</p>

  <p>Stan’in öfke dolu kahverengi gözleriyle Beverly’nin güzel gözleri birbirlerine dikilmişti. Çocuk kızın sorusunu sessizce cevaplıyordu. “Öldürürse ne olur?” Ama Beverly bakışlarını ondan kaçırmadı. Sonunda Stan başını önüne eğmek zorunda kaldı.</p>

  <p>Beverly, “Eddie haklı,” dedi. “Bill’le konuşmalıyız. Belki ondan sonra da polis müdürüyle.”</p>

  <p>Stan, “İyi ya...” diye söylendi. Sesi bitkindi. “Su deposundaki ölü çocuklar. Büyüklerin değil, sadece çocukların görebildikleri kan lekeleri. Kanalda dolaşan palyaçolar. Rüzgâra karşı uçan balonlar. Mumyalar. Verandaların altına gizlenen cüzzamlılar... Herhalde Polis Müdürü Borton gülmekten katılır... Sonra da hepimizi tımarhaneye kapatır.”</p>

  <p>Ben endişelendi. “Ama ona hep birlikte gidersek...”</p>

  <p>Stan, “Doğru ya,” dedi. “Çok doğru. Biraz daha anlat, Saman Yığını. Hatta istersen bana bir kitap yaz. Bir kitap!”</p>

  <p>Ben usulca, “Hayır,” diye cevap verdi. “Kitapları Bill yazacak.” Yüzünde sanki şok geçirmiş gibi bir ifade vardı.</p>

  <p>Eddie mırıldandı. “Kuşlar...”</p>

  <p>Beverly’le Ben aynı anda, “Ne?” diye bağırdılar.</p>

  <p>Eddie, Stan’a bakıyordu. “Ölülere kuşların adını haykırarak oradan kaçmayı başardın, değil mi?”</p>

  <p>Stan istemeye istemeye, “Belki...” dedi. “Ya da belki kapı sıkışmıştı, sonra birdenbire açıldı.”</p>

  <p>Beverly, “Sen zorlamadan mı?” diye sordu.</p>

  <p>Stan, bilmem ki... der gibi omzunu silkti.</p>

  <p>Eddie, “Bence kurtulmanı onlara kuş adlarını haykırman sağladı,” diye fikrini açıkladı. “Ama neden? Kuşlar! Tanrım...”</p>

  <p>Ben birdenbire, sanki sonunda Eddie’yle Beverly’ye katılıyormuş gibi, “Bill ne yapılması gerektiğini bilir...” dedi. “Bundan eminim.”</p>

  <p>“Beni dinleyin...” Stan arkadaşlarına dostlukla baktı. “Tamam. İstiyorsanız Bill’le bu konuyu konuşabiliriz. Ama benden bu kadar. İsterseniz bana, ‘Korkak,’ deyin, isterseniz, ‘Ödlek!’ Vız gelir. Ben korkak olduğumu sanıyorum. Ama o su deposundaki şeyler...”</p>

  <p>Beverly usulca mırıldandı. “Öyle bir şeyden korkmamak için deli olman gerekir, Stan.”</p>

  <p>“Evet, gerçekten korktum. Ama sorun o değil.” Stan öfkeli öfkeli konuşuyordu. “Hatta bunun anladığım şeyle ilgisi bile yok. Anlayamıyor musunuz? Bu...” Diğerleri ona bakıyorlardı. Gözlerinde hem endişe, hem de umut vardı. Ne yazık ki Stan duygularını açıklamayı başaramadı. Sanki yeterli kelime kalmamıştı. İçindeki duygular çocuğu boğuyordu. Bunları haykırıp söyleyemiyordu. Stan tertemiz ve şıktı, ama yine de o yıl dördüncü sınıfa geçmiş olan on bir yaşında bir çocuktu.</p>

  <p>Stan arkadaşlarına, “Korkuya kapılmaktan daha kötü şeyler var,” dernek istiyordu. “Bisiklete binerken size araba çarpmasından korkabilirsiniz... Denizde açıldığınız zaman boğulmaktan da. Ama o su deposundaki şeyler... Merdivenden yalpalayarak inen o boğulmuş çocuklar... insanı... insanı rahatsız ediyor onlar. Aklı başında bir insanı tiksindiriyorlar... Bence insan bir korkuyla yaşayabilir. Belki sonsuza kadar değil ama yine de uzun bir süre yaşayabilir. Ama insan kendisini tiksindiren, sarsan, rahatsız eden bir şeyle yaşayamaz. Çünkü o zaman kafasında ya da ruhunda bir çatlak belirir. Buna baktığı zaman da, yarığın dibinde birtakım şeylerin kıvıl kıvıl kıpırdadığını görür. Onlar küçük sarı gözlerini hiç kırpmazlar. Pis kokulan karanlıkta etrafa yayılır.” Stan bunların hiçbirini söyleyemeyeceği için sadece, “Sorun korkmak değil,” diye tekrarladı. “Ben sadece tımarhaneyi boylamama neden olabilecek bir olaya karışmak istemiyorum.”</p>

  <p>Beverly, “Hiç olmazsa Bill’le konuşmak için bizimle beraber gelmez misin?” diye sordu. “Onun söyleyeceklerini dinlemez misin?”</p>

  <p>“Tabii dinlerim.” Stan güldü. “Belki kuş kitabımı da getirmem gerekir.” O zaman diğerleri de güldüler, böylece biraz rahatladılar.</p>
</body>
</html>
