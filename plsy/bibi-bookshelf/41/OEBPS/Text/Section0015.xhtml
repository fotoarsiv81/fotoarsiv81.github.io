<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>XII</h2>

  <h2 id="sigil_toc_id_39">Davetsiz Uç Konuk</h2>

  <p>Mike Hanlon’un arkadaşlarına telefon ettiği gün, Henry Bowers da bazı sesler duymaya başladı. Bütün gün hem de. Henry önce bu seslerin aydan geldiğini sandı. Bahçeyi çapalarken başını kaldırıp göğe baktı. Akşam yaklaşıyordu. Masmavi gökyüzünde uçuk renkli bir ay vardı. Hayalet bir ay. İşte Henry bu yüzden kendisiyle konuşanın ay olduğunu sandı. Ancak hayalet-ay, hayaletlerin sesiyle konuşabilirdi. Eski arkadaşlarının, yıllar önce Çorak Yer’de oynayan çocukların sesleriyle. Bir de... başkasının sesiyle. Henry’nin adını söylemeye cesaret edemediği birinin.</p>

  <p>Önce Victor Criss aydan Henry’ye seslendi. “Onlar geri dönüyorlar, Henry. Hepsi de, ahbap. Derry’ye geliyorlar.”</p>

  <p>Sonra Geğirti Huggins aydan konuştu. Belki de ayın karanlık tarafından. “Bir tek sen varsın, Henry. İçimizden bir tek sen kaldın. Onları, benim için ve Vic için öldürmelisin. Öyle küçücük çocuklar bizi yenmemeliler.” Henry yeri çapalarken sık sık başını kaldırarak aya baktı. Bir süre sonra Fogarty ona yaklaşıp ensesine vurdu. Henry yere yığıldı. “Otlarla birlikte bezelyeleri de sökmeye başladın, ahmak.”</p>

  <p>Henry ayağa kalkarak yüzündeki ve saçlarındaki toprakları temizledi. İriyarı bir adam olan Fogarty orada durmuş, kendisine bakıyordu. Beyaz ceket ve pantolon giymişti. Juniper Hill’de “Rehber” diye tanımlanan gardiyanların cop taşımaları yasaktı. Bu yüzden bazıları ceplerinde bozuk para dolu torbalarla dolaşıyorlardı. Gardiyanların en kötüleri de bu Fogarty, Adler ve Koontz’du. Para dolu keseler yasak değildi. Katil delilerin kapatıldığı Juniper Hill’de, bu keseler öldürücü birer silah sayılmıyordu. Hastane, Augusta’nın hemen dışındaydı.</p>

  <p>Henry, “Çok üzgünüm, Bay Fogarty,” diyerek gülümsedi. Biçimsiz sarı dişleri ortaya çıktı.</p>

  <p>Fogarty, “Evet, üzgünsün,” diye homurdandı. “Aynı şeyi bir daha yaptığını görürsem daha da üzülürsün, Henry.”</p>

  <p>“Evet. Bay Fogarty.”</p>

  <p>Fogarty uzaklaştı. Gardiyanın arkası dönük olduğu için, Henry hemen usulca etrafına bakındı. Hava açılır açılmaz Mavi Koğuş’taki bütün hastalan bahçeyi çapalamaya çıkarmışlardı. Çok tehlikeli olup, sonradan biraz uysallaşan suçluları o koğuşa veriyorlardı. Aslında Juniper HilEdeki bütün hastalar oldukça tehlikeli sayılıyordu. Henry Bowers’ı da 1958’de, güz sonlarında babasını öldürdüğü için buraya yollamışlardı.</p>

  <p>Tabii polis Henry’nin yalnızca babasını öldürmekle kaldığına inanmıyordu. İş bu kadar basit olsaydı, Henry’yi yirmi yıllığına Augusto Eyalet Akıl Hastanesine kaparlardı. Ama polis, Henry’nin o çocukları da öldürdüğünü düşünüyordu. Hiç olmazsa çoğunu.</p>

  <p>Henry’yi uzun uzun sorguya çekmiş, iyice sıkıştırmışlardı. Etrafını sarmış, parmaklarını yüzüne doğru sallamışlardı. Polis müdürü, Henry’yi iki defa tokatlamıştı. Lottman adlı bir dedektif de yumruğunu bir kere karnına gömmüştü.</p>

  <p>Lottman, “Dışardaki insanlar hiç de memnun değiller, Henry,” demişti. “Derry’de uzun zamandan beri kimse linç edilmedi. Ama yine edilmeyecek dernek değil.”</p>

  <p>Tabii aslında Derry’nin iyi sakinlerinin kalkıp polis merkezini basarak Henry’yi ekşi elma ağacına asacaklarını kimse pek sanmıyordu. Ama çaresizdiler. O yazla ilgili dehşet ve kan dolu dosyayı kapatmak istiyorlardı. Henry bir süre sonra, her cinayeti onun üzerine yıkmak istediklerini anladı. Ona göre önemli değildi. Kanalizasyondaki o dehşet anlarından, Geğirti’yle Victor’un başına gelenlerden sonra, hiçbir şeye aldırmıyordu Henry. Bu yüzden de, “Evet,” dedi. “Babamı ben öldürdüm. Evet, Victor Criss’le Geğirti Huggins’i ben öldürdüm. Evet, Patrick’i de. Veronica’yı da. Evet evet, hepsini de.” Bu doğru değildi, ama Henry aldırmıyordu. Polislere başka şeyler söyleyecek değildi. Hele ‘O’ndan hiç söz etmeyecekti.</p>

  <p>Böylece Henry’yi Augusta’ya yolladılar 1979’da da Juniper Hill’e naklettiler.</p>

  <p>Henry etrafına baktı, Mavi Koğuş’tan olan diğer hastaları gördü. Bir kış gecesi karısıyla dört çocuğunu birden öldüren George DeVille. Annesini öldürdükten sonra cesedi ortadan kaldırmak için yemeye çalışan Jimmy Donlin. Yangın çıkarmaktan hoşlanan ufak tefek Fransız, Benny Beaulieu. Yakalanıncaya kadar elli kadının ırzına geçen Franklin D’Cruz... Ve elindeki çapaya dalgın dalgın bakan Arlen Weston. Fogarty, Adler ve Koontz, bir süre önce Weston’un daha hızlı hareket etmesini sağlamak için ona bozuk para dolu keselerle vurmuşlardı. Başka bir gün Koontz yine ona ders vermek istemiş, ama galiba biraz ileri gitmişti. Çünkü Arlen Weston’un yalnız burnundan değil, kulaklarından da kanlar gelmişti. O gece nöbetler de geçirmişti adam. Şiddetli bir kriz sayılmazdı. Ama o zamandan beri Arlen Weston gitgide daha içine kapanmış, gerçek dünyayla ilişkisi kesilmişti. Durumu ümitsizdi...</p>

  <p>Fogorty, “Yeri çapalayacak mısın Henry!” diye bağırdı. “Yoksa sana biraz daha yardım etmemi ister misin?”</p>

  <p>Henry hemen telaşla yeri çapalamaya başladı. Nöbet geçirmek istemiyordu. Arlen Weston gibi olmak hiç hoşuna gitmezdi.</p>

  <p>Henry çok geçmeden yine o sesleri duydu. Ama bu sefer başına bu belayı saran o çocuklar sesleniyorlardı. Hayalet-aydan tabii.</p>

  <p>İçlerinden biri, “Sen bir şişkoyu bile yakalayamazsın, Henry!” diye fısıldadı. “Ben artık zenginim. Sense... bezelye tarlasını çapalıyorsun. Ahmak, sen de!”</p>

  <p>“H-H-Henry, sen sinek bile tutamazsın. O-Oraya tıkılalı güzel kitaplar okudun mu? B-b-ben sürüyle ki-kitap yazdım. A-artık zenginim. V-Ve sen J-Juniper Hürdesin. Ahmak, sen de!”</p>

  <p>Henry, “Susun...” diye fısıldadı. Yeri daha hızlı çapalıyordu şimdi. Bezelyelerin yerlerinden çıkmalarına da aldırmıyordu. Terler yanaklarından gözyaşları gibi akıyordu. “Hepinizi de gebertebilirdik. Öldürebilirdik.”</p>

  <p>Başka biri güldü. “Seni oraya biz kapattırdık, budala! Beni kovaladın ama yakalayamadın, muz ayaklı! Ve ben de zengin oldum. Zavallı muz ayaklı!”</p>

  <p>Henry’nin hareketleri daha da hızlandı. “Kesin sesinizi! Susun!” Başka biri onunla alay etti. “Benimle yatmak mı istedin, Henry? Ne yazık! Çocukların hepsiyle de seviştim. Fahişeden farkım yoktu benim. Ama şimdi de zenginim. Ve yine beraberiz. Sevişiyoruz. Ama şimdi sana izin versem bile bana yaklaşamazsın. Zavallı, ahmak Henry!”</p>

  <p>Henry toprağı deli gibi çapalıyor, otlar, tozlar ve bezelyeler havada uçuyordu. Hayalet-aydan gelen hayalet sesler iyice yükselmişti artık. Etrafta yankılanıyor, Henry’nin kafasının içinde çınlıyorlardı. Fogarty böğürerek ona doğru koştu. Ama Henry gardiyanın sözlerini duyamadı. Sesler yüzünden.</p>

  <p>Başka alaycı bir ses etrafta yankılandı. “Benim gibi pis bir zenciyi bile yakalayamadın, Henry. Öyle değil mi? Taşlarla savaşırken canınıza okuduk! Sizi mahvettik. Ahmak, sen de!”</p>

  <p>Sonra hepsi birden konuşmaya başladılar. Gülüyor, Henry’ye, “Muz ayaklı!” diye sesleniyorlardı. “Şok tedavisinden hoşlanıyor musun?” Sesler soruyor, soruyor, gülüyor, gülüyordu. Henry elinden çapayı düşürerek mavi gökteki hayalet-aya doğru haykırmaya başladı. Önce öfkeyle bağırıyordu. Ama sonra ay değişti. Palyaçonun suratına dönüştü. Henry’nin sesi dehşetle tizleşti. Palyaço, hayalet-aydan konuşmaya başladı. “Geri dönmen gerekiyor, Henry. Derry’ye dönmen ve işi bitirmen şart. Derry’e gitmeli ve hepsini öldürmelisin. Benim için. Ve...”</p>

  <p>İki dakikadan beri Henry’ye bağırmakta olan Fogarty sonunda haykırmaktan yoruldu. Para dolu keseciği adamın başına indirdi. Henry yere yığılırken, palyaçonun sesi o karanlık, korkunç girdapta Henry’yi izledi. “Hepsini de öldür, Henry. Hepsini de öldür, Henry. Hepsini de öldür, Henry...”</p>

  <p>Henry yatağında yatıyor, ama uyumuyordu. Ay batmıştı. Bu yüzden müthiş bir minnet duyuyordu. Ay geceleri hayalete daha az benziyordu.</p>

  <p>Daha gerçek oluyordu o zaman. Henry tepelerin, tarlaların ve koruların yukarısında yükselen o korkunç palyaço suratını tekrar görürse, bu sefer çıldıracağına inanıyordu.</p>

  <p>Henry yan dönmüş yatıyordu. Gözlerini gece ışığına dikmişti. O mayıs gecesi, tam saat ikide ışık söndü. Henry hafifçe inledi. Ama işte o kadar. O gece Mavi Koğuş’un kapısında Koontz nöbet bekliyordu. Gardiyanların en kötüsü oydu. O gün Henry’nin başına fazla sertçe vuran Fogarty’den bile kötüydü.</p>

  <p>Koğuştakiler uyuyorlardı. Kimi horluyor, kimi inliyordu.</p>

  <p>Henry bir ses duydu. Ama bu ses aydan gelmedi. Karyolanın altından yükseliyordu.</p>

  <p>Henry bu sesi hemen tanıdı. Yirmi yedi yıl önce Derry’nin altındaki tünellerden birinde kafası kopan Victor Criss’in sesi. Çocuğun kafasını Frankestein’ın canavarı koparmıştı. Henry bunu görmüştü. Sonra canavarın sulu sarı gözlerini kaydırıp kendisine diktiğini de fark etmişti. Evet, Frankestein’in canavarı önce Victor’u öldürmüştü, sonra da Geğirti’yi. Ama işte Victor şimdi buradaydı. Henry yine de korkmuyordu. Hatta rahatlamıştı.</p>

  <p>Victor, “Henry,” dedi.</p>

  <p>Henry, “Victor!” diye bağırdı. “Burada ne işin var?”</p>

  <p>Victor mırıldandı. “Bu kadar yüksek sesle konuşman şart değil, Henry. Sadece düşünmen bana yeter. Ben düşüncelerini anlarım Buradakiler benim sesimi duyamazlar.”</p>

  <p>Henry sordu. “Ne istiyorsun?”</p>

  <p>Victor uzun bir süre cevap vermedi. Henry onun gitmiş olabileceğini düşündü. Sonra karyolanın altında bir hışırtı oldu. Bir gölge yatağın altından çıkarken yaylar hafifçe gıcırdadı. Victor, Henry’ye bakarak gülümsedi. Henry de ona gülümsedi ama kaygılıydı. Victor son zamanlarda Frankestein’ın canavarına benzemeye başlamıştı anlaşılan. Boynunda, dövmeyle yapılmış, cellat ilmeğine benzeyen bir yara izi vardı. Henry, belki de kafasını oradan diktiler, diye düşündü. Victor’un gözleri tuhaf, grimsi bir yeşildi. Gözlerinin saydam tabakaları sanki sulu, yapışkan bir sıvıda yüzüyordu.</p>

  <p>Ve Victor hâlâ on iki yaşındaydı.</p>

  <p>Çocuk, “Ben de seninle aynı şeyi istiyorum,” dedi. “Onlara yaptıklarını ödetmeyi.”</p>

  <p>Henry Bowers dalgın dalgın mırıldandı. “Ödetmek...”</p>

  <p>Victor, “Ama bunu yapabilmek için buradan çıkman gerekiyor,” diye hatırlattı. “Derry’ye dönmen şart. Sana ihtiyacım var, Henry. Hepimizin de öyle.”</p>

  <p>Henry, Victor’dan başka birilerinin daha var olduğunu anlıyordu. “Sana zarar veremezler.”</p>

  <p>Victor, “Biraz inanırlarsa, bana zarar veremezler,” dedi. “Ama bazı kaygı verici belirtiler var, Henry. O günlerde de bizi yenebileceklerini sanmıyorduk. Ama o şişko, Çorak Yer’de elinden kurtulmayı başardı. O şişko, geveze ve dişi köpek, sinemadan çıktığımız zaman da elimizden kaçtılar. Sonra taşlarla yaptığımız savaş! Onlar o pis zenciyi kurtardılar...”</p>

  <p>Henry için için, “Ondan söz etme!” diye haykırdı. Bir an grubunun lideri olmasını sağlayan o sertlik belirdi sesinde. Sonra yatağında büzüldü. Victor’un canını yakacağını sanıyordu. Herhalde Victor her istediğini yapabilirdi. Hayaletti çünkü.</p>

  <p>Ama Victor sadece güldü. “Bana yan inanıyorlarsa, her şeyi halledebilirim. Ama sen, yaşıyorsun, Henry. Onlar ister yan inansınlar, ister tam inansınlar, ister hiç inanmasınlar, sen onları öldürebilirsin. Hepsini teker teker ya da bir arada temizleyebilirsin. Onlara yaptıklarını ödetebilirsin.”</p>

  <p>Henry tekrarladı. “Ödetebilirim.” Sonra da Victor’a yine kuşkuyla baktı. “Ama ben buradan çıkamam ki! Pencerelerde tel var. Bu gece kapıda Koontz bekliyor. Gardiyanların en kötüsü o. Belki yarın gece...”</p>

  <p>Victor ayağa kalktı. “Sen Koontz için hiç kaygılanma.” Henry çocuğun ayağında hâlâ o gün giydiği kot pantolonu gördü. Üzerine sıçrayan pislikler kurumuştu. “Ben Koontz’un icabına bakarım.” Victor elini uzattı.</p>

  <p>Henry kısa bir duraklamadan sonra bu eli tuttu. Victor’la Mavi Koğuş’un kapısına doğru gittiler. Tam oraya vardıkları sırada, annesini öldürerek beynini yemiş olan Jimmy Donlin birdenbire uyandı. Henry’nin gece ziyaretçisini gördüğü zaman gözleri irileşti. Bu annesiydi onun. Her zamanki gibi gömleğinin ucu, eteğinin altından biraz çıkmıştı. Kadının başının tepesi yoktu. Jimmy Donlin’in annesi, o korkunç kırmızı gözleriyle oğluna baktı, sonra da gülümsedi. Her zaman olduğu gibi dudak boyası o at gibi uzun, sarı dişlerine bulaşmıştı. Jimmy çığlık çığlığa bağırmaya başladı.</p>

  <p>“Hayır, anne! Hayır, anne! Hayır, anne!”</p>

  <p>Diğer hastalar daha kımıldayamadan Koontz kapıyı hızla açtı. “Pekâlâ, kafan duvara çarpıp geri sıçradığı zaman onu yakalamaya hazır ol, hayvan! Yeter artık!”</p>

  <p>“Hayır, anne! Hayır, anne! Hayır, anne...”</p>

  <p>Koontz hızla koğuşa daldı. Önce Henry Bowers’ı gördü. Uzun boylu, göbekli Henry iç çamaşırıyla duruyordu. Koridordan süzülen ışıkta gevşek etleri hamura benziyordu. Gardiyan sonra sola doğru baktı ve ciğerlerinin olanca gücüyle haykırmaya çalıştı. Henry Bowers’ın yanında palyaço elbiseli bir şey duruyordu. Belki iki buçuk metre boyundaydı. Gümüşümsü bir elbise giymişti. Önünde turuncu ponponlar vardı. Ayaklarına koskocaman pabuçlar geçirmişti. Ama kafası ne insana, ne de palyaçoya benziyordu. Başı Doberman cinsi bir köpeğinkinden farksızdı. John Koontz bu yemyeşil dünyada bir tek hayvandan korkardı. Doberman’dan. Köpeğin gözleri kırmızıydı. Ağzı açılmış, koskocaman beyaz dişleri ortaya çıkmıştı.</p>

  <p>Koontz’un elindeki para dolu kese yere düştü. Ertesi gün, bütün bu olaylar sırasında mışıl mışıl uyuyan Benny Beaulieu paralan bulacak ve keseyi dolabına saklayacaktı. Bu paralarla bir ay boyunca sigara alacaktı.</p>

  <p>Palyaço üzerine doğru gelirken Koontz yine haykırmak için derin bir soluk aldı.</p>

  <p>Palyaço homurdanırcasına, “Sirke gitmenin zamanı geldi,” diye bağırdı, beyaz eldivenli elini gardiyanın omzuna koydu. Ama bu eldivenin içinde sanki bir pençe vardı...</p>

  <p>Kay McCall o gün üçüncü defa telefon etti. O uzun gün! Karşıdan neşeli, İrlandalı bir polis, “Burası Altıncı Sokak Karakolu,” deyinceye kadar bekledi. “Ben Komiser Yardımcısı O’Bannon. Size nasıl yardım edebilirim?” Kay hemen telefonu kapattı.</p>

  <p>“Ah, evet, çok başarılı oluyorsun, kızım. Belki sekiz ya da dokuzuncu seferinde adama kendi adını verme cesaretini bulursun.”</p>

  <p>Kay mutfağa geçerek bir bardağa biraz viski ve bolca soda koydu. Sonra gözü duvardaki aynaya ilişti. “Kim bu kadın?” Aynadaki kadının bir gözü şişmiş, hemen hemen kapanmıştı. “Bu berbat haldeki kadın kim?” Burnu iyice kabarmış ve morarmıştı. “Kim bu feci şekilde dayak yemiş kadın?” Yanağında derin bir tırmık vardı.. “Kim o, Kay?” Bir kolu askıya alınmıştı. “Kim? Yoksa bu sen misin, Kay? Bu olabilir mi?”</p>

  <p>“Şimdi karşınızda... Miss Amerika!” Kay sert ve alaycı bir sesle konuşmaya çalışmıştı. Ama sesi titriyordu ve korku doluydu. Kay bunun farkındaydı. Daha önce de korkmuş, sonra bu duygusundan kurtulmuştu. Ama bu seferki korkusunu uzun bir süre yenemeyeceğini biliyordu.</p>

  <p>Acil Servisteki doktor onu tedavi ederken, “Bence dünyanın en aşağılık yaratığı, kadınları döven bir erkektir,” demişti. “Evinize döndüğünüz zaman aynaya dikkatle bakın, Miss McCall. O adam kimse, sizi mahvetmiş.”</p>

  <p>Kadın o zaman dayanamamış, ağlamaya başlamıştı.</p>

  <p>Kay’in Beverly’yi geçirdiği gün öğleye doğru Tom Rogan ona telefon etmiş, karısıyla konuşup konuşmadığını sormuştu. Sakin ve makul bir tavırla konuşmuştu. Kay, “Beverly’yi hemen hemen iki haftadan beri görmüyorum,” demişti. Tom da ona teşekkür ederek telefonu kapatmıştı.</p>

  <p>Genç kadın çalışma odasında son romanını yazarken kapı çalınmıştı. Saat bire geliyordu. Kay kapıya gitmişti. “Kim o?”</p>

  <p>Biri tiz bir sesle, “Size çiçek gönderdiler, efendim,” demişti. Kay aptallığından, Tom’un sesini incelterek konuştuğunu anlayamamıştı. Zaten adamın Beverly’yi aramaktan bu kadar çabuk vazgeçeceğini düşünmekle de budalalık etmişti. Zinciri çıkararak kapıyı açmıştı.</p>

  <p>Tom o zaman hızla içeri dalmıştı. Kay ancak, “Hemen çık...” diyebilmiş, Tom yumruğunu onun sağ gözüne indirmişti. Genç kadının şakakları korkunç bir can acısıyla zonklamış ve gözü hemen kapanmıştı. Kay yere devrilmiş, Tom da kapıyı arkasından kapayarak ona doğru gelmişti.</p>

  <p>Kay, “Def ol git!” diye haykırmıştı.</p>

  <p>Tom homurdanmıştı. “Beverly’nin nerede olduğunu söyler söylemez gideceğim.”</p>

  <p>Kadın Tom’un da pek iyi durumda olmadığını hayal meyal fark etmişti. Hafif ama vahşi bir sevinç de duymuştu o zaman. Tom, Beverly’ye bir şeyler yapmıştı. Ama Beverly’nin de kocasından bunların acısını çıkardığı anlaşılıyordu. Adam herhalde bir gün yatmıştı. Hâlâ hastaneye yatması gerekiyormuş gibi bir hali vardı. Ama beri yandan öfkeli ve zalimdi.</p>

  <p>Kay ayağa kalkarak geri geri gitti. Gözlerini Tom’dan ayırmıyordu. İnsanın kafesinden kaçmış vahşi bir hayvan karşısında yaptığı gibi. Kadın, “Sana Beverly’yi görmediğimi söyledim,” dedi. “Doğru bu. Şimdi ben polis çağırmadan çık, git.”</p>

  <p>“Sen Beverly’yi gördün.” Tom o şiş dudaklarıyla sırıtmaya çalışıyordu. Kay adamın ön dişlerinden bazılarının kırılmış olduğunu fark etti. Tom ekledi. “Sana telefon edip Bev’in nerede olduğunu bilmediğimi söyledim. Sen de bana onu iki haftadır görmediğinden söz ettin. Bir tek soru bile sormadın. Beni terslemedin. Oysa benden nefret ediyorsun. Bunu bilmediğimi mi sanıyordun? Şimdi bana söyle, ahmak! Karım nerede?”</p>

  <p>Kay dönüp koştu. Kendisini oturma odasına atmaya çalışıyordu. Başardı da. Çünkü Tom topallıyordu. Ama adam yine de kadının arkasından odaya girmeyi becerdi. Kay’i elbisesinden yakalayarak çekti. Elbisenin arkası beline kadar yırtıldı. Kadın, bu elbiseyi karın yapmıştı, aşağılık hayvan, diye düşündü. Sonra Tom onu kendisine doğru çevirdi.</p>

  <p>“Bev nerede?”</p>

  <p>Kay elini kaldırdığı gibi adamın yüzüne tokadı indirdi. Tom’un kafası geriye gitti. Sol yanağındaki kesik kanamaya başladı. Adam Kay’i saçlarından yakaladı ve yumruğunu yine yüzüne indirdi. Kadına burnu sanki patlamış gibi geldi. Kay bir çığlık attı. Sonra kanları boğazına kaçtığı için öksürmeye başladı. Dehşetle titriyordu şimdi. O zamana kadar hiç böyle dehşete kapılmamıştı. Bu çılgın köpek onu öldürecekti galiba. Kay bağırdı, bağırdı. Tom yumruğunu onun midesine gömdü. Kadın inledi. Şimdi hem öksürüyor, hem soluk almaya çalışıyordu. Korkunç bir an, boğulacağını sandı.</p>

  <p>“Nerede o?”</p>

  <p>Kay, bilmiyorum, der gibi başını salladı.</p>

  <p>Tom, kadının kolunu iyice geriye doğru büktü. “Bev nerede?”</p>

  <p>“...miyorum...”</p>

  <p>“Ne?”</p>

  <p>“BİLMİYORUM!”</p>

  <p>Tom, Kay’i hızla itti. Kadın yere yığılarak hıçkırmaya başladı. Burnundan kanlar akıyordu. Sonra adeta tatlı, ahenkli bir şangırtı duydu. Başını kaldırdı. Tom başına dikilmişti. Kristal bir vazonun tepesini kırmış, şimdi kırık kenarını Kay’ın yüzüne doğru uzatıyordu. Kadın sivri cama ipnotize olmuş gibi baktı.</p>

  <p>Tom kesik kesik soluyarak, “Sana bir şey söylememe izin ver,” dedi. “Ya bana Bev’in nereye gittiğini söylersin ya da yüzünde parçalanmamış yer bırakmam. Üç saniyen var. Belki de süre daha az. Öfkelendiğim zaman dakikalar daha çabuk geçiyor sanki.</p>

  <p>Kay, yüzüm... diye düşündü. Sonunda bu yüzden boyun eğdi. Ya da yenilgiyi kabul etti. Bu canavarın, yüzünü kristal vazoyla kesmesi fikrine dayanamadı.</p>

  <p>Kay, “Beverly doğduğu kente gitti,” diyerek hıçkırdı. “Derry’ye. Maine eyaletinde.”</p>

  <p>“Neyle gitti?”</p>

  <p>“Önce otobüse bindi. Milwaukee’ye kadar gidecek, oradan Maine’e uçacaktı.”</p>

  <p>Tom, “O aşağılık dişi köpek!” diye bağırarak doğruldu. “O pis fahişe!” Tahtadan yapılmış pahalı ve zarif bir heykeli yakaladığı gibi şömineye attı. Heykel paramparça oldu. Sonra tekrar Kay’e döndü. Üstündeki spor ceketin cebinden bir şey çıkardı. Kay aptal aptal bunun bir cep kitabı olabileceğini düşünüyordu. Kapağı simsiyahtı. Üzerine kırmızı harflerle, Kara Çağlayanlar yazılmıştı.</p>

  <p>“Bu böcek kim?”</p>

  <p>“Ha?”</p>

  <p>“Denbrough! Denbrough!” Tom kitabı Kay’e doğru uzatarak sabırsızca salladı, sonra birdenbire hızla yanağına indirdi. Kay’in canı müthiş yandı. Tom böğürdü. “Kim o?”</p>

  <p>Kay durumu anlamaya başladı. “Onlar arkadaşmışlar... Çocukken. İkisi de Derry’de büyümüşler.”</p>

  <p>Tom bu sefer de kitapla kadının öbür yanağına vurdu.</p>

  <p>Kay hıçkırdı. “Lütfen... Lütfen, Tom...”</p>

  <p>Adam ince, zarif bacaklı bir iskemleyi çekerek çevirdi. Sandalyeye ata biner gibi oturup genç kadına baktı. Uzun suratında sert bir ifade vardı. “Beni dinle! Tommy amcana kulak ver, kızım. Bunu yapabilecek misin, aşağılık dişi köpek?”</p>

  <p>Kay, evet, der gibi başını salladı. Boğazında sıcak kanın bakırımsı tadı vardı. Omzu alev alev yanıyordu. İçinden, omzunun sadece çıkmış olması için dua etti. Ama en kötüsü bu değildi. Yüzüm... Bu canavar kırık camla yüzümü kesecek...</p>

  <p>Tom, “Polis çağırır da seni dövdüğümü söylersen,” diye homurdandı. “Hiçbir şeyi kanıtlayamazsın. Hizmetçin izinli ve biz ikimiz baş başayız. Tabii beni yine de tutuklayabilirler. Her şey mümkün. Öyle, değil mi?”</p>

  <p>Kay kukla gibi yine başını salladı.</p>

  <p>“Tabii ya... O zaman ben ne yaparım, biliyor musun? Kefaleti öder, yine buraya gelirim. O zaman göğüslerini mutfak masasının üzerinde, gözlerini de akvaryum içinde bulurlar. Tommy Amcanın ne dernek istediğini anlıyor musun?”</p>

  <p>Kay tekrar ağlamaya başladı. Bir taraftan da yine başını sallayıp duruyordu.</p>

  <p>“Neden? Ne? Be-be...”</p>

  <p>“Uyan, kızım, uyan! Bev neden Derry’e gitti?”</p>

  <p>“Bilmiyorum.” Kay’in sesi bir çığlıktan farksızdı.</p>

  <p>Tom kırık vazoyu genç kadına doğru salladı.</p>

  <p>Kay daha alçak sesle, “Bilmiyorum,” dedi. “Lütfen... Beverly bana bir şey söylemedi. Lütfen canımı yakma.”</p>

  <p>Tom vazoyu kâğıt sepetine atarak ayağa kalktı. Başını eğip arkasına bakmadan odadan çıktı. İriyarı, ayı gibi bir adamdı.</p>

  <p>Kay ilk defa o zaman telefona gitti. Ama sonra adamın sözlerini hatırlayarak elini kulaklıktan çekti. Banyoya girip, kanlar akan domates gibi burnuna, morarmış gözüne baktı. Artık ağlamıyordu. Duyduğu dehşet ve utanç, ağlamasını önleyecek kadar derindi. Ah, Beverly, diye düşündü. Elimden geleni yaptım. Ama yüzüm. Tom suratımı parçalayacağını söyledi... Birkaç ağrı kesici aldıktan sonra hastaneye gitti. Orada tedavi oldu, sonunda tekrar evine döndü.</p>

  <p>Kay pencereye yürüyüp dışarı baktı. “Polis konusunda daha sonra karar verirsin, Kay. Şimdi önemli olan, Beverly’yi uyarmak. Bana hangi otelde kalacağını söyleseydin, bu iş daha kolay olurdu, Beverly. Ama herhalde sen de hangi otele gideceğini bilmiyordun.”</p>

  <p>Kay sol eliyle Maine Danışma Bürosunun numarasını çevirdi. O aşağılık köpek sağ kolunun çıkmasına neden olmuştu. Kay bürodaki memurdan Derry’deki her otel ve motelin numarasını istedi. Bunları dikkatle sol eliyle yazdı.</p>

  <p>Sonra kendisine verilen numaraları çevirmeye başladı. Derry Konağı Otelini açtığı zaman, sonunda şansının yardım etmiş olduğunu anladı. Beverly Rogan arada kalıyordu. Ama o anda odasında değildi. Kay adını ve adresini verdi. “Bayan Rogan otele döner dönmez beni arasın,” dedi. “Çok önemli. Saatin geç olmasına da aldırmasın.”</p>

  <p>Kay bir ağrı kesici daha alarak yatağına uzandı. Uyumaya çalıştı, başaramadı. “Çok üzgünüm, Beverly... Ama kocan yüzümü kesecekti... Bu düşünceye dayanamadım... Lütfen hemen beni ara... Lütfen... Ve evli olduğun o zalim deliden kendini koru.”</p>

  <p>Beverly’nin evli olduğu o zalim deli, uçakta hemen yer buldu. Yolculuk sırasında Kara Çağlayanlar kitabının arka kapağındaki yazarla ilgili kısa yazıyı tekrar tekrar okudu. William Denbrough, New England’lıydı. Üç roman daha yazmıştı. Yazar, karısı artist Audra Philips’le Califomia’da oturuyordu. Şu ara yeni bir eser üzerinde çalışmaktaydı. Tom, Kara Çağlayanların tarihine baktı. 1976’da basılmıştı. Herhalde daha başka romanlar da yazdı, diye düşündü. Audra Philips... Onu filmlerde görmedim mi? Hemen dikkatimi çekmişti, çünkü Beverly’ye çok benziyordu. Uzun kızıl saçlar, yeşil gözler, dolgun göğüsler... Tom koltuğunda dikleşerek kitabı bacağına vurdu. Sızlayan dudaklarını ve zonklayan başını düşünmemeye çalışıyordu. Evet, tabii ya! Audra Phillips, o güzel göğüslü kızıl saçlı kadın. Denbrough ve karısı, artist Audra Phillips...</p>

  <p>Tom psikolojiden biraz anlıyordu. Karısını bunca yıl o sayede yönetebilmişti. Şimdi kafasını bir kurt kemiriyordu. Beverly’le Denbrough’nun çocukken arkadaşlık etmeleri ve yazarın da Beverly’ye çok benzeyen bir kadınla evli olması! Denbrough’la Beverly çocukken nasıl oyunlar oynuyorlardı? Evcilik mi? Tom kitabı yine bacağına vurdu. Şakakları büsbütün zonklamaya başlamıştı.</p>

  <p>Uçak Bangor’a indiği zaman Tom doğru araba kiralanan yere gitti. Oradaki kızlar, adamın o yaralı, tehlikeli suratına bir baktılar, kaygılanıp kiralık araba kalmadığını söylediler.</p>

  <p>Tom dışarı çıktı, bir Bangor gazetesi buldu. İlan sayfasını açarak satılık arabalarla ilgili ilanları incelemeye başladı. Sonunda istediği gibi eski iki otomobil buldu. Hiç zaman kaybetmeden, bir delikanlıdan bir kamyonet satın aldı. Başka birinden de eski bir spor araba. İki taşıtın plakalarını değiştirmesi hiç zor olmadı. Tom eski spor arabayı bir park yerine bırakarak doğuya doğru yola çıktı. Saat gecenin onuydu. Kamyonetin radyosu çalışmıyordu ama bu da önemli değildi. Tom’un düşünmesi gereken çok şey vardı. Örneğin Beverly’yi yakaladığı zaman ona yapacağı o harika şeyler...</p>

  <p>Tom, Beverly’ye artık çok yakın olduğunu hissediyordu. Karısı buradaydı. Ve sigara içiyordu. Ah, hayatım, Tom Rogan’a meydan okumakla büyük bir hata yaptın. Yanlış adam seçtin, yanlış adam! Şimdi... seni ne yapacağız?</p>

  <p>Tom, Derry’e yaklaşırken bu sorunun cevabını da buldu. Pis pis gülerek “Senin için sigara alacağım, Bevvie,” dedi. “Bir karton. Ve seni gördüğüm zaman o sigaraları sana teker teker yedireceğim, hayatım. Bu Denbrough denilen adamın eğitilmesi gerekiyorsa, onu da yapacağım. Ona gerekli dersi vereceğim. Bu hiç zor olmayacak, Bevvie. Hiç zor olmayacak.” Aşağılık dişi köpek kendisine kayışla vurarak kaçtığından beri, ilk defa keyfi yerine geldi.</p>

  <p>Audra Denbrough, Londra’dan Amerika’ya uçtu.</p>

  <p>Kadın çılgınca, adeta kâbusa benzeyen bir gün geçirmişti. “Tavan Arasındaki Oda”nın yapımcısı Freddie Firestone, ilk iş olarak Bill’le konuşmak istemişti. Bir mesele çıkmıştı çünkü. Audra adama Bill’in İngiltere’de olmadığını söylemek zorunda kalmıştı.</p>

  <p>“Ne?” Freddie ağzı bir karış açık yıldıza bakıyordu. Onun çıldırdığını düşünüyormuş gibi! “Ne diyorsun sen?”</p>

  <p>“Bill’i Amerika’ya çağırdılar. Sana bunu anlatmaya çalışıyorum.” Freddie kadını yakalayacakmış gibi bir hareket yaptı, artist olduğu yerde büzüldü. Biraz korkmuştu. Sonra yapımcı ellerini ceplerine soktu, Audra’ya baktı.</p>

  <p>Kadın pek hafif bir sesle, “Üzgünüm, Freddie,” dedi. “Gerçekten.” Adam bir sigara yakarak dumanların arasından artiste baktı. “Ciddi bir sorun var... Değil mi?”</p>

  <p>Audra sakin bir tavır takınmaya çalıştı. “Evet.”</p>

  <p>“Ne oldu?”</p>

  <p>Audra yapımcıyı gerçekten sever ve ona güvenirdi. Bu yüzden adama bütün bildiklerini anlattı. Freddie onu ciddi bir tavırla, dikkatle dinledi.</p>

  <p>En sonunda, “Bill sinir krizi geçiriyor,” dedi.</p>

  <p>Audra başını salladı. “Hayır. Hali öyle değildi.”</p>

  <p>Freddie ağzını çarpıtarak gülümsedi. “Olgun insanlar çocukken verdikleri bir sözü yerine getirmeleri gerektiğini pek düşünmezler. Herhalde bunu sen de biliyorsun. Bill’in romanlarını da okudun. Çoğu çocuklukla ilgili. Gerçekten Bill iyi bir yazar... ama geçmişte başına gelenleri unuttuğu iddiası da saçma.”</p>

  <p>Audra, “Avuçlarındaki yaralar,” diye mırıldandı. “O izler önceden yoktu. Bu sabaha kadar...”</p>

  <p>“Saçma! Bu sabaha kadar o yara izlerini sen fark etmemişsin.” Kadın çaresiz, omzunu silkti. “Fark ederdim...” Ama yapımcının bu söze inanmadığının farkındaydı.</p>

  <p>Freddie, “Şimdi ne yapacağız?” diye sordu. “Daha dört haftalık çekim var. Ve kocan kalkmış, Massachusettes’e gitmiş.”</p>

  <p>“Maine’e...”</p>

  <p>Freddie elini salladı. “O önemli değil... Seni severim, Audra, Bill’i de. Bu karmaşaya rağmen. Herhalde işleri idare etmeye çalışacağız. Senaryoda değişiklik yapılması gerekiyorsa, bunu da başarırım. Vaktiyle az senaryo yazmadım. Evet, Bill’siz yapabiliriz. Ama sensiz? Hayır. Kocanın peşinden Amerika’ya koşman hiç işime gelmez...”</p>

  <p>Dikkatle yıldızı süzdü. “Bana Bill’in peşinden gitmek niyetindeymişsin gibi geliyor. Ama bu ciddi bir hata olur, yavrum. Bill’in aklına bir şey esmiş. Aslında ciddi ve güvenilir bir insandır o. Aklını başına toplar ve geri döner. Senin de onunla birlikte gitmeni isteseydi, zaten söylerdi.”</p>

  <p>Audra mırıldandı. “Henüz karar vermedim...” Oysa o sabah, daha araba onu almaya gelmeden kararını vermişti bile.</p>

  <p>Freddie, “Dikkatli ol, hayatım,” dedi. “Sonradan pişman olacağın bir şey yapma.”</p>

  <p>Audra ayağa kalkarak onu yanağından öptü. “Görüşürüz, Freddie.” Ağır ağır odadan çıktı. Hemen gidip kendine bir uçakta yer ayırtacaktı.</p>

  <p>Uçak 7.09’da Bangor’a indi. Bu önemsiz yerde inen tek yolcu da Audra oldu. Diğerleri ona düşünceli düşünceli baktılar. Sanki bu inişinin nedenini merak ediyorlardı.</p>

  <p>Audra onlara, kocamı bulmaya geldim, dernek istedi. Bill buranın yakınındaki küçük bir kente geldi. Çocukluk arkadaşlarından biri onu aradığı ve verdiği bir sözü hatırlattığı için. Kocam bu yeminini pek hatırlamıyordu bile. O telefon konuşması, Bill’in ölen kardeşini yirmi yıldan beri hiç düşünmemiş olduğunu anlamasına da yol açtı. Ya, evet! Bill tekrar kekelemeye başladı. Avuçlarında da acayip beyaz yara izleri belirdi...</p>

  <p>Audra da araba kiralanan büroya gitti. Ama o Tom Rogan’dan daha şanslıydı. Ona hemen bir otomobil buldular. Artist binip yola çıkarken, hayatında hiç bu kadar korkmadığını düşündü.</p>

  <p>Tom, Jackson Sokağındaki Kaola Hanında bir oda bulmuş, Audra ise Tatil Hanına yerleşmişti. İki motel yan yanaydı. Belki bu da kaderin bir oyunuydu, belki de bir raslantı. Audra’nın Dat arabasıyla Tom’un kamyoneti park yerinde burun buruna duruyorlardı. Şimdi kadın da, adam da uykudaydılar. Audra yan dönmüş, sessizce nefes alıyordu. Tom sırtüstü yatmış horluyor, şiş dudakları açılıp kapanıyordu.</p>

  <p>Henry o günü yol kenarındaki hendeklerde saklanarak geçirdi. Bazen uyudu, bazen yoldan geçen polis arabalarını gözetledi. Kaybedenler öğle yemeği yedikleri sırada, Henry de aydan gelen sesleri dinledi. Hava kararınca yolun kenarına çıkarak başparmağını kaldırdı.</p>

  <p>Bir süre sonra ahmağın biri geldi ve Henry’yi arabasına aldı.</p>
</body>
</html>
