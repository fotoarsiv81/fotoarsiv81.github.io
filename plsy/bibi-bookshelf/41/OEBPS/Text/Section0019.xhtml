<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>XVI</h2>

  <h2 id="sigil_toc_id_44">Eddie’nin Kolu</h2>

  <p>Richie’nin hikâyesi sona erdiği zaman hepsi de başlarını salladılar. Eddie de. Sonra birden Eddie’nin sol koluna ani bir sancı saplandı. Eddie yüzünü buruşturdu.</p>

  <p>Beş yıl önce genel bir muayene sırasında doktoru ona, “Burada eski bir kırık var, Ed,” demişti. “Çocukken ağaçtan mı düştün?”</p>

  <p>Eddie, “Evet, öyle bir şey,” diye cevap vermişti ama aslında kolunun nasıl kırıldığını hiç hatırlamıyordu.</p>

  <p>Eddie, sızlamaya başlayan sol kolunu ovuşturarak mırıldandı. “Sol kolum kırılmıştı... Bunu hatırlıyor musunuz? Kolumu Henry Bowers’in kırdığını?”</p>

  <p>Mike başını salladı. “Patrick Hocstetter ortadan kaybolmadan önce olduydu. Ama tarihi hatırlamıyorum.”</p>

  <p>Eddie kesin bir tavırla, “Ben hatırlıyorum,”dedi. “20 Temmuzda oldu. Patrick Hocstetter ise...”</p>

  <p>Beverly atıldı. “22’sinde ortadan kayboldu.”</p>

  <p>Eddie, “Patrick, o gün Henry ve arkadaşlarıyla beraberdi, ” diye açıkladı. “Patrick’i ondan sonra hiç görmedim...”</p>

  <p>Eczacı Bay Keene, Eddie’yi bir kenara çekti. “Sana yardım etmek istiyorum, oğlum,” dedi. “Madem doktorun Russ Handor’un cesareti yok, o zaman bu işi ben yaparım. İnsanların hastalıkları kafalarından başlar, Eddie. Bu yüzden bazı insanlara, ilaç adı altında verilen şeker hapları gibi şeylerin de yararı olur. Senin inhalatörünün içinde de su var, Eddie. Buna, ilaç tadında olması için biraz kâfuru da katıyorum. Yani, oğlum, sen hasta değilsin. Ciğerlerinde astım yok. Sadece kafan öyle olduğunu düşünüyor.</p>

  <p>Dr. Handor dört yıl önce sana o suyu vermemi istedi. Ben de bu oyuna katlandım. Ama artık katlanacak değilim. Senin astım ilacın vücudundan çok kafanı etkiliyor. Astımının nedeni, diyaframının sinir yüzünden büzülmesi. Bunu ya sen emrediyorsun, Eddie... ya da annen. Sen hasta değilsin.”</p>

  <p>Eddie, “Yani ben deli miyim?” diye bağırdı.</p>

  <p>Bay Keene gülümsedi. “Ben yalnızca sana vücudunun hasta olmadığını söylüyorum, oğlum. Ciğerlerinin astımı yok, kafanın var.”</p>

  <p>Eddie fısıldadı. “Ben deli değilim...”</p>

  <p>“Sorunun bir nedeni Russ Handor. O zayıf bir insan. Bir neden de annen. O senin hasta olmanı istiyor. Sen de iki arada kalıyorsun, Eddie!”</p>

  <p>Çocuk haykırdı. “Deli olmadığımı söyledim!” Eczacının elinden kurtularak sokağa fırladı. Bir süre koştu, sonra korkuyla durakladı. Henry Bowers, Victor Criss, İri Geyik Sadler ve Patrick Hocstetter karşısında duruyorlardı. Henry pis pis sırıtıyordu.</p>

  <p>“Vay vay... Şu taş atan çocuklardan biri! Arkadaşların nerede, sümüklüböcek?”</p>

  <p>Eddie gerilemeye çalıştı ama Henry bir atılışta onu kolundan yakaladı. Patrick Hocstetter de onu izledi. İnsanın gerçekten ödünü patlatan bir çocuktu Patrick. Aya benzeyen yusyuvarlak suratı sarıydı. Göbeği biraz pantolonun üzerine düşmüştü. Patrick okulda cetvelle sinekleri öldürmekten hoşlanırdı.</p>

  <p>Eddie titrek bir sesle, “Bırak beni,” dedi.</p>

  <p>Henry pek korkmuş gibi elini salladı ve Eddie’nin taklidini yaptı. “Bırak beni.” Sonra tokadı çocuğun suratına indirdi. Eddie’nin kafası geriye gitti. Çocuk ağlamaya başladı.</p>

  <p>Patrick tiz bir sesle, “Oh, oh...” diye bağırarak Eddie’nin öbür tarafına geçti.</p>

  <p>Victor bir adım attı ve Eddie’yi hızla itti. Çocuk ayağını uzatmış olan Patrick’in bacağına takılarak arkaüstü devrildi. Henry dizlerini hemen çocuğun sıska göğsüne dayadı. “Taş atmak istiyor musun? Al sana taş, al sana, taş!” Yerden aldığı çakılları Eddie’nin yüzüne sürdü. Çocuğun yanakları, gözkapakları, dudakları çizildi. Eddie ağzını açarak haykırdı.</p>

  <p>“Al sana, taş!” Henry çakılları çocuğun ağzına doldurdu. Eddie’nin diş etleri kanamaya başladı.</p>

  <p>Eddie canını kurtarmak için çırpındı. Yan doğruldu. Henry o zaman çocuğun kolunu yakalayarak geri kıvırdı. Eddie buzun kırılmasını hatırlatan bir çatırtı duydu. Müthiş bir can acısıyla çığlık attı.</p>

  <p>Henry ayağa kalkarken, “E, taş meraklısı, hoşuna gitti mi?” diye homurdandı. Patrick kıkır kıkır güldü.</p>

  <p>Eddie o müthiş can acısı arasında, “Baban deli,” dedi. “Sen de öyle!”</p>

  <p>Henry onu tekmelemek için ayağını kaldırdı. Aynı anda bir siren sesi sıcak ve sakin havada yankılandı. Henry durakladı. Victor’la İri Geyik kaygıyla çevrelerine bakındılar.</p>

  <p>İri Geyik, “Henry,” dedi. “Buradan gitsek iyi olur.”</p>

  <p>Victor bağırdı. “Ben gidiyorum zaten.” Koşarak uzaklaştı.</p>

  <p>Henry bir an durakladı. “Şansın bu seferlik yardım etti, sümüklüböcek.” İri Geyik’le birlikte Victor’un peşinden gitti.</p>

  <p>Patrick Hocstetter hâlâ Eddie’nin yanında duruyordu. “İşte sana küçük bir hediye,” diye fısıldadı. Sonra çocuğun kırık koluna vurdu.</p>

  <p>Eddie bayıldı...</p>

  <p>Çocuk Acil Serviste kendine geldiği sırada annesi avaz avaz bağırıyordu. “Oğlum ölüyorsa bunu bilmek isterim! Bu benim hakkım!” Sonia Kaspbrak dev anası gibi bir kadındı. Varis çoraplı bacakları ağaç gövdelerini andırıyordu. “Sizi dava edebilirim! Bunu biliyor musunuz?”</p>

  <p>Eddie, “Anne, ben iyiyim...” demeyi başardı.</p>

  <p>Kadın inledi. “Hayır, hiç iyi değilsin. Hiç iyi değilsin. Ama iyileşeceksin, Eddie. Sana en büyük uzmanları getireceğim. Ah, Eddie, şu zavallı kolun!” Gürültülü gürültülü ağlamaya başladı.</p>

  <p>Eddie yüzünü silmekte olan hemşirenin, annesine hoşnutsuzca baktığını fark etti.</p>

  <p>Dr. Russ Handor, “Sonia,” dedi. “Kendini toplamaya çalış. Bunu yapamayacaksan, lütfen çık, git.”</p>

  <p>Bayan Kaspbrak öfkeyle adama döndü. Handor geriledi. Kadın, “Böyle bir şey yapacak değilim,” diye haykırdı. “Burada yatan benim oğlum!”</p>

  <p>Eddie o zaman, “Gitmeni istiyorum, anne,” diyerek hepsini şaşırttı. “Herhalde bağırmama neden olacak bir şey yapacaklar. Onun için odadan çıkarsan daha iyi olur.”</p>

  <p>Kadın şaşkın şaşkın ona döndü. Kırılmıştı da. “Ne korkunç sözler bunlar, Eddie! Ne dediğini bilmiyorsun! Sayıklıyorsun sen!”</p>

  <p>Eddie, annemin gözleri ne kadar küçük, diye düşündü. Etlerin arasında kaybolmuş gibi... Gözleri tıpkı verandanın altından çıkan o cüzzamlınınkine benziyor.</p>

  <p>Dr. Handor elini çocuğun kırık koluna usulca koydu. Eddie yine kendinden geçti.</p>

  <p>Eddie garip bir rüya gördü. Annesi avaz avaz bağırarak hastaneye, onu görmeye gelen arkadaşlarını kovuyordu. Palyaço onun yanında neşeyle dans ediyor, sonra eğilerek Bayan Kaspbrak’ı öpüyordu.</p>

  <p>Sonia Kaspbrak oğlunun arkadaşlarını gerçekten kovmuştu. Aman ne aşağılık şeylerdi onlar! Üstelik içlerinden biri de zenciydi. Hele o kız! Tam küçük bir fahişeydi. Neyse, Sonia hepsini de çabucak def etmişti. Kadın, oğlunun odasına doğru giderken, bunu senin için yaptım, Eddie, diye düşündü. Önce hayal kırıklığına uğrayacağının farkındayım. Ama anneler her şeyi daha iyi bilir...</p>

  <p>Ne var ki, Sonia oğlunun odasına girdiği zaman o tatlı zafer duygusu da kayboldu.</p>

  <p>Çocuk ifadesiz bir sesle, “Arkadaşlarımı kovdun...” dedi.</p>

  <p>Kadın adeta suçlu suçlu irkildi. Sonra da, “Bugün nasılsın Eddie?” diye sordu.</p>

  <p>Eddie bu soruya cevap vermeyerek tekrarladı. “Arkadaşlarımı kovdun.”</p>

  <p>Sonia, “Pekâlâ,” dedi. “Onları gönderdim. Ağır yaralandın, Eddie. Ziyaretçi kabul edecek durumda değilsin. Zaten onlar olmasaydı, kolun da kırılmazdı. Evinde oturup televizyon seyrederdin.”</p>

  <p>“Belki. O zaman daha da kötüsü olurdu.” Eddie’nin sesi hâlâ ifadesizdi. “Bill ve arkadaşlarım tekrar gelecekler, anne. Bu sefer onları engellemeyeceksin! Onlara tek kelime bile söylemeyeceksin! Onlar benim arkadaşlarım! Sen yalnız kalmaktan korkuyorsun diye arkadaşlarımı elimden alamayacaksın!”</p>

  <p>Sonia hayret ve dehşetle oğluna baktı. Gözleri doldu. “Dernek annenle artık böyle konuşuyorsun?” Eddie gözyaşlarına hiç dayanamazdı.</p>

  <p>Ama bu karşısındaki yeni ve güçlü bir Eddie’ydi. “Seni çok seviyorum, anne. Ama arkadaşlarımı da seviyorum. Galiba sen... istediğin zaman ağlayabiliyorsun.”</p>

  <p>Sonia hızla dönerek odadan çıktı.</p>

  <p>O akşam Bill ve diğerleri tekrar Eddie’yi görmeye geldiler. Çocuk buna hiç şaşmadı. Arkadaşlarının yine geleceklerinden emindi çünkü. Hepsi de çocuğun kolundaki alçının üzerine imza attılar. Sonra Bill planlarını açıkladı.</p>

  <p>“A-annemle babam bu gece s-sinemaya gidecekler. Gümüş topları bu gece babamın küçük atölyesinde yapacağız.”</p>

  <p>“Ama hani kurşun...”</p>

  <p>Ben usulca, “Top daha iyi,” dedi. “Kurşun yapmak kolay değil.”</p>

  <p>Beverly sinirli sinirli, “Bill, ‘O’nu benim vurmamı istiyor,” diye açıkladı. “Bunu aklın alıyor mu, Eddie? Üstelik bu işi Bill’in sapanıyla yapacağım!”</p>

  <p>Çocuğun yüzünde beliren ifadeyi fark eden Koca Bill, “Me-merak etme,” dedi. “Her şey yolunda gidecek. B-b-bana inan.”</p>

  <p>Eddie hikâyesini bitirdiği zaman bardağına tekrar içki koydu. Eli titriyordu. Sonra Beverly’ye baktı. “Sen ‘O’nu gördün, değil mi? Ertesi gün? Yani hepiniz alçıya imzanızı attıktan sonra? ‘O’nun Palrick Hocstetter’i yakaladığını gördün!”</p>

  <p>Diğerleri öne doğru eğildiler.</p>

  <p>Beverly kırmızımsı bir buluta benzeyen saçlarını geri itti. Rengi inanılmayacak kadar uçmuştu. “Evet... Olayı gördüm...” Titredi.</p>

  <p>Bill, “P-P-Patrick deliydi,” dedi. Sonra da, Henry, Patrick’in grubuna katılmasına izin vermişti, diye düşündü. Bu da Henry’nin anormalliğinin gitgide arttığını kanıtlamıyor muydu?</p>

  <p>Beverly, “Evet, gerçekten deliydi,”dedi. “Okuldan kızlardan hiçbiri onun önündeki sırada oturmak istemezdi. Çünkü çocuk birdenbire sıcak ve terli eliyle insana dokunurdu. İrkilir, telaşla dönerdin. Palrick lastiğe benzeyen o kalın dudaklarıyla sırıtır, sonra da kalem kutusunu açardı. İçinde ölü sinekler olurdu kutunun. ”</p>

  <p>Richie birdenbire, “Evet,” diye başını salladı. “Sinekleri cetvelle öldürürdü. ”</p>

  <p>Bill, “O-o-ona ne oldu, Beverly?” diye sordu.</p>
</body>
</html>
