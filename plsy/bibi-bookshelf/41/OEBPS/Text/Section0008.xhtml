<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>V</h2>

  <h2 id="sigil_toc_id_15">Bill Denbrough İblisi Yeniyor</h2>

  <p>Bill uçakta, sanki uzay yolculuğuna çıkmış gibiyim, diye düşündü. Beni tabancanın namlusundan fırlayan kurşunun içine sokmuş olsalardı ancak bu kadar hızlı giderdim... Kısa bir süre sonra da kendimi Derry’de bulacağım. Yazar uçağın penceresinden dışarı baktı. İblisi yeneceğiz. Ensesindeki tüyler diken diken oldu. Hemen içkisini başına dikti. Gümüş... Bisikletim... Ona “Yalnız Kovboy”un atının adını vermiştim. Bana göre büyük bir bisikletti. Gümüş ne de hızlı giderdi! Bu yüzden hayatımı kurtardım. 1958 yılının haziran ayının son haftasında Ben Hanscom’la ilk karşılaşmamızdan bir hafta sonra... Richie de bagaj yerine binmişti. Yani Gümüş onun hayatını da kurtardı.</p>

  <p>O üç serseri öfkeyle ağaçların arasından ortaya çıktıkları zaman Bill akıllıca davranmış ve onlarla tartışmaya kalkışmamıştı. Ama Eddie ihtiyatsızlık etmişti. İtiraz ettiği için Henry Bowers yumruğu suratına indirmişti. Bill o haytaların kimler olduklarını biliyordu. Henry, Geğirti ve Victor, Derry Okulundaki çocukların en kötüleriydiler. Bill’in ara sıra arkadaşlık ettiği Richie Tozier’i de dövmüşlerdi. Ama Bill suçun biraz da Richie’de olduğunu düşünüyordu. Richie dilini tutmamıştı. Boşuna ona “Çöp Ağız!” adını takmış değillerdi elbette!</p>

  <p>Bill şimdi kaygı içinde Eddie’nin yanında oturuyordu. Gitmesi gerektiğini biliyordu ama arkadaşını yalnız bırakmayı da istemiyordu. Arkasını döner dönmez Eddie’nin komaya gireceğini sanıyordu.</p>

  <p>Sonra başını kaldırdı ve Ben Hanscom’un orada durduğunu gördü. Ben’in kim olduğunu biliyordu. Her okulun en şişman çocuğu mutsuz bir ün kazanırdı. Bill bazen onun ders aralarında yalnız başına bir köşede durduğunu ve kitap okuyarak bir şeyler atıştırdığını görüyordu.</p>

  <p>Bill, Ben’e bakarken, onun hali Henry’ninkinden de kötü, diye düşündü. Pek korkunç bir dövüş olmuş sanırım... Ben onun kendisini süzdüğünü fark edince hafif irkildi. Gözlerinde ihtiyatlı bir ifade belirdi.</p>

  <p>Bill, “G-G-Gitme!” diye bağırdı.</p>

  <p>Ben biraz yaklaştı. İki bacağı da sancıyormuş gibi yürüyordu. “Gittiler mi? Henry’yle iki arkadaşı?”</p>

  <p>Bill, “E-Evet,” dedi. “D-D-Dinle. B-B-Ben arkadaşımın i-i-ilacını almaya gideceğim. S-S-Sen o-o-onun yanında bekler misin? O.. O., nun.”</p>

  <p>“Astımı mı var?”</p>

  <p>Bill, evet, der gibi başını salladı.</p>

  <p>Ben yaklaşarak Eddie’nin yanına diz çöktü. “Ona kim vurdu?” Yüzünde Bill’in de hissettiği çaresiz öfkenin izleri vardı. “Henry Bowers mı?”</p>

  <p>Bill yine başını salladı.</p>

  <p>“Tabii ya... Sen git. Ben onun yanında beklerim.”</p>

  <p>“T-T-Teşekkür ederim.”</p>

  <p>Ben, “Bana hiç teşekkür etme,” dedi. “Size saldırmalarının asıl nedeni benim zaten. Haydi, git. Çabuk ol. Yemek zamanı evde olmam gerekiyor.”</p>

  <p>Bill koşarak uzaklaşırken Ben’in yerden taş toplamaya başladığını gördü. Şişman çocuğun, Henry ve arkadaşlarının dönebileceklerini düşündüğü ve hazırlıklı bulunmayı istediği anlaşılıyordu.</p>

  <p>Bill, Gümüş’e bindi ve uçarcasına eczaneye gitti. Çocuk kardeşi Georgie’nin ölümünden önce, Eczacı Bay Keene’le oldukça rahatlıkla konuşabiliyordu. Ama şimdi Bill’in kekemeliği iyice artmıştı. Çabuk olmazsa Eddie’nin başına bir felaket gelmesinden de korkuyordu.</p>

  <p>Bu yüzden Bay Keene, “Merhaba Bill, sana ne vereyim?” diye sorduğu zaman hemen bir kâğıt kalem kaparak çabucak yazdı. “Eddie Kaspbrak’la Çorak Yer’de oynuyorduk. Eddie’nin astımı tuttu. Bana inhalatör verebilir misiniz?”</p>

  <p>Bay Keene yazıyı okuduktan sonra Bill’in kaygı dolu mavi gözlerine baktı. “Tabii. Sen burada bekle.” Dipteki kapıdan çıktı. Beş dakika sonra döndüğü zaman elinde plastik bir şişe vardı. İnhalatörü Bill’e vererek gülümsedi. “Bu sorunu halleder.”</p>

  <p>Bill, “T-T-Teşekkür...” dedi. “Y-Y-Yanımda para...”</p>

  <p>“Üzülme, oğlum. Bayan Kaspbrak’ın burada hesabı var. Bunu da hesaba yazarım. Bayan Kaspbrak’ın sana bu iyiliğinden dolayı teşekkür edeceğinden eminim.”</p>

  <p>Çok rahatlayan Bill, Bay Keene’e tekrar teşekkür ederek dışarı fırladı. Adam onun arkasından bakarak hafifçe güldü. Ekşi ekşi. Evet, Eddie’nin astım ilacını Bayan Kaspbrak’ın hesabına geçirecekti. Kadın bunun ne kadar ucuz olduğunu gördüğü zaman minnet değil, şaşkınlık ve kuşku duyacaktı. Ama Bayan Kaspbrak bu ilacın oğlunun astımına iyi geldiğini de itiraf edecekti. İlaç ucuzdu. Çünkü sadece oksijen ve hidrojen karışımıydı. Yani Eddie’nin astım ilacı musluk suyuydu.</p>

  <p>Bill, Gümüş’ü köprünün altına bıraktığı sırada saat dördü on geçiyordu. Bill’in aklına türlü kötü ihtimal geliyordu. Ben, Eddie’yi ölüme terk ederek gitti. Ya da o zorbalar geri döndüler ve ikisini de iyice dövdüler... Ya da... en kötüsü... o çocukları öldüren katil, birini ya da ikisini birden yakaladı... George’u da yakaladığı gibi. Bill cinayetleri bir tek kişinin işlediğine inanıyordu. Çocuğa zaten Derry bir hayli değişmiş gibi geliyordu. Bu değişiklik kardeşinin ölümüyle başlamıştı.</p>

  <p>Bill açıklığa eriştiği zaman korktuklarının hiçbirinin de olmadığını gördü. Ben Hanscom hâlâ oradaydı. Eddie’nin yanında oturuyordu. Ama Eddie artık arkaüstü yatmıyordu. Doğrulup oturmuştu. Başını eğmiş, hırıltılı hırıltılı nefes alıyordu.</p>

  <p>Ben ayağa kalktı. “Gerçekten çok çabuk geldin. Yarım saatte ancak gelirsin sanıyordum.”</p>

  <p>Bill gururla, “B-B-Bisikletim çok hızlı,” dedi. Bir an iki çocuk birbirlerine kaygıyla baktılar. Sonra Ben hafifçe gülümsedi. Bill de ona karalık verdi. Çocuk şişman ama iyi bir insan, diye düşündü. Buradan ayrılmadı. Oysa Henry’le arkadaşı olacak o köpekler geri gelebilirlerdi. Bill, Eddie’ye göz kırparak inhalatörü ona uzattı. Çocuk Bill’e minnetle bakıyordu. Aleti ağzına sokarak tetiği çekti. Sarsıldı. Sonunda arkasına yaslandı. Gözleri kapalıydı. Ben kaygıyla onu seyrediyordu.</p>

  <p>“Tanrım! Astımı çok kötü, değil mi?”</p>

  <p>Bill, evet, der gibi başını salladı.</p>

  <p>Ben alçak sesle ekledi. “Bir ara çok korktum. Daha kötüleşirse ne yapmam gerekeceğini düşündüm durdum.”</p>

  <p>Bill, “O i-i-ilaç onu iyileştirir,” dedi. “B-B-bak.”</p>

  <p>Eddie şimdi daha rahat nefes alıyordu. Gözlerini açarak iki çocuğa baktı. “Teşekkür ederim, Bill. Bu seferki kriz çok kötüydü.”</p>

  <p>Ben sordu. “Burnuna yumruk attıkları için oldu, değil mi?”</p>

  <p>Eddie üzüntüyle gülümseyerek ayağa kalktı. İnhalatörü arka cebine soktu. “Burnumu düşündüğüm yoktu. Aklım fikrim annemdeydi.”</p>

  <p>“Sahi mi?” Ben’in sesinde şaşkınlık vardı ama sonra elini kaygıyla kendi yırtık tişörtüne götürdü.</p>

  <p>“Benimki de gömleğimdeki kanı görür görmez beni hemen Derry Hastanesine, Acil Servise götürecek.”</p>

  <p>Ben şaşırdı. “Neden? Kan durmuş ya!”</p>

  <p>“Annem beni ayda bir iki defa Acil Servise götürüyor. Oradan öyle nefret ediyorum ki!”</p>

  <p>Ben, “Vay vay vay...” diye mırıldandı. Eddie’nin annesinin pek acayip bir kadın olduğunu düşünüyordu. Çocuğun tişörtünü iki eliyle birden yokladığının farkında değildi.</p>

  <p>Bill sordu. “Sen B-B-Ben Hanscom’sun, d-değil mi?”</p>

  <p>“Evet. Sen de Bill Denbrough’sun.”</p>

  <p>“E-evet. B-bu da...”</p>

  <p>Eddie atıldı. “Ben de Eddie Kaspbrak’ım.”</p>

  <p>Ben, “İkinizle de tanıştığım için seviniyorum,” dedi. Bir sessizlik oldu. Ama sıkıcı bir sessizlik değildi bu. Daha çok onların dost olmalarını sağlayan bir şeydi.</p>

  <p>Sonra Eddie, “O serseriler seni neden kovalıyorlardı?” diye sordu.</p>

  <p>Bill homurdandı. “O-O-Onlar her zaman birini kovalıyorlar. O-O-Onlardan nefret ediyorum.”</p>

  <p>Ben, “Henry sınavlar sırasında yanımda oturuyordu,” diye açıkladı. “Kâğıdımdan kopya çekmek istedi. Buna izin vermedim.”</p>

  <p>Eddie hayran hayran mırıldandı. “Sen genç yaşta ölmek istiyorsun galiba, arkadaş.”</p>

  <p>Kekeme Bill neşeyle bir kahkaha attı. Ben de güldü. Sonra da, “Evet, galiba öyle,” dedi. “Her neyse... Henry’nin yaz okuluna gitmesi gerekiyor. O ve iki arkadaşı beni kıstırdılar.”</p>

  <p>Bill, “S-S-Seni öldürselerdi de bu kadar olurdu,” dedi.</p>

  <p>“Kansas Sokağından aşağıya yuvarlandım.” Ben, Eddie’ye baktı. “Galiba seninle Acil Serviste karşılaşacağız. Annem üstümü başımı görür görmez beni oraya götürecek sanırım.”</p>

  <p>Üç çocuk birdenbire kahkahalarla gülmeye başladılar. Dakikalarca sürdü bu.</p>

  <p>Sonra Eddie, “Henry’nin yaz okuluna gitmesi gerektiğine sevindim,” dedi. “O zaman buraya pek gelemez.”</p>

  <p>Ben, “Buraya sık sık geliyor musunuz?” diye sordu.</p>

  <p>Bill, “E-E-Evet,” dedi. “E-Eddie, B-Ben, R-Richie Tozier. N-N-Neden sen de yarın gelmiyorsun? E-E-Eddie’yle bent yapmaya çalışıyorduk.”</p>

  <p>Ben bir şey söyleyemedi. Bu davet onu hem şaşırtmış, hem de sevindirmişti.</p>

  <p>Eddie, “Belki başka bir şey yapsak daha doğru olur,” diye mırıldandı. “Bent pek iyi olmamıştı.”</p>

  <p>Ben suyun kıyısına gitti. “Böyle olmaz. Tahta bulmalısınız. Tahtaları sırayla koymalısınız. Sandviç yapar gibi. O zaman sular onları sürükleyemez.”</p>

  <p>Bill bağırdı. “Ö-Ö-Öyle yaparız!”</p>

  <p>Eddie saygıyla, “Daha önce hiç bent yaptın mı, Ben?” diye sordu.</p>

  <p>“Hayır.”</p>

  <p>“O h-h-halde dayanacağını nereden biliyorsun?”</p>

  <p>Ben şaşkınlıkla, “Tabii dayanacak,” dedi. “Neden dayanmasın?” Çocuk çok emindi.</p>

  <p>Bill, Ben’in omzuna vurdu. “İ-İ-İyi ya! Y-Yarın görüşürüz.”</p>

  <p>Ben mutlu mutlu, “Tamam,” diye güldü. “Dinleyin çocuklar. Artık eve gitmem gerekiyor.”</p>

  <p>Bill, “B-Bizim de öyle,” dedi.</p>

  <p>Üç çocuk birlikte Çorak Yer’den ayrıldılar. Ben, Bill’in Gümüş’ü kıyıdan yukarı çıkarmasına yardım etti. Eddie onların peşinden tırmandı. Yine hırıltılı hırıltılı nefes alıyor, kanlı gömleğine mutsuz bakışlarla bakıyordu.</p>

  <p>Bill onlarla vedalaştı, sonra bisikletine atlayarak olanca sesiyle, “Haydi, Gümüş!” diye haykırıp hızla uzaklaştı.</p>

  <p>Ben, “Dev bir bisiklet bu,” dedi.</p>

  <p>Eddie başını salladı. “Gerçekten öyle.” İnhalatörünü tekrar boğazına sıkmış, biraz rahatlamıştı. “Bazen beni bagajına bindiriyor. Öyle hızlı gidiyor ki, ödüm patlıyor. Bill çok iyi çocuktur.” Bu sözleri kayıtsızca söylemişti ama gözlerinden arkadaşına taptığı anlaşılıyordu. “Kardeşinin başına gelenleri biliyorsun, değil mi?”</p>

  <p>“Hayır. Ne oldu ona?”</p>

  <p>“Onu geçen sonbaharda öldürdüler. Biri kolunu koparmış. Sineğin kanadını koparır gibi.”</p>

  <p>“Tanrım!”</p>

  <p>“Bill eskiden pek az kekelerdi. Şimdi iyice kötüleşti. Ama tabii kafası hiç kekelemiyor. Ne dernek istediğimi anlıyorsun, değil mi?”</p>

  <p>“Evet.”</p>

  <p>“Neyse. Seni uyarmak istedim. Bill’le arkadaş olmak istiyorsan küçük kardeşinden söz etmemelisin. Sakın ona soru filan sorayım deme. O zaman çok fena.oluyor.”</p>

  <p>“Ben de olsam fena olurdum.” Ben şimdi sonbaharda öldürülen küçük çocukla ilgili haberleri hayal meyal hatırlıyordu. “Bu o korkunç selden hemen sonra mı oldu?”</p>

  <p>“Evet.”</p>

  <p>Kansas ve Jackson sokaklarının köşesine gelmişlerdi.</p>

  <p>Eddie, “Gitmem gerekiyor,” dedi.</p>

  <p>“Bir dakika. Acil Servise gitmek istemiyorsan bir çaresini bulabilirim.” Ben, Eddie’nin gömleğindeki koyu kırmızı lekelere bakıyordu. “Dükkâna uğra, çikolatalı süt al. Yansını gömleğine dök. Eve dönünce de annene sütün hepsini döktüğünü söyle.”</p>

  <p>Eddie’nin gözleri parladı. Dört yıl önce babası öldüğünden beri annesinin gözleri gitgide bozulmuştu. Ama kadın gözlüğü kendisine yakıştırmadığı için doktora gitmeye de yanaşmıyordu. “Bu işe yarayabilir.”</p>

  <p>“Annen durumu anlarsa bunun benim fikrim olduğunu sakın söyleme.</p>

  <p>“Söylemem... Eh, görüşürüz.”</p>

  <p>Ben, “Bilyor musun?” dedi. “Siz şahane çocuklarsınız.”</p>

  <p>Eddie utandı. “Bill şahanedir...” Elini sallayarak yoldan ilerledi. Ben bir süre onun arkasından baktı, sonra da koşarak evine gitti.</p>

  <p>O gece Bill’in başına korkunç bir şey geldi. İkinci defa oluyordu bu.</p>

  <p>Annesiyle babası aşağıdaki odada televizyon seyrediyor ve hemen hiç konuşmuyorlardı. Biri kanepenin bir ucuna, diğeri öbür ucuna oturmuştu. Eskiden konuşmalar ve kahkahalar yüzünden televizyonda söylenenleri zor dinlerlerdi. O günlerde de annesiyle babası yine kanepenin iki ucunda otururlardı ama aralarında Bill’le Georgie de olurdu. Çocuk Georgie’nin ölümünden sonra da onlarla konuşmaya, neşeli sözler söylemeye çalışmıştı. Ama ikisi de ona soğuk soğuk bakmışlardı. Zack Denbrough da, Sharon Denbrough da, Georgie’nin ölümünden Bill’i sorumlu tutuyorlardı aslında.</p>

  <p>Zack, Georgie’nin gömülmesinden on beş gün sonra çocuğun oyuncaklarını bir kutuya yerleştirmişti. Herhalde onları bir hayır kurumuna götürecekti. Sharon Denbrough kocasının elinde kutuyla Georgie’nin odasından çıktığını gördüğü zaman deliye dönmüştü.</p>

  <p>“Onun eşyalarını götüreyim deme!” diye haykırmıştı.</p>

  <p>Zack irkilmiş, sonra hiç sesini çıkarmadan oyuncakları çocuğun odasına bırakmıştı.</p>

  <p>Yaz tatilinin ilk gecesi Bill kardeşinin odasına girdi. Kalbi hızla çarpıyordu. Çocuk bazen kardeşinin kitaplarına bakıyordu, bazen de oyuncaklarına. Son aralık ayından beri Georgie’nin fotoğraf albümüne hiç bakmamıştı.</p>

  <p>Bill dolaptan albümü alarak gelişigüzel açtı. Karşısında Georgie’nin son fotoğrafı vardı. Geçen yılın ekim ayında çekilmişti. Çocuk kabarık saçlarını suyla ıslatarak taramıştı. Gülümsüyordu. Öndeki iki dişi düşmüş, yenileri henüz yerine gelmemişti. Bill bir süre resmi inceledi, sonra aralık ayında olan olay tekrarlandı. George resimde gözlerini oynatarak Bill’e baktı. Tebessümü iğrenç bir sırıtma halini aldı. Çocuk sağ gözünü kırptı. “Yakında görüşürüz, Bill. Dolabını açacak ve benimle karşılaşacaksın. Belki de bu gece.”</p>

  <p>Bill albümü fırlattı, ellerini ağzına bastırdı. Albüm yere düştü. Açılmıştı. Rüzgâr olmamasına rağmen sayfalar çevrildi. Sonunda o korkunç resim yine ortaya çıktı. Altında, “Ana Okulu Arkadaşlarım... 1957-1958,” yazılıydı.</p>

  <p>Resimden kanlar akmaya başladı. Bill donmuş gibiydi. Tüyleri ürpermiş, saçları dimdik olmuştu. Bağırmak istiyor, ancak hafif iniltiler çıkarıyordu. Kanlar şimdi yere damlıyordu artık.</p>

  <p>Bill odadan fırladı ve kapıyı arkasından çarparak kapattı.</p>
</body>
</html>
