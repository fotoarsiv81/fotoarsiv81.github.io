<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>XIII</h2>

  <h2 id="sigil_toc_id_41">Taşlarla Kavga</h2>

  <p>Kitaplığa ilk önce Bill geldi. Yazar, Okuma Salonundaki bir iskemleye yerleşerek Mike’ın son işlerle ilgilenişini seyretti. Kucağındaki kesekâğıdında bir şişe viski vardı. Bill, hayatı boyunca içkiye hiç bu kadar ihtiyacı olmadığını düşünüyordu.</p>

  <p>Sonra Mike’ın garajında duran Gümüş geldi aklına. Onun arkasından da, Çorak Yer’de toplandıkları ve herkesin başına gelenleri tekrar anlattığı o gün. Yalnızca Mike yoktu aralarında. Çocuklar birer birer hikâyelerini tekrarlamışlardı. Verandanın altındaki cüzzamlı, lavabonun deliğinden fışkıran kanlar, su deposundaki ölü çocuklar. Hareket eden resimler ve boş sokakta çocukları kovalayan Kurt Adam.</p>

  <p>Çocuklar, Bill’in kendilerine ne yapılması gerektiğini söylemesini bekliyorlardı. Ama bunu Bill de bilmiyordu. Bu yüzden çaresizlik duyuyordu.</p>

  <p>Dört Temmuz Bayramından önceki o gün, Çorak Yer’in içlerine kadar gitmişlerdi. Kent çok sıcaktı ama burası serindi.</p>

  <p>Bill şimdi Mike’ın koyu renk tahta kaplamalı duvara vuran gölgesine bakarak, “O gün ne yapmamız gerektiğini bilemedim,”dedi. “Çünkü 3 Temmuzda buluştuğumuz zaman grup tamam değildi. Ancak çöp yığınının gerisindeki çakıl taşı yatağında tamamlandı... Ama daha önce onlara ne diyeceğimi bilemedim...”</p>

  <p>Richie dayandığı ağacın bir dalına transistorlu radyosunu asmıştı. Güneş radyonun krom yüzünden yansıyor, Bill’in gözünü alıyordu.</p>

  <p>Çocuk, “O-O-nu oradan indir, Richie,” dedi. “N-n-neredeyse gözüm kör olacak.”</p>

  <p>Richie ukalalık etmeye kalkışmadı. “Olur, Koca Bill.” Radyoyu daldan aldı ve kapattı.</p>

  <p>Bill, keşke radyoyu kapatmasaydı, diye düşündü. Şimdi etraf fazla sessizdi. Hepsi de gözlerini Bill’e dikmişlerdi. Çocuk onlara başka tarafa bakmalarını söylemeyi istiyordu, ama tabii bunu yapamazdı. Çünkü hepsi de ondan, ne yapılacağını açıklamasını bekliyorlardı. Bill, “Neden ben?” diye bağırmak istedi. Tabii bu sorunun cevabını da biliyordu. İstesin istemesin, liderlik görevini ona yüklemişlerdi. Çünkü kafası iyi çalışıyordu, kardeşi öldürülmüştü ve anlayamadığı bir nedenle ‘Koca Bill’ oluvermişti.</p>

  <p>Bill, Beverly’ye bir göz attı, sonra bakışlarını çabucak kaçırdı. Kızın gözlerinde derin bir güven vardı. Beverly’ye bakmak Bill’in midesinde sanki bir şeylerin uçuşmasına neden oluyordu. Çocuk sonunda, “P-p-polise gidemeyiz,” dedi. “A-annelerimizle babalarımıza da... Tabii...” Umutla Richie’ye baktı. “S-senin annenle baban, dört göz? Onlar çok iyi insanlar...”</p>

  <p>Richie en kibar İngiliz uşak tavrıyla, “Valdemle pederimi hiç anlamadığınız belli, beyefendi,” diye cevap verdi.</p>

  <p>Ben’in gölgesine sığınmış olan Eddie, “Amerikanca konuş, Richie,” dedi. Hatları gerilmiş olan küçük yüzünde kaygı vardı. Suratı yaşlı adamlara benziyordu. İnhalatörü elindeydi.</p>

  <p>Richie başını salladı. “Annemle babam, benim akıl hastanesine kapatılmaya hazır olduğumu sanırlar. Juniper Hill’e. Aslında annemle babam gerçekten çok iyi insanlar. Ama böyle bir hikâyeye kesinlikle inanmazlar.” Stan kuşkuyla sordu. “Kim var? Aklıma güvenebileceğim hiç kimse gelmiyor.”</p>

  <p>Bill endişeyle, “A-a-ama...” dedi. Çocuk ne söyleyeceğini düşünürken, diğerleri sessizleştiler.</p>

  <p>Ben Hanscom’a sorsalardı, Henry Bowie, Kaybedenler Kulübü üyeleri arasında en çok benden nefret ediyor, derdi. O gün Çorak Yer’de olanlara kızdı. Sinemadan çıktığımız zaman yaptıklarımıza da. Ama en çok, kâğıdımdan kopya çekmesine izin vermediğim için öfkelendi.</p>

  <p>Aynı soru Richie Tozier’e sorulsaydı. Henry senden çok benden nefret ediyor, diye cevap verirdi. Freese mağazasına dalarak Henry’yle diğer iki silahşörün elinden kurtulduğum için.</p>

  <p>Stan Uris’e göre ise Henry en çok ondan nefret ediyordu. Çünkü o Yahudiydi.</p>

  <p>Bill Denbrough, Henry’nin en çok kendisinden nefret ettiğine inanıyordu. Çünkü sıskaydı, kekeliyordu ve güzel giyiniyordu.</p>

  <p>Evet, Henry Bowers aslında dördünden de nefret ediyordu. Ama Henry’nin asıl kin duyduğu çocuk Kaybedenler Kulübünden değildi. Bowersların çiftliğinden biraz ötede oturan Michael Hanlon adlı küçük bir zenciydi.</p>

  <p>Henry’nin babası, gerçekten de söylenildiği kadar deli olan Butch Bowers’dı. Adam parasal, fiziksel ve ruhsal bozukluklarının tüm nedeninin Hanlon ailesi olduğuna inanıyordu. Özellikle de Mike’ın babası Will Butch, bir iki arkadaşına ve oğluna sık sık, “Will Hanlon tavukları öldürdüğü zaman beni hapse attırdı,” diyordu. “Mahsus tabii. Sigortadan para almak için. Birkaç arkadaşı da yalancı şahitlik ettiler. Ben de sonunda arabamı satarak ona para vermek zorunda kaldım.”</p>

  <p>Oğlu kendisini her zaman dinlediği için Butch, Henry’nin kafasını nefret ve şanssızlık hikâyeleriyle dolduruyordu. Henry’nin beyninde her zaman aynı sözler yankılanıyordu. “Pis zenci... Pis zenci... Pis zenci...”</p>

  <p>Bunun sonucu olarak, Henry on yaşındayken Mike’ın köpeği Bay Chips’i zehirleyerek öldürdü, sonra da babasına koşup bu müjdeyi verdi. Butch’un deliliği o sırada iyice artmıştı. Bundan bir yıl sonra karısı ondan öldüresiye dayak yediği için evden kaçacaktı. Henry de babasından korkuyor, bazen ona karşı müthiş bir nefret duyuyordu. Ama Butch’u seviyordu da. Çocuk o gün, sonunda babasının kalbini kendisine açacak olan anahtarı bulduğunu düşündü. Çünkü Butch oğlunun yaptığını öğrendiği zaman çocuğun sırtına pat pat vurdu, onu oturma odasına götürerek bira ikram etti.</p>

  <p>Deli babası, Henry’ye, “İyi bir iş başarmışsın, oğlum,” dedi.</p>

  <p>Kaybedenler Kulübünün üyeleri Mike’ı tanıyorlardı. Zaten Derry’deki tek zenci çocuk oydu. Ama o kadar. Mike başka okula gittiği için onunla arkadaş değillerdi.</p>

  <p>Mike belli etmemeye çalışmasına rağmen Henry’den çok korkuyordu. İriyarı çocuk bir türlü onun peşini bırakmıyor, fırsat bulduğu zaman Mike’ın canını da yakıyordu.</p>

  <p>Mike’ın duyduğu dehşet, 3 Temmuz 1958’de iyice artacaktı.</p>

  <p>Henry Bowers, Victor Criss, Geğirti Huggins, Peter Gordon ve bir de herkesin “İri Geyik” diye çağırdığı geri zekâlı Steve Stadler, iyice yorulmuş olan Mike Hanlon’u Çorak Yer’e doğru kovaladıkları sırada, Bill ve arkadaşları da Kanduskeag’ın kıyısında oturmuş, bir kâbusa dönen o sorunu düşünüyorlardı.</p>

  <p>Bill sonunda sessizliği bozdu. ‘O’nun n-n-nerede olduğunu bildiğimi s-sanıyorum.”</p>

  <p>Stan, “Kanalizasyonda,” dedi.</p>

  <p>Bill başını salladı. “B-b-babama geçen gece kanalizasyon sistemini sordum... Bana sisteme zaman zaman ilaveler yapıldığını ve her şeyin karmakarışık olduğunu söyledi. ‘Aşağısı karanlık ve fare dolu,’ dedi. ‘Pis pis kokuyor. Bunlar kanalizasyona inmemek için önemli nedenler. Ama asıl neden başka. İnsanlar orada kolaylıkla kaybolabilir. Böyle şeyler daha önce de oldu,’ dedi. İşte böyle.”</p>

  <p>Richie bir Bill’e baktı, bir Stan Uris’e. Sonra tekrar Bill’e döndü. “O’nun kanalizasyon sisteminde olduğundan neden bu kadar eminsiniz?”</p>

  <p>Bill, “H-h-her şey bunu gösteriyor,” dedi. “B-Beverly’nin duyduğu sesler borudan gelmiş. O kanlar da oradan fışkırmış. Palyaço bizi kovaladığı zaman o turuncu düğmeleri kanalizasyon ızgarasının yakınında gördüm. Ve G-G-Georgie...”</p>

  <p>Richie atıldı. “O Palyaço değildi, Koca Bill. Sana bunu söyledim. Bilyorum sözlerim pek delice, ama o Kurt Adamdı. Yemin ederim! Onu gördüm.”</p>

  <p>Bill, “O s-senin için Kurt Adamdı,” dedi.</p>

  <p>“Ha?”</p>

  <p>Bill, “A-anlamıyor musun?” diye sordu. “S-s-sinemada gördüğün o film yüzünden ‘O’nu Kurt Adam sandın.”</p>

  <p>“Anlayamadım.”</p>

  <p>Ben usulca, “Ben anladım sanırım,” dedi.</p>

  <p>Bill, “K-k-kitaplığa giderek bu konuyu i-inceledim,” diye açıkladı. “A-ansiklopedilere baktım. Bu ‘habis sihir’ diye bir şey. Yaratık insanın k-kafasından geçenleri okuyor. V-v-ve onun en çok korktuğu şeyin b-biçimi-ne giriyor.”</p>

  <p>Beverly sordu. “O ansiklopedilerde bu gücün nasıl yenileceği de yazılı mı?”</p>

  <p>Bill başını evet der gibi salladı ama pek de umutlu değildi. “H-H-Himalayalarda yaşayanlar ondan k-kurtulmak için bir t-tören yapıyorlarmış. B-buna ‘Chüd Ayini’ diyorlar. Himalayadaki k-kutsal adamlar y-yaratığa yaklaşıyor ve onun k-kafasının uzantısına dişlerini geçiriyorlarmış.”</p>

  <p>Beverly yerde yuvarlandı, “Galiba kusacağım.” Ben usulca onun sırtına vurdu.</p>

  <p>Eddie, “Sonra?” diye sordu.</p>

  <p>Bill, “Ş-ş-şey,” dedi. “B-bu kısım insana saçma geliyor... Ama k-kitaba göre ondan sonra şakalar yapıyor ve fıkralar anlatıyorlarmış.”</p>

  <p>Stan bağırdı. “Ne?”</p>

  <p>Bill kendisini savundu. “Ö-öyle yazıyor.”</p>

  <p>Ben öğrenmek istedi. “Ansiklopedide bu yaratıkların nereden geldikleri yazılı mı?”</p>

  <p>Bill, hayır, der gibi başını salladı.</p>

  <p>Stan hem bu konuyla alay etmek istiyor, hem de bunu yapacak gücü bulamıyormuş gibi, “Bütün bunlara inanıyor musun?” dedi.</p>

  <p>Bill omzunu silkti. “H-h-hemen hemen.”</p>

  <p>Eddie mırıldandı. “Bu çok şeyi açıklıyor. Palyaço, cüzzamlı, Kurt Adam...” Stan’a baktı. “Galiba ölü çocukları da...”</p>

  <p>Richie Tozier bir reklama çıkmış gibi, “Bunun tam Richie Tozier’e göre bir görev olduğu anlaşılıyor,” dedi. “Bin fıkra ve altı bin bilmece bilen o kahramana göre bir görev!”</p>

  <p>Ben, “Bu işi yapman için seni gönderirsek hepimiz ölürüz,” diye bağırdı. “Hem de ağır ağır. Can acısıyla kıvranarak.” Hepsi güldüler.</p>

  <p>Stan, “Peki, şimdi ne yapacağız?” diye sordu. Bill yalnızca başını salladı yine.</p>

  <p>Mike’ın o gün Henry Bowers ve çetesinin eline düşme nedeni, ertesi günün Dört Temmuz Bayramı olmasıydı. Çocuk okul bandosunda trombon çalıyordu. Bando da ertesi gün geçit törenine katılacaktı. Mike bir aydan beri bugünü bekliyordu. Bisikletinin zinciri koptuğu için son provaya yürüyerek gitti. Prova saat iki buçuktaydı ama çocuk evden birde ayrıldı. Trombonunu parlatmak istiyordu. Okula doğru giderken Henry Bowers’ı düşündüğü yoktu.</p>

  <p>Ama Neibolt Sokağının köşesine vardığı sırada arkasına baksaydı, Henry, Victor, Geğirti, Peter Gordon ve “İri Geyik” Sadler’in yola yayılmış olduklarını görecekti. Serseriler tren manevra yerindeki kömür kuyusunun daha gerisine, Henry’nin bulduğu havai fişekleri patlatmaya gidiyorlardı. Mike evinden biraz daha geç çıkmış olsa onlarla hiç karşılaşmayacaktı. Ama zenci yıllar sonra, “Galiba o yaz hiçbirimiz hareketlerimize haklın değildik,” diyecekti.</p>

  <p>Mike’ı görünce Henry’nin gözleri parladı. “Şu pis zenci!” Sanki Noel Baba’yı görmüştü!</p>

  <p>Geğirti’nin bulanık gözlerinde de sevinçli bir ifade belirdi. “Onu yakalayalım.” Geğirti gürültüyle koşmaya kalktı ama Henry onu kolundan çekti.</p>

  <p>“Bizi görmedi. Görünceye kadar hızlı yürüyüp arayı kapatalım.”</p>

  <p>Victor Criss alçak sesle, “Ona ne yapacaksın, Henry?” diye sordu. Sanki bu konuya ilgi duyuyormuş gibi konuşmuştu ama aslında çok kaygılıydı. Son zamanlarda Henry’nin hali onu gitgide daha çok ürkütmekteydi. Mike Hanlon’u dövmelerine bir diyeceği yoktu. Ama Henry’nin yalnızca bunu istediğinden emin değildi. Okul tatil olduğu gün Ben Hanscom’a yaptıkları... Ama Victor o olayı düşünmek istemiyordu. Çocuk yalnızca Henry’nin “fazla ileri gitmesinden” korkuyordu. Victor arkadaşının neler yapabileceğini düşünmeye de çekiniyordu. Ama korku dolu kalbi onu bu soruyu sormaya zorlamıştı.</p>

  <p>Henry, “Yakalayıp kömür kuyusuna götüreceğiz,” dedi. “Ayakkabılarının içine fişek koyup onu biraz dans ettireceğiz.”</p>

  <p>“Ama M-80’lerden koymayacaksın değil mi?” Ayakkabılarına konacak birer M-80, zenci çocuğun iki ayağının da uçmasına neden olurdu. Bu kadarı da FAZLAYDI.</p>

  <p>Henry gözlerini Mike’ın sırtından ayırmıyordu. “Onlardan yalnızca dört tane var. Pis bir zenci uğruna ziyan eder miyim sanıyorsun?”</p>

  <p>“Haklısın, Henry.”</p>

  <p>“Ayakkabılarına birer ‘Kara Kedi’ yerleştireceğiz,” diye açıkladı Henry. “Sonra onu çırılçıplak soyacağız, elbiselerini de Çorak Yer’e atacağız. Belki onları almaya giderken zehirli sarmaşıklara takılır.”</p>

  <p>Geğirti’nin donuk gözleri şimdi pırıl pırıldı. “Onu kömür tozlarına da bulayalım. Olur mu, Henry? Bu fikrim güzel değil mi?”</p>

  <p>Henry, Victor’un hiç hoşuna gitmeyen kayıtsız bir tavırla, “Çok güzel,” dedi. “Onu kömür tozlarında yuvarlarız. Pis zenciyi daha önce de çamurda yuvarlamıştım zaten. Ve...” Henry güldü. On iki yaşında olmasına rağmen iyice çürümeye başlayan dişleri ortaya çıktı, “...o piçe bir şey de söyleyeceğim. Bunu bildiğini sanmıyorum.”</p>

  <p>Peter Gordon merak etti. “O nedir, Henry?” Gordon yalnızca heyecanlıydı. Aslında Derry’nin iyi ailelerinden birinin oğluydu. Batı Broadway Caddesinde oturuyordu. Victor Criss’ten çok daha zekiydi ama Henry’yi pek sık görmediği için onun gitgide kötüleştiğinin farkında değildi.</p>

  <p>Henry, “Biraz sonra öğrenirsin,” diye homurdandı. “Sus artık. Pis zenciye yaklaşıyoruz.”</p>

  <p>Aynı anda Mike arkasına baktı ve gözleri irileşti.</p>

  <p>Henry uludu. “Onu yakalayın!”</p>

  <p>Mike bir an donmuş gibi kalakaldı, sonra da canını kurtarmak için koşmaya başladı.</p>

  <p>Kaybedenler bambu korusunda “Safaricilik” oynuyorlardı. Sonra çöplerin atıldığı yere doğru gittiler. Onların da havai fişekleri vardı. Bu eğlence için çöplüğü seçmişlerdi. Ama o gün orada istediklerini yapamayacakları anlaşılıyordu. Çöpleri o gün bir uçtan yakmaya başlamışlardı.</p>

  <p>Bill, “Tüh be!” diyerek ellerini ceplerine soktu. Diğerleri onun çevresini sardılar.</p>

  <p>Richie de, “Evet,” diye mırıldandı. “Burası olmayacak.”</p>

  <p>Çocuklar yere oturup bir süre alevleri seyrettiler.</p>

  <p>Richie içini çekti. “Keşke birkaç M-80’imiz olsaydı.” Kısa bir süre sonra M-80’lerin kendilerine atılacağını bilmiyordu tabii.</p>

  <p>Eddie, “Annem insanın elindekiyle mutlu olması gerektiğini söylüyor,” dedi. Öyle ciddiydi ki, diğerleri dayanamayarak güldüler, sonra da Bill’e baktılar.</p>

  <p>Bill düşünüyordu. “A-a-aklıma bir yer geliyor... Ç-Çorak Yer’in dibinde bir çakıl yatağı var. T-trenlerin manevra yaptıkları yerin yakınında.” “Evet!” Stan ayağa fırladı. “Orayı biliyorum. Sen bir dâhisin, Bill!” Beverly başını salladı. “Evet, fişeklerin gürültüsü orada iyice yankılanır.”</p>

  <p>Richie, “Haydi, gidelim,” dedi.</p>

  <p>Mike, Neibolt Sokağında hızla, trenlerin manevra yaptıkları yere doğru koşuyordu. Ama bilinçsizce değil. Çocuk nefesini kontrol etmeye, bütün gücünü harcamamaya çalışıyordu. Peter Gordon’un kendisine yaklaşmış olduğunun farkındaydı. Çocuk neşeyle gülüyordu. Bir sporcu gibi. Mike, Beni yakaladıkları zaman neler yapacaklarını bilseydi yine böyle güler miydi acaba? diye düşündü. O serserilerin bana bir vurup, elim üstünde, diyeceklerini, sonra da koşarak uzaklaşacaklarını mı sanıyor?</p>

  <p>Mike hızlandı, manevra yerine daldı, tel örgüdeki kapıyı kapattı. Kendiliğinden kilitlendi kapı. Peter öne doğru atıldı. Artık gülmüyordu, somurtmuştu.</p>

  <p>Sonra inanılmayacak bir şey söyledi. “Haydi, kapıyı aç, arkadaş. Bu yaptığın haksızlık.”</p>

  <p>Mike soluk soluğa, “Beş kişinin bir tek çocuğa saldırması sence haklı bir şey mi?” diye sordu.</p>

  <p>Peter bu sözleri duymamış gibi, “Kapıyı aç,” dedi.</p>

  <p>Mike yaklaşmış olan Victor’a baktığında çocuğun gözlerindeki kaygıyı fark etti. Konuşacaktı ama tam o sırada diğerleri de geldiler.</p>

  <p>Henry, “Kapıyı aç, pis zenci!” diye böğürerek teli sarsmaya başladı. Tavırları öyle vahşiceydi ki, Peter ona şaşırarak baktı. “Kapıyı hemen aç!”</p>

  <p>Mike usulca, “Açmıyorum,” dedi.</p>

  <p>Geğirti haykırdı. “Aç kapıyı! Seni aşağılık zenci piçi!”</p>

  <p>Kalbi hızla çarpan Mike geriledi. O zamana kadar hiç böyle korktuğunu hatırlamıyordu. Serseriler avaz avaz haykırıyor, küfrediyorlardı. Sonra Henry cebinden çıkardığı bir şeyi Mike’ın ayaklarının dibine fırlattı. Çocuk geri sıçradı. “Kiraz Bombası” diye bilinen kırmızı fişek şiddetle patladı. Yerden tozlar kalktı.</p>

  <p>Bu patlama bir an hepsinin de susmasına neden oldu. Mike gözlerine inanamıyormuş gibi çocuklara baktı. Peter Gordon’un şok geçirdiği anlaşılıyordu. Geğirti bile sersemlemişti.</p>

  <p>Mike birdenbire, şimdi hepsi Henry’den korkuyor, diye düşündü. İçinde yeni bir ses konuşmaya başladı. Çocuğu sarsacak kadar olgun bir ses. Korkuyorlar ama bu onları durdurmayacak. Mikey, hemen kaçmalısın, yoksa başına bir felaket gelecek. Belki bunu hepsi istemeyecekler. Örneğin Victor ya da Peter Gordon. Ama olan olacak. Çünkü bunu Henry istiyor. Onun için kaç. Çabucak.</p>

  <p>Çocuk bir iki adım daha geriledi, o sırada Henry Bowers, “Köpeğini ben öldürdüm, pis zenci,” dedi.</p>

  <p>Mike dondu kaldı. Sanki biri midesine bir yumruk indirmişti. Henry’nin gözlerine baktı, onun doğruyu söylediğini anladı. Sevgili Bay Chips’ini bu serseri öldürmüştü gerçekten. Mike sonsuz bir an boyunca Henry’nin çevresi terli deli gözlerine bakarken, başka gerçekleri de kavradı. Yalnızca Henry’nin sandığından deli olduğunu değil... Mike bu yüzden, “Seni aşağılık köpek!” diye bağırdı.</p>

  <p>Henry öfkeyle bir çığlık atarak tel örgüye doğru fırladı, korkutucu bir kaba güçle tırmanmaya başladı. Mike’ın içindeki o olgun ses yanılmamıştı. Çünkü diğerleri de kısa bir duraklamadan sonra Henry’yi izlediler.</p>

  <p>Mike dönüp tekrar koşmaya başladı. Bir ara ayağı raylara takıldığı için yere yuvarlandı, bileğine bir sancı saplandı. Çocuk ayağa fırladı tekrar. Aynı anda Henry’nin telin tepesinden aşağıya atladığını duydu. Serseri, “Seni mahvedeceğim, zenci piçi!” diye bağırıyordu.</p>

  <p>Mike ancak Çorak Yer’e kaçabilirse, canını kurtaracağını düşündü. Sonra da babasının sesini duydu. “Senin her zaman kaçmaya alışmanı istemiyorum,” demişti Will. “Takınacağın tavır konusunda çok dikkatle karar vermelisin. Kendi kendine Henry Bowers’ın bu zahmete deyip değmeyeceğini sormalısın...</p>

  <p>Mike manevra yerini Çorak Yer’den ayıran tel örgüye doğru koşuyordu. Niyeti teli aşarak öbür tarafa atlamaktı. Ama sonra, birdenbire sağa dönüp çakıl yatağına doğru gitti. Bir taraftan da gömleğini çıkarıyordu. Bir ara kömür yığmak için de kullanılan çakıl yatağının kenarına vardığı zaman arkasına baktı. Henry yanında arkadaşlarıyla rayların üzerinden geliyordu. Belki de böylesi daha iyiydi.</p>

  <p>Mike elinden geldiği kadar hızla kömür parçalan topladı, bunları gömleğine doldurdu, sonra tekrar gerideki tel örgüye doğru atıldı. Orada döndü, gömleğindeki kömürleri yere boşalttı. Eğilip içlerinden bir iki parça kömür seçti.</p>

  <p>Henry kömürleri fark etmedi. O sadece “pis zenci”yi kıstırdıklarını düşünüyordu. Bağırarak çocuğa doğru atıldı.</p>

  <p>Mike, “İşte bu köpeğim için, alçak!” diye bağırarak kömürlerden birini attı. Ağlamaya başladığının farkında değildi. Kömür Henry’nin alnına geldi. Serseri dizüstü çöktü, ellerini başına götürdü. Parmaklarının arasından kanlar akmaya başladı.</p>

  <p>Diğerleri kayarcasına durdular. Hepsinin de yüzlerinde, gözlerine inanamıyorlarmış gibi bir ifade belirmişti. Henry can acısıyla bir çığlık atarak ayağa kalktı. Hâlâ başını tutuyordu. Mike bir kömür parçası daha attı. Henry eğildi, zenci çocuğa doğru yürümeye başladı. Mike tekrar kömür attı. Henry hemen elini kaldırdı. Kömüre adeta kayıtsızca vurarak yana gitmesini sağladı.</p>

  <p>“Ah, öyle şaşıracaksın ki,” diye söylendi. “Öyle... AH, TANRIM!” Gargara yaparmış gibi bir ses çıkardı. Çünkü Mike’ın attığı dördüncü kömür parçası tam gırtlağına gelmişti. Serseri tekrar dizüstü düştü. Peter</p>

  <p>Gordon ağzı bir karış açık bakıyordu. İri Geyik zor bir matematik problemini çözmeye çalışıyormuş gibi kaşlarını çatmıştı.</p>

  <p>Henry sonunda, “Ne bekliyorsunuz?” demeyi başardı. Ellerinin arasından kanlar sızıyordu. “Yakalayın onu! Kara piçi tutun!”</p>

  <p>Mike diğerlerinin onu dinleyip dinlemeyeceklerini anlamak için beklemedi. Gömleğini orada bırakarak tele doğru atladı. Yukarı doğru tırmanırken kaba bir el ayağını yakaladı. Aşağıya baktı, Henry’nin hatları çarpılmış, kömür tozuna bulanmış, kanlı yüzünü gördü. Hemen ayağını yukarı çekti. Lastik ayakkabısı serserinin elinde kaldı. Mike çıplak ayağıyla Henry’ye vurdu ve bir çatırtı duydu. Henry tekrar haykırarak geri geri gitti. Elini bu sefer kanlar akan burnuna götürmüştü. Mike telin tepesini aşarken yüzünün yanına bir şey şiddetle çarptı. Çocuğun yanağına sıcak bir şeyler aktı. Sonra kömürler kalçasına, koluna, bacağına geldi. Serseriler onun silahını kullanıyorlardı.</p>

  <p>Mike bir an durdu, sonra da yere atlayarak iki defa yuvarlandı. Otlu yer meyilliydi. Belki de Mike’ın gözlerini ve hatta hayatını bu kurtardı. Henry tekrar tel örgüye yaklaştı ve M-80’lerden birini fırlattı. Fişek korkunç bir gürültüyle patladı, otların arasında geniş bir yer açıldı. Ses etrafta yankılandı.</p>

  <p>Kulakları çınlamaya başlayan Mike bir takla daha attı ve sendeleyerek ayağa kalktı. Şimdi Çorak Yer’in sınırındaki yüksek otların arasındaydı. Elini yanağına sürdüğünde parmaklarına kan bulaştı. Bu onu fazla üzmedi. Bu felaketten yara almadan kurtulabileceğini zaten sanmamıştı.</p>

  <p>Henry bir “Kiraz Bombası” attı. Ama Mike bunu fark ederek kolaylıkla kaçtı.</p>

  <p>Henry, “Onu yakalayalım,” diye kükreyerek tele tırmanmaya başladı.</p>

  <p>“Henry, bilmem ki...” Peter Gordon için, iş çığrından çıkmıştı artık. Çocuk böyle birdenbire vahşileşen bir dövüş hiç görmemişti.</p>

  <p>Henry tel örgüden ona baktı. “Bilsen daha iyi olur...” Orada şiş gövdeli, insan biçiminde zehirli bir örümcek gibi duruyor, öfkeli gözlerle Peter’i süzüyordu. Gözlerinin iki yanı kanlıydı. Mike tekme attığı zaman burnunu kırmıştı ama Henry bunu daha sonra fark edecekti. “Bilsen iyi olur yoksa seni gebertirim, adi korkak!”</p>

  <p>Diğerleri de tele tırmanmaya başladılar, Peter’le Victor onları istemeye istemeye izlediler. Geğirti’yle İri Geyik’in aptal suratlarında sadece heves ve heyecan vardı.</p>

  <p>Mike daha fazla beklemedi. Dönerek otların arasına girdi. Henry arkasından, “Seni bulacağım!” diye böğürdü. “Seni bulacağım pis zenci piçi!”</p>

  <p>Kaybedenler, diğer çakıl yatağına varmışlardı. Artık kullanılmayan yatağı otlar bürümüştü. Çocukların hepsi Stan’in etrafını sarmışlardı. Onun getirdiği paketten çıkan Kara Kedilere hayran hayran bakarken ilk patlamayı duydular. Eddie fena halde irkildi. Çünkü oraya gelirken nehirde piranalar gördüğünü sanmış ve korkmuştu. Aslında pirananın nasıl bir balık olduğunu bilmiyordu. Ama suda o katillerin yüzdüğünden emindi.</p>

  <p>Richie hemen Çinli taklidine başladı. “Kaygılanma, Eddie-San. Çocuklar fişek atıyorlar.”</p>

  <p>Bill mırıldandı. “Nasıl da bildin, Richie?” Diğerleri güldüler. Hepsi de havai fişek atacakları için heyecanlıydılar. Bir süre şakalaştılar. Sonra Beverly, “Haydi, Stan,” dedi. “Bende kibrit var.”</p>

  <p>Stan bir kutuyu dikkatle açtı. Üzerinde Çince yazılar vardı. Çocuk, “Ben...” diye başladı, aynı anda daha şiddetli bir patlama etrafta yankılandı.</p>

  <p>Bu sefer hepsi de sıçradılar. Beverly kaygıyla, “Dinamit miydi bu?” diye sordu. Bill’e bakıyordu. Bill ise başını kaldırmış, dinliyordu. Gözleri irileşmişti. Orman yangınının kokusunu alan bir ceylan hali vardı.</p>

  <p>Ben usulca, “M-80’di sanırım,” dedi.</p>

  <p>Eddie ekledi. “Bu daha yakından geldi.” O da Bill’e bakıyordu.</p>

  <p>Stan, “Fişek atmak istiyor musunuz, yoksa istemiyor musunuz?” diye söylendi.</p>

  <p>“O-o-onları kaldır.” Hepsi de biraz korkuyla Bill’e baktılar. Sözlerinden çok sesinin tonu onları kaygılandırıyordu.</p>

  <p>“O-o-onları kaldır.” Bill konuşmaya çabalarken yüz hatları gerildi. “Bi-bi-bir şey olacak.”</p>

  <p>Eddie dudaklarını yaladı. Richie gözlüğünü terli burnunun köküne doğru itti. Ben düşünmeden Beverly’ye sokuldu. Stan bir şey söylemek için ağzını açtı. Aynı anda bir patlama daha oldu. Bunun gürültüsü o kadar fazla değildi. Bu sefer “Kiraz Bombası” patlamıştı.</p>

  <p>Bill, “T-t-taş toplayalım,” diyerek yere eğildi. Bulduğu taşları ceplerine doldurmaya başladı. Diğerleri ona çıldırmış gibi bakıyorlardı. Derken Ben de taş toplamaya başladı. Richie onu izledi. Konuşmuyor, hızla hareket ediyordu. Gözlüğünü çıkartıp cebine koydu.</p>

  <p>Ben, “Beverly,” dedi. “Belki bir süre için geriye gitsen daha iyi olur.”</p>

  <p>“Haydi ordan!” Beverly de eğildi, taşlara uzandı.</p>

  <p>Eddie’nin boğazı sıkışmaya başladı. Yine mi? diye düşünüyordu çocuk. Ama bir taraftan da taş topluyordu.</p>

  <p>Henry kısa zamanda çok irileşmişti. Bu yüzden de aslında hiç çevik değildi. Hızlı hareket edemiyordu. Ama şimdi can acısı ve öfke onu hızlandırmıştı. Aklı fikri “pis zenci”yi yakalamaktaydı. Sağ elinde bir M-80, sol elinde bir kibrit kutusu vardı. Zenci piçini ele geçirir geçirmez fişeği yakacak ve kara piçin pantolonunun içine atacaktı.</p>

  <p>Mike, Henry’yle arkadaşlarının iyice yaklaştığını fark ediyordu. Daha hızlı ilerlemeye çalıştı. İyice korkuyordu artık paniğe kapılmamak için kendini zorluyordu.</p>

  <p>Çocuğun izlediği patika birdenbire genişledi. Mike çakıl yatağına yuvarlanırcasına indi, orada altı çocuk olduğunu gördü. Yan yana duruyorlardı. Yüzlerinde acayip ifadeler vardı. Sanki onu bekliyorlardı.</p>

  <p>Mike topallayarak onlara doğru gitti. “Yardım edin...” İçinden gelen sese uymuş, bu sözleri uzun boylu, kızıl saçlı çocuğa söylemişti. “Çocuklar... Büyük çocuklar...”</p>

  <p>Aynı anda Henry patikadan fırladı. Diğer çocukları gördüğü zaman kayarak durdu. Bir an yüzünde kararsız bir ifade belirdi. Omzunun üzerinden geriye baktı. Arkadaşlarının geldiklerini görünce rahatladı, tekrar Kaybedenlere dönerek sırıttı. Bill’e, “Seni tanıyorum,” dedi. Richie’ye baktı. “Seni de. Gözlüğün nerede, dört göz?” Richie cevap vermeden Henry, Ben’i fark etti. “Vay vay vay. Şişkoyla Yahudi de burada. Şu kız senin sevgilin mi, şişko?”</p>

  <p>Ben hafifçe irkildi.</p>

  <p>Aynı anda Peter Gordon’la Victor hızla yaklaşarak Henry’nin iki yanında durdular. Onlar İri Geyik’le Geğirti izledi.</p>

  <p>Henry hâlâ soluk soluğaydı. “Hepinizle de görülecek hesabım var. Ama bugün bunun üzerinde durmayacağım. Şimdi sadece şu pis zenciyi istiyorum. Haydi, küçük solucanlar, basın bakalım,”</p>

  <p>Geğirti, “Haydi,” dedi.</p>

  <p>Mike titrek ve tiz bir sesle bağırdı. “Köpeğimi öldürdü! Kendisi söyledi bunu.”</p>

  <p>Henry, “Buraya gel,” dedi. “Belki o zaman seni öldürmem.”</p>

  <p>Bill ağır ağır konuşmaya başladı. “Ç-Çorak Yer bizim. H-hemen çekip gidin.”</p>

  <p>Henry sanki biri kendinini tokatlamış gibi gözlerini açtı. “Beni kim çıkaracak buradan? sen mi, solucan!”</p>

  <p>Bill, “Biz,” dedi. “Z-zorbalıklarına katlanmaktan bıktık, Henry. Haydi, d-defol.”</p>

  <p>“Seni kekeme salak!” Henry başını eğerek saldırdı.</p>

  <p>Bill topladığı taşları atmaya başladı. Acele etmeden, dikkatle. İlk taş Henry’nin yakınından geçti. İkincisi omzuna geldi. Üçüncüsü de kafasına.</p>

  <p>Henry can acısı ve şaşkınlıkla bağırarak başını kaldırdı ve dört taşı birden yedi. Richie’nin taşı göğsüne isabet etti. Eddie’ninki omzuna, Stan’inki ayak bileğine, Beverly’ninki de karnına.</p>

  <p>Henry gözlerine inanamıyormuş gibi onlara baktı. Şimdi taşlar havada uçuyordu. Küçük zorba, yüzünde yine o şaşkın ifadeyle geriledi. “Haydi çocuklar,” diye haykırıyordu. “Bana yardım edin.”</p>

  <p>Bill alçak sesle, “S-saldıralım,” dedi. Arkadaşlarının gelip gelmediklerini anlamak için vakit kaybetmeden atıldı.</p>

  <p>Diğerleri de onu izlediler. Şimdi yalnız Henry’ye değil, öbür serserilere de taş atıyorlardı. Ben’in taşı, Peter Gordon’un yanağına geldi. Çocuk bağırdı, geriledi ve dönerek kaçtı. Onun mahallesinde böyle kavga edilmiyordu.</p>

  <p>Henry yerden bir avuç çakıl kaptı. Ama neyse ki küçüktü bunlar. Attığı irice çakıllardan biri Beverly’nin koluna geldi, kızın kolu yarıldı. Beverly bağırdı. Ben o zaman gürleyerek Henry’ye saldırdı. Hayta kaçacak zaman bulamadı. Yalnızca dengesini kaybeder gibi oldu. Ben ondan çok ağırdı. Henry yere devrilmedi, havada uçtu. Sırtüstü düşerek kaydı. Ben tekrar ona doğru koştu. Geğirti Huggins’in attığı taşın kulağına geldiğini hayal meyal fark etti. Can acısını da. Henry sersem sersem dizlerinin üzerinde doğrulmuştu. Ben serserinin sol kalçasına tekmeyi indirdi. Henry arkaüstü devrildi. Ateş saçan gözlerle Ben’e bakıyordu.</p>

  <p>Ben hayatında hiç bu kadar kızmamıştı. “Kızlara taş atılmaz. Sen...”</p>

  <p>Henry’nin bir kibrit çakarak M-80’in kalın fitilini ateşlediğini fark etti. Serseri bunu Ben’in suratına doğru fırlattı. Çocuk hiç düşünmeden fişeğe avucuyla vurdu. M-80 Henry’ye doğru uçtu. Zorbanın gözleri irileşti. Sonra haykırarak yuvarlandı. Fişek patladı. Henry’nin gömleğinin arkası kapkara oldu ve yırtıldı.</p>

  <p>Bir dakika sonra İri Geyik Sadler’ın attığı taş Ben’e geldi, çocuk dizüstü çöktü. Dişleri diline battı. Ben şaşkın şaşkın gözlerini kırpıştırdı. İri Geyik ona doğru koşuyordu ama Bill hemen taş atmaya başladı. Richie de ona katıldı. Richie’nin attığı taşlardan biri İri Geyik’in kaşını yardı. Serseri ulur gibi bağırdı.</p>

  <p>Eddie’yle Stan da arkadaşlarına katıldılar. Beverly de öyle. Taşlar havada uçuyordu. Geğirti, bir taş dirseğine isabet ettiği için bağırdı ve can acısıyla adeta dans etmeye başladı. Henry ayağa kalktı. Gömleğinin arkası paramparçaydı ama derisine bir şey olmamıştı. Henry dönemeden, Ben taşı onun kafasının arkasından sektirdi. Zorba tekrar dizüstü çöktü.</p>

  <p>O gün Kaybedenlere en çok Victor zarar verdi. Çünkü iyi bir beysbol atıcısıydı. Ayrıca bu işe duygularını da karıştırmıyordu. Aslında orada olmayı hiç canı istemiyordu. Ama madem kavgaya karışmıştı, artık elinden geleni yapacaktı. Victor’un attığı bir taş, Eddie’nin çenesine geldi, İkincisi Richie’nin göğsüne, üçüncüsü de Bill’in yanağına. Çocuğun yanağı fena yarıldı.</p>

  <p>Bill, Victor’a doğru döndü. İki çocuk göz göze geldiler. Kekeme Bill’in gözlerindeki ifade Victor’u bayağı korkuttu.</p>

  <p>Bill cesaretle ona doğru gitti. “H-hemen çık git. Y-yoksa kafanı yararım. Çok ciddiyim.”</p>

  <p>Victor yine onun gözlerinin içine baktı, sonra dönerek uzaklaştı.</p>

  <p>Geğirti’yle İri Geyik şaşkın şaşkın bakınıyorlardı. İri Geyik’ in ağzının yanından kanlar akıyordu. Geğirti’nin kafasındaki yaradan sızan kanlar yüzüne yayılmıştı. Henry dudaklarını oynatıyor ama sesi çıkmıyordu.</p>

  <p>Bill zorbaya döndü. “D-def olup git!”</p>

  <p>“Ya gitmezsem?” Henry kabadayıca konuşmaya çalışmıştı ama gözlerinde korku dolu bir ifade vardı. Gidecekti. Bill’in sevinmesi gerekirse de, o an yalnızca yorgunluk hissediyordu.</p>

  <p>“G-gitmezsen s-sana saldırırız. Altımız birden s-seni hastanelik edebiliriz sanırım.”</p>

  <p>Mike Hanlon, “Yedimiz,” diyerek onun yanında durdu. İki elinde birer iri taş vardı. “Bir dene, Henry. Sana ciddi olduğumuzu göstermek çok hoşuma gidecek.”</p>

  <p>“Seni aşağılık zenci!” Henry’nin sesi titriyordu, zorba neredeyse ağlayacaktı. Onun sesindeki bu ifade, Geğirti’yle İri Geyik’in savaşmaktan vazgeçmelerine neden oldu. Ellerindeki taşlar düştü. Geğirti nerede olduğunu anlamaya çalışıyormuş gibi çevresine bakındı.</p>

  <p>Beverly, “Yerimizden git,” diye bağırdı.</p>

  <p>Henry, “Kes sesini, dişi köpek,” dedi. “Sen...” Aynı anda uçan dört taş Henry’ye çarptı. Zorba bir çığlık atarak geriledi. Küçük çocukların, olgun insanlarınkini hatırlatan ciddi yüzlerine baktı. Sonra da telaş içindeki İri Geyik’le Geğirti’ye. Ama arkadaşlarının ona yardım edemeyecekleri belliydi. İri Geyik utançla başını çevirdi. Henry ayağa kalktı. Hıçkırıyor, kırık burnundan soluk almaya çalışıyordu. “Hepinizi öldüreceğim,” diye homurdandı, sonra koşarak patikaya doğru uzaklaştı. Geğirti’yle İri Geyik de başları önde onu izlediler.</p>

  <p>Yedi çocuk yarım daire halinde durarak serserilerin arkasından baktılar. Bu önemli kavga yalnızca dört dakika sürmüştü ama Bill’e sanki İkinci Dünya Savaşma katılmışlar gibi geliyordu.</p>

  <p>Sonra Kaybedenler teker teker dönüp Mike’a baktılar. Bill önce zenci çocuğu inceledi, sonra gözleri Richie’ye kaydı. İki arkadaş bir an göz göze geldiler. Bill, “Hepimiz bir aradayız artık,” dedi kendi kendine. “Grubumuz tamamlandı.” Bunu diğerlerine de açıklayacaktı. Ama aslında gerek de yoktu. Richie’nin, Ben’in, Eddie’nin, Beverly’nin ve Stan’in gözlerinden, onların da aynı şeyi düşündükleri anlaşılıyordu.</p>

  <p>Bill, artık bir aradayız, diye düşündü tekrar. Tanrı yardımcımız olsun! Olanlar olacak! Tanrım, yalvarırım bize yardım et!</p>

  <p>Beverly zenci çocuğa, “Adın nedir?” diye sordu.</p>

  <p>“Mike Hanlon.”</p>

  <p>Stan, “Havai fişek atmak ister misin?” dedi. Mike ona gülümsedi, böylece cevap vermiş oldu.</p>
</body>
</html>
