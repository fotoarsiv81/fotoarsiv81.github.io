<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>Derry</h2>

  <h2 id="sigil_toc_id_20">İKİNCİ ARA</h2>

  <h2 id="sigil_toc_id_21">14 ŞUBAT 1985 SEVGİLİLER BAYRAMI</h2>

  <p>Geçen hafta iki kişi daha kayboldu. İki çocuk. Ben de tam rahatlamaya başlıyordum. Bunlardan biri Dennis Torrio adında, on altı yaşında oğlan. Diğeri ise beş yaşında bir kız. Çocuk evinin arkasında kızağa binerken birdenbire kaybolmuş. Müdür Rademacher’a telefon ettiğim zaman bana, “Arka tarafta çocuğun ayak izlerinden başka hiçbir şey yoktu,” dedi. Rademacher bana fena halde kızmaya başlıyor sanırım. Tabii olanlar gece uykularımı kaçıracak değil. Çünkü benim bunlardan çok daha feci şeyler yapmam gerekiyor. Öyle değil mi?</p>

  <p>Rademacher’a, polisin çektiği fotoğraftan görmek istediğimi söyledim. Buna razı olmadı. O zaman, “Kızın ayak izleri bir kanalizasyon kapağına doğru mu gidiyor?” diye sordum. Uzun bir sessizlik oldu. Polis müdürü, “Belki bir sinir doktoruna gitsen daha iyi olacak, Hanlon,” dedi. “Kızı babası kaçırdı. Gazeteleri okumuyor musun?”</p>

  <p>“Torrio denilen çocuğu da babası mı kaçırdı?” diye sordum.</p>

  <p>Yine uzun bir sessizlik oldu. Sonra Rademacher, “Bu işle ilgilenme, Hanlon,” dedi. “Beni de rahat bırak.” Telefonu kapattı.</p>

  <p>Gazeteleri okuyorum tabii. Onları her sabah kitaplıktaki Okuma Odasına ben koymuyor muyum? Kaybolan Laurie Ann Winterbarger adlı kızın annesiyle babası üç yıl önce boşanmışlar. Mahkeme çocuğu annesine vermiş. Şimdi polis, Florida’da çalışan Horst Winterbarger’ın ta Maine’e gelerek kızını kaçırdığını düşünüyor.</p>

  <p>Dennis Torrio’ya gelince... Mutlu bir evde yaşıyormuş. Çok çalışkanmış, okul futbol takımında oynuyormuş. Yani Derry’den kaçması için bir neden yokmuş. Ama çocuk ortadan kaybolmuş işte.</p>

  <p>Çocuğa ne oldu? Hâlâ Derry’de mi? Ölmüş olan diğer çocukların yanında mı?</p>

  <p>Arkadaşlarımı çağırmak için hemen hemen önüne geçilmesi imkânsız bir istek duyuyorum. Az kalsın Stanley Uris’in numarasını çeviriyordum. Sonra, kulaklık kulağımda, kendi kendime, “Onları çağırmayı neden istiyorum?” diye sordum. “Emin olduğum için mi? Yoksa çok korktuğum ve artık yalnız olmaya dayanamadığını için mi?”</p>

  <p>Bir korkum daha var. Rademacher çıldırmak üzere olduğumu imâ etti. Buna inanmıyorum. Ama arkadaşlarımı ararsam onlar delirdiğimi düşünmezler mi? Daha da kötüsü, ya beni hatırlamazlarsa? “Mike Hanlon mu?” derlerse. “O da kim? Mike Hanlon adında birini hatırlamıyorum. Ne yemini?”</p>

  <p>Onları çağırmak için uygun zaman geleceğine inanıyorum. O gün kaplumbağanın sesini de duyacağım.</p>

  <p>Onun için bekleyeceğim. Er geç, zamanın geldiğini anlayacağım. Yani artık sorun onları çağırıp çağırmamam değil. Bu yalnızca bir zaman meselesi.</p>

  <h3 id="sigil_toc_id_22" style="text-align: right;"><b>20 ŞUBAT 1985</b></h3>

  <p>Dün eski Derry Hava Üssündeki barakalar yandı. O zaman babamı hatırladım ve gözlerim doldu. Babam çocukken bana sık sık askerlik anılarını anlatırdı. Babam öleli yirmi üç yıl oldu. Şimdi onun için ağlamam da garip.</p>

  <p>Babam zenci olduğu için hiç de hoş olmayan olaylarla karşılaşmış. Askerliği sırasında da, daha sonra da.</p>

  <p>Bana bir keresinde, “Bir sabah kalktığımda kümesin üzerine bir gamalı haç çizilmiş olduğunu gördüm,” diye anlatmıştı babam. “Ve kümesteki bütün tavuklar öldürülmüştü. O zamanki Şerif Sullivan bu olayla yakından ilgilendi. Çok iyi bir insandı. Derimin kara olması da onun için önemli değildi. Çalıştı, didindi ve sonunda suçluyu buldu. Kimdi dersin?” “Bilmem...”</p>

  <p>Babam gözlerinden yaşlar gelinceye kadar güldü. “Butch Bowers! Başka kim olacak? Sizin okulun en kötü zorbası olduğunu söylediğin çocuğun babası. Henry’nin.”</p>

  <p>“Okuldaki çocuklar Henry’nin babasının deli olduğunu söylüyorlar.” “Olabilir.. Her neyse... Şerif, Butch Bowers’ın suçlu olduğunu anladığı zaman onu tutukladı. Butch, ‘İftiraya uğradım,’ diye bağırıp çağırdı. ‘Hepiniz de zenci dostusunuz.’ Şerif, ‘Sesini kes de beni dinle, Butch,’ dedi. ‘Hanlon senden şikâyetçi olmak niyetinde değil. Yalnızca tavukların parasını istiyor. Ama yine de hapsi boylarsın.’”</p>

  <p>“Butch dikleşti. ‘Maine Eyaletinde hiçbir jüri beni bir zencinin tavuklarını öldürdüğüm için mahkûm etmez!’ Şerif, ‘Orası öyle,’ dedi. ‘Ama seni, tavukları öldürdükten sonra kümesin kapısına çizdiğin gamalı haç yüzünden hapse tıkabilirler.’ Butch’un ağzı bir karış açık kaldı o zaman. Ve sonunda bana iki yüz dolar ödemeye razı oldu. Ama bu sefer de sağda solda, ‘O zencinin çiftliğini yakacağım,’ demeye başladı. Sonunda onu tenha bir yerde kıstırdım. Elimde tüfekle. Ödü patladı. ‘Bunu bana yapamazsın,’ dedi. ‘Hiçbir pis zenci, bir beyazın karşısına dikilemez.’”</p>

  <p>“Canıma tak etti, Mike! Tüfeğin namlusunu çenesinin altına dayadım. ‘Bana bir daha pis zenci dersen beynini dağıtırım,’ diye homurdandım. ‘Bana inan, Butch. Bizim çiftlikte yangın çıkarsa beni yine karşında bulursun.’”</p>

  <p>“Butch Bowers o zaman ağlamaya başladı. Hayatımda bundan daha çirkin bir şey görmedim. ‘Şu kentin haline bak,’ diye inledi. ‘Pis bir... yani adamın biri güpegündüz insanın yolunu kesiyor...’”</p>

  <p>“O günden sonra başını bir daha Butch Bowers’la derde girmedi. Fakat belki senin köpeğin Bay Chips’i zehirleyen de oydu.”</p>

  <h3 id="sigil_toc_id_23" style="text-align: right;"><b>28 ŞUBAT 1985</b></h3>

  <p>En çok babamın sesini hatırlıyorum. Alçak sesle, ağır ağır konuşuyordu. Bazen usulca güler, bazen de kahkaha atardı.</p>

  <p>Babamın son hikâyesini hastanedeki odasında dinledim. O ölmeden altı hafta önce. On beş yaşında bir çocuk için çok acı altı haftaydı bu.</p>

  <p>Babam bana “Kara Nokta” diye tanınan yerde çıkan yangından söz etti. “Binalar yanıyor, insanlar haykırarak koşuşuyorlardı. Üst katlarda, alevlerin arasında, kollarını açarak pencerelere doğru gelen zavallıları görüyordum. Sanki birinin son anda onları kurtarmalarını bekliyorlardı. İçlerinden biri kendisini aşağıya attı. Kadındı. Elbisesi yanmış, üstünde yalnızca gömleği kalmıştı. Meşale gibi yanıyordu zavallı. Sanki bana bakıyordu. Gözlerinin alev aldığını gördüm. Kurtulmuş olanlar gerideki ağaçlığa doğru kaçıyorlardı. Önce onların hayalet olduğunu sandım. Sonra ayakkabılarını gördüm ve o zaman bu insanların çarşaflara sarınmış olduklarını anladım. İçlerinden biri biraz geride kalmıştı...” Babam susarak dudaklarını yaladı.</p>

  <p>“Ne gördün, baba?” diye sordum.</p>

  <p>“Boş ver,” dedi. “Susadım, Mikey.” Bardağı babama uzattım. “Bu hikâye kâbus görmene neden olmasın?”</p>

  <p>Yalan söylemek için ağzımı açtım. Ama sonra vazgeçtim. “Herhalde,” dedim.</p>

  <p>Babam mırıldandı. “O kadar da kötü bir şey sayılmaz. İnsan kâbus görürken her şeyin en kötüsünü düşünebilir. Galiba kâbuslar bunun için yaratılmış.” Artık uykulu uykulu konuşmaya başlıyordu.</p>

  <p>Oradan ayrılma zamanım gelmişti. Babamı yanağından öpmek için üzerine eğildim. Ama sonra, “Ne gördün?” diye fısıldadım.</p>

  <p>Babamın gözleri kapanmıştı. “Ha?”</p>

  <p>Fısıltıyla, “Gördüğün şey...” dedim. Aslında bunu duymayı istemiyordum. Ama duymak zorundaydım. Hem üşüyor, hem yanıyordum.</p>

  <p>Babam, “Bir kuş...” diye mırıldandı. “Koşan adamlardan sonuncusunun tepesinde dolaşıyordu... Belki atmacaydı. Ama çok kocamandı. Bundan kimseye söz etmedim. Hiçbir zaman. Beni akıl hastanesine kapatırlardı. Kanatlarının bir ucundan diğerine kadar belki on sekiz metre genişlikteydi. Japonların Zero uçağı kadardı. Ama onun... onun gözlerini gördüm... Galiba o da beni fark etti... Kuş aşağıya doğru dalarak sona kalan adamı yakaladı... Kanat seslerini duydum. Alevlerin homurtusundan farksızdı. Kuş havada duruyordu... Aslında kuşların kanat çırpmadan havada duramadıklarını söylerler. Ama bu dev kuş durabiliyordu. Çünkü... Çünkü...” Sustu.</p>

  <p>Fısıldadım. “Neden baba? Bunu nasıl başarıyordu?”</p>

  <p>Babam, “Kanat çırparak değil...” dedi.</p>

  <p>Orada sessizce bekledim. Hayatımda hiç bu kadar korkmamıştım. Çünkü dört yıl önce o kuşu görmüştüm ben. Sonra nasılsa o kâbusu unutmayı başarmıştım. Ama babamın sözleri her şeyi hatırlamama neden olmuştu.</p>

  <p>Babam birdenbire, “Havada durabiliyordu,” diye mırıldandı. “Çünkü kanatlarına sürüyle balon bağlanmıştı. Böylece havada durmayı başarıyordu...” Sonra babam uykuya daldı.</p>

  <h3 id="sigil_toc_id_24" style="text-align: right;"><b>1 MART 1985</b></h3>

  <p>O yine ortaya çıktı. Artık bunu biliyorum. Bekleyeceğim ama, Onun yine ortaya çıktığını biliyorum. Bu duruma dayanabilecek miyim? Çocukken Onunla başa çıkabilmiştim. Ama çocuklar büyüklerden çok farklı oluyorlar.</p>

  <p>Bu gece kitaplıktan çıkıp her zamanki gibi evime gitmedim. Burada kaldım ve sabah saatin üçüne kadar yazı yazdım. Sonra başımı masaya dayayarak uykuya daldım. Sabah uyandığım zaman kaba etlerim uyuşmuş, sırtım ağrıyordu.</p>

  <p>Sonra birdenbire, gece uyuduğum sırada bir konuğun gelmiş olduğunu anladım. Çamurlu ayak izleri kitaplığın kapısından uyuduğum yazı masasına kadar geliyordu. Oysa kapıyı her zamanki gibi kilitlemiştim. Bu gelen neyse, bana bir armağan da bırakmıştı. Bir balon. Masamdaki lambaya bağlanmıştı. Üzerinde suratımın resmi vardı. Gözlerim oyulmuştu. Yaralı göz çukurlarımdan kanlar akıyordu. Ağzım sessiz bir çığlıkla çarpılmıştı.</p>

  <p>Bu resme baktım ve haykırdım. Sesim salonda yankılandı, balon gürültüyle patladı.</p>
</body>
</html>
