<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>3. Kaza</title>
</head>

<body>
  <h1 class="h11">3. Kaza</h1>

  <p>Salı akşamüzeri Miss Arundell, evin bahçeye açılan kapısının eşiğinde durmuş Bob&rsquo;la oynuyordu. Köpeğin topunu bahçe yolunun sonuna doğru atıyor, köpek de onun peşinden koşuyordu.</p>

  <p>Miss Emily Arundell seslendi. &ldquo;Son bir kez daha Bob. İyi bir hamleydi.&rdquo;</p>

  <p>Top yeniden yerde yuvarlandı ve Bob da olanca hızıyla peşinden koştu.</p>

  <p>Ardından Miss Arundell eğilerek Bob&rsquo;un ayağının dibine bıraktığı topu aldı ve dönüp içeri girdi. Bob da onu izledi. Yaşlı kadın yan kapıyı kapattıktan sonra doğruca salona gitti. Topu çekmeceye koydu. Bob hâlâ ayağının dibinde dolaşıyordu.</p>

  <p>Emily Arundell şöminenin rafındaki saate bir göz attı. Altı buçuk olmuştu.</p>

  <p>&ldquo;Akşam yemeğinden önce biraz dinlenmem gerekiyor Bob.&rdquo;</p>

  <p>Yatak odasına çıkmak için merdivenlere yöneldi. Tabii Bob da peşinden. Miss Arundell kreton örtülü kanepeye uzanarak iç çekti. Bob tam ayağının ucunda yatıyordu. Günlerden salı olması ve konuklarının ertesi gün gidecek olmaları onu mutlu ediyordu. O hafta sonunun ona hiçbir yararı olmamıştı. Yeni bir şey öğrenmesini sağlamadığı gibi üstüne üstlük bilip de unutmak istediklerini unutmasını engellemişti.</p>

  <p>Emily Arundell kendi kendine, &ldquo;Sanırım artık yaşlanıyorum...&rdquo; dedi. Ve sonra birden dehşete kapılarak mırıldandı. &ldquo;Ben ihtiyarım...&rdquo;</p>

  <p>Yarım saat öylece gözleri kapalı yattı. Daha sonra yaşlıca bir kadın olan orta hizmetçisi Ellen sıcak su getirdi. Emily Arundell kalkarak akşam yemeği için hazırlandı.</p>

  <p>O akşam yemeğe Doktor Donaldson da katılacaktı. Emily Arundell bu fırsattan yararlanarak genç adamı daha yakından incelemek istiyordu. Hâlâ egzotik Theresa&rsquo;nın bu soğuk ve çokbilmiş genç adamla evlenmek istediğine inanamıyordu. Aslına bakılırsa bu soğuk ve kendini beğenmiş genç adamın Theresa&rsquo;yla evlenmek istemesi de bir o kadar tuhaftı ya.</p>

  <p>Akşam ilerledikçe Emily Arundell&rsquo;in Doktor Donaldson&rsquo;ı daha yakından tanıma hayalleri de suya düştü. Bunda başarılı olamadığını düşünüyordu. Genç adam nazik, terbiyeli ve son derece resmiydi; bir o kadar da sıkıcı. İçinden Miss Peabody&rsquo;nin bu konudaki düşüncelerine katıldığını düşündü: &ldquo;Bizim gençliğimizde gençler çok daha terbiyeliydi.&rdquo;</p>

  <p>Doktor Donaldson fazla kalmadı. Saat onda gitmek üzere kalktı. O evden ayrıldıktan sonra Miss Arundell de yatmak istediğini söyledi. Yaşlı kadın merdivenlerden yukarı çıkarken genç akrabaları da onu izlediler. Her nedense o gece hepsi biraz keyifsiz görünüyordu. Miss Lawson ortalığı toparlamak için aşağıda kaldı. Bob&rsquo;un dışarı çıkması için ona kapıyı açtı. Şöminedeki korları külle örttü, kapağını çekti. Yangın çıkma olasılığına karşı şöminenin önündeki halıyı katlayıp kenara çekti.</p>

  <p>Beş dakika sonra soluk soluğa hanımının odasının kapısından içeri girdi.</p>

  <p>&ldquo;Sanırım her şeyi getirdim,&rdquo; derken yünü, kadife iş torbasını ve kütüphaneden alınmış bir kitabı masaya bıraktı. &ldquo;Bu kitabı beğeneceğinizi düşünüyorum. Kütüphaneci kız verdiğiniz listedeki kitaplardan hiçbirinin olmadığını söyledi, ama bu getirdiğimi beğeneceğinizden emin olduğunu da belirtti.&rdquo;</p>

  <p>Emily Arundell, &ldquo;O kız aptalın teki,&rdquo; dedi. &ldquo;Kitaplar hakkında hiç bilgisi yok.&rdquo;</p>

  <p>&ldquo;Ah... çok affedersiniz. Belki benim...&rdquo;</p>

  <p>&ldquo;Saçmalama. Suç sende değil.&rdquo; Emily Arundell yumuşak bir sesle ekledi. &ldquo;Bu akşamüzeri eğlendiğini umarım.&rdquo;</p>

  <p>Miss Lawson&rsquo;un gözleri parladı. Heyecanlanmış, adeta gençleşmişti. &ldquo;Ah, evet, çok teşekkür ederim. Bana izin verdiğiniz için çok teşekkürler. Çok iyisiniz. Gerçekten ilginç anlar yaşadım. Ruh çağırdık ve gerçekten de tahtaya çok ilginç şeyler yazıldı. Bir sürü mesaj geldi... Tabii bu masa başında ruh çağırma seansı yapmakla aynı şey değil... Julia Tripp bu konuda oldukça başarılıydı. Aramızdan &lsquo;ayrılmış olanlardan&rsquo; çok mesaj geldi. Bu insana kendini öylesine minnettar hissettiriyor ki, hâlâ onlarla bağlantıda olmak...&rdquo;</p>

  <p>Miss Arundell hafifçe gülümsedi. &ldquo;Rahip bu sözlerini duymasa iyi olur.&rdquo;</p>

  <p>&ldquo;Ama sevgili Miss Arundell, ben gerçekten de bunda hiçbir kötülük olmadığına inanıyorum. Keşke sevgili Bay Lonsdale de bu konuyu incelese. İnsanın hiç araştırıp incelemediği bir konuyu peşinen reddetmesi bana dar görüşlülük gibi geliyor. Hem Julia hem de Isabel Tripp gerçekten ruhlarla ilişki kurabiliyorlar, onlar medyum.&rdquo;</p>

  <p>Miss Arundell mırıldandı.</p>

  <p>&ldquo;Fazlasıyla, zaten kendileri de ruh gibi.&rdquo;</p>

  <p>Miss Arundell, Julia ve Isabel Tripp&rsquo;ten hoşlanmıyordu. Onların elbiselerini biçimsiz, sadece sebze ve meyveden oluşan vejetaryen yemeklerini anlamsız, tavırlarını yapmacık buluyordu. Kökleri, gelenekleri olmayan, iyi eğitim almamış kimselerdi. Ama yine de iki kardeşin içtenlikleri onu bir ölçüde eğlendiriyordu. Ayrıca Tripp&rsquo;lerle arkadaşlığın zavallı Minnie&rsquo;nin hoşuna gittiğini biliyordu ve o da bu zevkin ona çok görülemeyeceği kadar iyi kalpli bir insandı.</p>

  <p>Zavallı Minnie! Miss Arundell, yardımcısına aşağılamayla karışık bir sevgiyle baktı. Orta yaşlı, saf, birçok yardımcısı olmuştu. Hepsi ona yardımcı olmak için gelmişlerdi ve hepsi de aynıydı, sevecen, mızmız, telaşlı, itaatkâr ve de kesinlikle akılsız.</p>

  <p>Zavallı Minnie bu akşam çok heyecanlı, diye düşündü. Gözleri parlıyor. Gerçekten de Miss Lawson dalgın dalgın odada dolaşıyor, ne yaptığının farkında bile olmadan ona buna dokunuyordu. Gözleri ışıl ışıldı.</p>

  <p>Neden sonra çekinerek, &ldquo;Şey... keşke siz de orada olsaydınız...&rdquo; diye kekeledi. &ldquo;Sizin bütün bunlara pek inanmadığınızın farkındayım Miss Arundell. Ama bu gece bir mesaj geldi E. A. diye birine. Harfler çok belirgindi. Haber yıllar önce ölmüş olan bir adamdan geliyordu, çok yakışıklı bir subaydan. Isabel bunu açıkça görebildi. Herhalde adam babanız General Arundell&rsquo;di. Mesajı da bir o kadar güzeldi. Sevgi doluydu, rahatlatıcıydı, sabırla her şeyin elde edilebileceği gibi bir şeyler diyordu.&rdquo;</p>

  <p>Miss Arundell, &ldquo;Babam böyle duygusallıklardan pek hoşlan- mazdı,&rdquo; dedi.</p>

  <p>&ldquo;Ah, sevdiklerimiz diğer tarafta çok değişiyorlar. Orada yalnızca sevgi ve anlayış var. Sonra ruh çağırma tahtasında anahtarla ilgili bir şeyler belirdi. Bu bana Boule komodinin anahtarıymış gibi geldi. Acaba olabilir mi?&rdquo;</p>

  <p>&ldquo;Boule komodinin anahtarı mı?&rdquo;</p>

  <p>Miss Arundell&rsquo;in sesi sert ve meraklıydı.</p>

  <p>&ldquo;Evet, bana öyle geldi. Dolabın içinde önemli kâğıtlar olabileceğini düşündüm. Ya da öyle bir şeyler. Bu tip bir şeyle daha önce de karşılaşmıştım, ruhlar kadının birine belirli bir eşyadan bahsedip içinin aranmasını istemişler ve gerçekten araştırıldığında o eşyanın içine gizlenmiş bir vasiyetname bulmuşlar.&rdquo;</p>

  <p>&ldquo;Boule komodininde vasiyetname yok,&rdquo; diyen Miss Arundell ardından da hemen ekledi. &ldquo;Haydi git yat Minnie. Yorgunsun. Ben de öyle. Yakın bir zamanda Tripp&rsquo;leri buraya davet ederiz.&rdquo;</p>

  <p>&ldquo;Ah, işe bu çok hoş olur! İyi geceler efendim. Başka bir şey istemediğinizden emin misiniz? Bunca insanın burada olmasının sizi çok yormadığını umarım. Ellen&rsquo;e yarın sabah salonu iyice havalandırmasını, perdeleri silkelemesini söyleyeceğim. Sigara kokusu her şeye siniyor. Onların salonda sigara içmelerine izin vermeniz çok büyük bir hoşgörü.&rdquo;</p>

  <p>Emily Arundell, &ldquo;Modern yaşam bazı toleranslar gerektiriyor,&rdquo; dedi. &ldquo;İyi geceler Minnie.&rdquo;</p>

  <p>Miss Lawson odadan çıkarken Emily Arundell bu ruh çağırma olayının Minnie açısından iyi olup olmadığını düşünüyordu. Anlatırken gözleri neredeyse yuvalarından fırlıyordu. Üstelik çok da huzursuz ve heyecanlı görünüyordu.</p>

  <p>Emily Arundell yatağına girerken kendi kendine, şu Boule komodin konusu çok tuhaf, diye düşündü. Uzun yıllar önce yaşanan bir olayı anımsayarak acı acı gülümsedi. Anahtar babasının ölümünden sonra bulunmuş ve komodin açıldığında dışarıya, bir sürü boş konyak şişesi yuvarlanmıştı. Böylesine önemsiz küçük bir olayı Minnie&rsquo;nin de Isabel ve Julia Tripp&rsquo;in de bilmeleri olanaksız, diye düşündü. İnsan ister istemez bu ruh çağırma olayının doğru bir yanı olup olmadığını merak ediyordu...</p>

  <p>Dört sütunlu karyolasında yatan Emily Arundell uyuyamıyordu. Son zamanlarda uyumakta çok güçlük çekiyordu. Doktor</p>

  <p>Grainger&rsquo;in uyku ilacı yazma önerisini de geri çevirmişti. Uyku ilacı zayıf insanlara göre bir şeydi. Parmaklarının sızlamasına, dişlerinin ağrımasına ya da uykusuz geçirilen bir geceye dayanamayan kimselere göre.</p>

  <p>Böyle gecelerde sıklıkla yatağından kalkar, sessizce evde dolaşır, bir kitap alır, bir biblo ya da süslemeyi eller, vazodaki çiçekleri yeniden düzenler ya da birkaç mektup yazardı. Gece yarısı dolaştığı zamanlar evin her zamanki gibi canlı olduğu hissine kapılırdı. Aslında bu pek de hoş değildi. Sanki onunla birlikte hayaletler de dolaşıyordu, kız kardeşleri Arabella&rsquo;nın, Matilda&rsquo;nın ve Agnes&rsquo;in, o kadın sahiplenmeden önceki haliyle, en sevgili dostu olan erkek kardeşi Thomas&rsquo;ın hayaletleri! Hatta kızlarına bağıran, çatan, tipik bir despot baba olmasına rağmen yine de Hint ayaklanmasındaki deneyimleri ve dünyayı tanımasıyla onlar için bir gurur kaynağı olan General Charles Laverton Arundell&rsquo;in hayaleti bile. Sevimli tavırlarına rağmen içki konusunda kızlarına genellikle kaçamak yanıtlar vermesi, sıklıkla kendini &ldquo;pek de iyi&rdquo; hissetmediği günler olması ne fark ederdi ki?</p>

  <p>Birden aklına yeğeninin nişanlısı geldi. Miss Arundell düşündü. Onun içki içtiğini hiç sanmıyorum. Kendisine erkek diyor, üstüne bir de bu gece yalnızca Barley soda içti. Barley soda! Bir de ben, onun için babamın özel kavını açmışken.</p>

  <p>Charles şarabın hakkını vermeyi bilmişti. Ah, keşke Charles bir de güvenilir biri olsaydı! Eğer bilseydi ki onunla...</p>

  <p>Birden düşünceleri farklı bir noktaya kaydı... O hafta sonunu düşündü...</p>

  <p>Her şey belirsiz, endişe vericiydi...</p>

  <p>Bu düşünceleri kafasından atmaya çalıştı.</p>

  <p>Bunları düşünmenin bir yararı yoktu.</p>

  <p>Dirseğinin üzerinde doğrularak gece boyunca yanan küçük gece lambasının ışığında saate baktı.</p>

  <p>Saat bir olmuştu, ama zerre kadar uykusu yoktu...</p>

  <p>Yataktan kalkarak terliklerini, kalın sabahlığını giydi. Aşağıya inecek ve ertesi sabah ödemek üzere o haftanın giderlerini gözden geçirecekti.</p>

  <p>Bir gölge gibi koridorda ilerledi. Koridorda bütün gece boyunca yalnızca bir tek zayıf elektrik ampulü yanıyordu.</p>

  <p>Emily Arundell merdivenin başına geldi. Bir elini tırabzana doğru uzattı. Sonra da hiç olmayacak bir şekilde sendeledi. Dengesini kaybetti, toparlanmaya çalıştı. Başaramadı ve merdivenlerden aşağıya yuvarlandı.</p>

  <p>Düşerken çıkardığı gürültü ve çığlıkları herkesi uyandırdı. Kapılar açıldı, ışıklar yandı.</p>

  <p>Miss Lawson telaşla merdivenin başındaki odasından dışarı fırladı. Endişe ve panik içinde bağırarak merdivenlerden aşağı koştu. Onu diğerleri izledi. Şık ropdöşambrı içinde uzun uzun esneyen Charles. Koyu renk ipek sabahlığıyla Theresa. Saçlarının dalgasını korumak için kafasına bir sürü toka takmış olan lacivert kimonosuyla Bella.</p>

  <p>Şaşırmış ve sersemlemiş olan Emily Arundell yere yığılmış yatıyordu. Omzu ve ayak bileği ağrıyor, bütün vücudu sızlıyordu. Başına dikilenlerin hepsinin farkındaydı; aptal Minnie Lawson ağlıyor, elleriyle beceriksizce bir şeyler anlatmaya çalışıyordu. Theresa&rsquo;nın kara gözlerinden şaşkınlığı okunabiliyordu. Bella ağzı bir karış açık, bir şeyler bekler gibi etrafına bakınıyordu. Bir yerlerden Charles&rsquo;ın sesi duyuluyordu -çok uzaklardan geliyormuş gibiydi bu ses- yeğeni sanki uzakta bir yerlerde konuşuyordu.</p>

  <p>&ldquo;Şu lanet köpeğin topu! Herhalde Bob topu burada bıraktı, halam da üstüne basıp dengesini kaybetti. Bakın! İşte top şurada!&rdquo;</p>

  <p>Sonra Emily Arundell birinin otoriter bir havada diğerlerini yana iterek yanı başına diz çöktüğünü fark etti. Bu kişi ellerini üstünde gezdiriyordu, ama kesinlikle el yordamıyla değil; bilinçli bir hareketti bu.</p>

  <p>Birden rahatladı. Her şey hallolacaktı.</p>

  <p>Doktor Tanios kararlı, ikna edici bir ses tonuyla, &ldquo;Hayır, sorun yok,&rdquo; diyordu. &ldquo;Kırık yok... Tabii çok sarsılmış ve kasları ezilmiş. Ve tabii çok kötü bir travma geçirdiği de kesin. Ama şansı varmış. Yoksa çok daha kötü olabilirdi.&rdquo;</p>

  <p>Sonra diğerlerinin de yardımıyla yaşlı kadını yerden kaldırarak odasına kadar taşıdı.</p>

  <p>Doktor Tanios odaya varınca ilk iş Miss Arundell&rsquo;in nabzını kontrol etmek oldu. Sonra da hâlâ ağlayarak, ne yapacağını bilmez halde ayakaltında dolaşan Minnie&rsquo;yi konyak getirmesi ve su kaynatması için aşağı yolladı.</p>

  <p>Şaşırmış, aklı karışmış, fena halde sarsılmış ve acıyla kıvranan Emily Arundell o anda Doktor Tanios&rsquo;a karşı büyük bir minnet duydu. Ve de kendini yetkin ellere teslim etmiş olmanın rahatlığını. Tanios bir doktor olarak kendini güvende hissettiriyordu.</p>

  <p>Ama yine de anlayamadığı, onu rahatsız eden, ne olduğunu bilemediği, kestiremediği bir şey vardı. Ama şimdi bunu düşünecek durumda değildi. Ona verilen ilacı içecek ve uykuya dalacaktı.</p>

  <p>Ama bir terslik vardı... biri...</p>

  <p>Her neyse, düşünmeyecekti bunu... Omzu sancıyordu. Verilen ilacı içti.</p>

  <p>Doktor Tanios&rsquo;un rahatlatıcı, güven verici bir sesle, &ldquo;İyileşecek,&rdquo; dediğini duydu ve sonra gözlerini kapadı.</p>

  <p>Emily Arundell uyandığında kulağına çok bilindik bir ses geldi... herif, boğuk bir havlama.</p>

  <p>Bir anda tüm uykusu dağılıverdi.</p>

  <p>Bob... Yaramaz Bob! Ön kapının dışında havlıyordu, bütün geceyi dışarıda geçirmiş olmanın utancı içinde, alacağı cezaya hazır, usul usul ama umutla...</p>

  <p>Miss Arundell kulak kesildi. Ah, evet doğruydu. Minnie Bob&rsquo;u içeri almak için aşağıya iniyordu. Ön kapının açılırken çıkardığı gıcırtıyı duydu. Sonra birtakım mırıltılar. Minnie boş yere köpeğe sitem ediyordu. &ldquo;Ah seni yaramaz köpek. Seni arsız köpek, ah Bobi ah!&rdquo; Sonra kilerin kapısının açıldığını duydu. Bob&rsquo;un yatağı kiler masasının altındaydı.</p>

  <p>O anda Emily kaza sırasında bilinçaltında hissettiği huzursuzluğun nedenini, zihninde arayıp da anlamlandıramadığı şeyin ne olduğunu anladı. Bu Bob&rsquo;du! Bütün o hengâme -düşüşü, evdekilerin telaşla başına üşüşmeleri- ve gürültüye Bob&rsquo;un kilerdeki yerinden havlamalarla katılması gerekirdi.</p>

  <p>Evet, demek bilinçaltında onu rahatsız eden şey buydu. Şimdi durum anlaşılıyordu. Bob o gece dolaşması için bahçeye çıkarılıp bırakıldıktan sonra hiç utanmadan ve bilinçli olarak başını alıp sefahate gitmişti. Zaman zaman böyle erdemsizce davranışları olurdu ama her defasında kendini bir şekilde bağışlatmayı bilirdi.</p>

  <p>Neyse, diye düşündü Emily, her şey açıkça ortada! Ama acaba gerçekten öyle miydi? Hâlâ onu endişelendiren, kafasının bir tarafını tırmalayan bir şey daha vardı. Kaza! Geçirdiği kazayla ilgili bir şeydi bu.</p>

  <p>Ah, evet, biri... Charles, onun Bob&rsquo;un merdiven sahanlığında bıraktığı topuna basıp düştüğünü söylemişti...</p>

  <p>Top gerçekten de oradaydı. Charles eline alıp göstermişti de...</p>

  <p>Emily Arundell&rsquo;in başı ve omzu sızlıyordu. Berelenmiş vücudu acı içindeydi.</p>

  <p>Ama tüm ıstırabına rağmen bilinci açık ve berraktı. Şokun etkisini henüz atmıştı üzerinden. Hafızası da yerindeydi.</p>

  <p>Bir gün önce olanları akşam saat altıdan başlayarak zihninde canlandırmaya çalıştı... Her aşamayı adım adım izledi... Ta ki merdiven sahanlığına gelip aşağıya inmeye hazırlandığı ana kadar...</p>

  <p>Ve birden dehşet ve korkuyla irkildi...</p>

  <p>Herhalde... evet, evet, kesinlikle yanılıyor olmalıydı... Böyle bir olayın ardından insanın aklına çeşit çeşit olasılıkların gelmesi doğaldı. Ciddiyetle -içtenlikle- ayağının altında Bob&rsquo;un topunu anımsamaya çalıştı...</p>

  <p>Ama böyle bir şeyi anımsayamıyordu.</p>

  <p>Onun yerine...</p>

  <p>Kendi kendine, &ldquo;Sinirlerim bozulmuş olmalı,&rdquo; diye mırıldandı. &ldquo;Gülünç hayallere kapılıyorum.&rdquo;</p>

  <p>Ne var ki duyarlı ve mantıklı Victorian kafası bunu bir an bile kabullenemedi. Victoria Devri terbiyesinde aptalca iyimserliğe yer yoktu. Aldıkları eğitim gereği her şeye en kötü yönüyle bakmaya alışıktı.</p>

  <p>Emily Arundell de en kötüye inanıyordu...</p>

  <p class="p9"><span class="t6">&nbsp;</span></p>
</body>
</html>
