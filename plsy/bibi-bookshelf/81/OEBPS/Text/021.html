<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>17. Doktor Tanios</title>
</head>

<body>
  <h1 class="h11">17. Doktor Tanios</h1>

  <p>Doktor Tanios&rsquo;u ilk gördüğüm an şok geçirdiğimi söylemeliyim. Onu her tür uğursuz ve kötü nitelikle bütünleştirmiş olmalıyım. Zihnimde esmer, siyah sakallı, esrarlı ve karanlık bir adam olarak canlandırmıştım.</p>

  <p>Oysa karşımdaki kumral saçlı, kahverengi gözlü, toparlak bir adamdı. Gerçi sakalı vardı ama saçları gibi kumral ve kısa olan bu sakal ona değişik bir hava veriyordu.</p>

  <p>İngilizcesi neredeyse kusursuzdu. Sesi yumuşak ve neşeli, iyimser yüz ifadesiyle tam bir uyum içindeydi.</p>

  <p>Karısına gülümseyerek, &ldquo;İşte, geldik,&rdquo; dedi. &ldquo;Edward yaşamında ilk kez metroya binince biraz korktu. Ne de olsa şimdiye dek yalnızca otobüse bindi.&rdquo;</p>

  <p>Edward babasına benzemiyordu ama hem o hem de kız kardeşinin yabancı oldukları hemen anlaşılıyordu. Şimdi Miss Peabody&rsquo;nin onlardan sarı çocuklar diye bahsederken ne demek istediğini anlıyordum.</p>

  <p>Kocasının gelmesiyle Bella biraz daha gerginleşmişti. Sinirli görünüyordu. Hafifçe kekeleyerek dostumu onunla tanıştırdı. Beni ise atladı.</p>

  <p>Dostumun adı Doktor Tanios&rsquo;a yabancı gelmedi.</p>

  <p>&ldquo;Poirot mu? Mösyö Hercule Poirot? Bu ismi iyi biliyorum. Buraya gelmenizin nedeni Mösyö Poirot?&rdquo;</p>

  <p>Poirot bu soruyu, &ldquo;Yakın bir tarihte ölen bir hanımla ilgili olarak buradayım,&rdquo; diye yanıtladı. &ldquo;Miss Emily Arundell.&rdquo;</p>

  <p>&ldquo;Karımın teyzesi mi? Evet, sorun neydi?&rdquo;</p>

  <p>&ldquo;Miss Arundell&rsquo;in ölümüyle ilgili olarak ortaya çıkan bazı... &rdquo; Bayan Tanios birden arkadaşımın sözünü kesti. &ldquo;Vasiyetnameyle ilgili Jacob. Mösyö Poirot, Theresa ve Charles&rsquo;la görüşmüş.&rdquo;</p>

  <p>Doktor Tanios&rsquo;un gerginliği bir ölçüde kayboldu. Bir koltuğa çöktü.</p>

  <p>&ldquo;Ah, vasiyetname. Şu haksız vasiyetname. Neyse, sanırım bu beni ilgilendiren bir konu değil.&rdquo;</p>

  <p>Poirot ana hatlarıyla Arundell kardeşlerle yaptığı görüşmeyi özetledi (büyük ölçüde gerçekleri söylediğini belirtmeliyim) ve vasiyetnamenin iptali konusunda bir savaş başlatmak niyetinde olduklarını ima etti.</p>

  <p>&ldquo;Bahsettikleriniz çok ilgimi çekti Mösyö Poirot, hem de çok. Sizinle aynı görüşte olduğumu belirtmeliyim. Hiç şüphesiz yapılacak bazı şeyler vardır. Bu konuda avukatımıza danıştım, ne yazık ki onun önerileri pek cesaret verici değildi.&rdquo;</p>

  <p>Omuz silkti.</p>

  <p>&ldquo;Eşinize de söylediğim gibi avukatlar genellikle ihtiyatlı insanlardır. İşi şansa bırakmak istemezler. Ama ben farklıyım. Ya siz?&rdquo;</p>

  <p>Doktor Tanios şen bir kahkaha attı.</p>

  <p>&ldquo;Bu konuda şansımızı denemek isterim tabii. Çoğu zaman da öyle yaparım zaten, öyle değil mi Bella tatlım?&rdquo; Karısına gülümsedi. Kadın da ona gülümsedi ama bu bana daha çok zorlama bir gülümsemeymiş gibi geldi.</p>

  <p>Doktor Tanios yeniden bakışlarını Poirot&rsquo;ya yöneltti.</p>

  <p>&ldquo;Ben avukat değilim. Ama bana göre Miss Emily&rsquo;nin o vasiyetnameyi bilinçli olarak yaptığını zannetmiyorum. O Lawson denilen kadın hem zeki hem de sinsi.&rdquo;</p>

  <p>Bella Tanios huzursuzca kımıldandı. Poirot hemen ona döndü. &ldquo;Siz aynı fikirde değil misiniz madam?&rdquo;</p>

  <p>Kadın şaşkın şaşkın mırıldandı.</p>

  <p>&ldquo;O bana hep iyi davrandı. Ben Miss Lawson&rsquo;un zeki bir kadın olduğunu sanmıyorum.&rdquo;</p>

  <p>Doktor Tanios, &ldquo;Kadın sana iyi davrandı,&rdquo; dedi. &ldquo;Çünkü senden bir korkusu yoktu Bella tatlım. Sen kolayca kandın.&rdquo;</p>

  <p>Doktor Tanios konuşurken neşeliydi ama Bella kızardı. Doktor Tanios konuşmaya devam etti.</p>

  <p>&ldquo;Ama Miss Lawson&rsquo;un bana karşı davranışları farklıydı. Benden hoşlanmıyordu. Ve bunu belli etmekten de kaçınmıyordu. Size bir örnek vereyim. Orada kaldığımız sırada yaşlı kadın merdivenlerden yuvarlandı. Ertesi hafta sonu onun nasıl olduğunu görmek için köşke gitmekte ısrar ettim. Miss Lawson bizi engellemek için elinden geleni yaptı. Gerçi engel olamadı ama hiç hoşlanmadığı açıkça anlaşılıyordu. Bunun nedeni ortadaydı. Miss Emilynin kendine kalmasını istiyordu.&rdquo;</p>

  <p>Poirot yeniden Bella&rsquo;ya döndü.</p>

  <p>&ldquo;Siz de aynı fikirde misiniz madam?&rdquo;</p>

  <p>Doktor Tanios karısının yanıt vermesine fırsat tanımadı.</p>

  <p>&ldquo;Bella çok yufka yüreklidir. Hiç kimse için kötü bir şey düşünmez. Ama ben haklı olduğumdan eminim. Size bir şey daha anlatayım Mösyö Poirot. Miss Lawson&rsquo;un Miss Arundell üzerindeki etkisinin kaynağı o ruh çağırma seanslarıydı.&rdquo;</p>

  <p>&ldquo;Öyle mi düşünüyorsunuz?&rdquo;</p>

  <p>&ldquo;Bundan eminim dostum. Böyle şeyleri çok gördüm. İnsanları tamamen etkisine alır. Büyülenip kalırsınız. Özellikle de Miss Arundell&rsquo;in yaşındaysanız. Bu vasiyetname fikrinin nasıl oluştuğu konusunda bahse girmeye bile hazırım. Herhalde bir ruh seansı sırasında, büyük olasılıkla da Miss Arundell&rsquo;in babası ona vasiyetnamesini değiştirmesini ve tüm parasını Miss Lawson&rsquo;a bırakmasını söyledi. Miss Emily&rsquo;nin sağlığı bozuktu, her şeye inanacak bir durumdaydı.&rdquo;</p>

  <p>Bella hafifçe kımıldandı. Poirot hemen ona döndü.</p>

  <p>&ldquo;Sizce bu mümkün mü? Ne düşünüyorsunuz?&rdquo;</p>

  <p>Doktor Tanios, &ldquo;Konuşsana Bella,&rdquo; dedi. &ldquo;Bize fikirlerini açıkla.&rdquo;</p>

  <p>Karısını cesaretlendirmek istercesine ona bakıyordu. Ama Bella onu tuhaf bakışlarla süzdü. Kısa bir süre tereddüt ettikten sonra da, &ldquo;Benim bu konularda fazla bir bilgim yok,&rdquo; diye mırıldandı. &ldquo;Ama haklı olabilirsin Jacob.&rdquo;</p>

  <p>&ldquo;Elbette ki haklıyım. Öyle değil mi Mösyö Poirot?&rdquo;</p>

  <p>Poirot da başını salladı.</p>

  <p>&ldquo;Doğru olabilir. Sanırım Miss Arundell&rsquo;in ölümünden önceki hafta sonu da Market Basing&rsquo;e gittiniz?&rdquo;</p>

  <p>&ldquo;Oraya Paskalya&rsquo;da ve bir sonraki hafta sonu gittik, bu doğru.&rdquo;</p>

  <p>&ldquo;Hayır hayır, benim kastettiğim daha sonraki hafta sonu, yani ayın yirmi altısı. Sanırım pazar günü oradaydınız?&rdquo;</p>

  <p>&ldquo;Oh Jacob sahi mi? Oraya gittin mi?&rdquo;</p>

  <p>Bayan Tanios gözlerini kocaman kocaman açmış, kocasına bakıyordu</p>

  <p>Adam hemen ona döndü.</p>

  <p>&ldquo;Evet. Anımsamıyor musun? Akşamüzeri gidip döndüm. Sana bundan söz etmiştim.&rdquo;</p>

  <p>Poirot da ben de Bella&rsquo;ya bakıyorduk. Kadın sinirli sinirli şapkasını geriye doğru itti.</p>

  <p>Kocası, &ldquo;Bunu anımsaman gerekir Bella,&rdquo; diye ısrar etti. &ldquo;Hafızan ne kadar zayıf.&rdquo;</p>

  <p>Kadın isteksizce gülümseyerek özür diledi.</p>

  <p>&ldquo;Tabii! Çok haklısın, hafızam çok zayıf. Ama aradan da iki ay geçti.&rdquo;</p>

  <p>Poirot, &ldquo;Sanırım o sırada Miss Theresa&rsquo;yla Bay Charles da oradaymış,&rdquo; dedi.</p>

  <p>Tanios kayıtsızca, &ldquo;Olabilir,&rdquo; dedi. &ldquo;Ben onları görmedim.&rdquo;</p>

  <p>&ldquo;Öyleyse köşkte pek fazla kalmadınız?&rdquo;</p>

  <p>&ldquo;Haklısınız, yalnızca yarım saat kadar... &rdquo;</p>

  <p>Poirot&rsquo;nun meraklı bakışları Tanios&rsquo;u huzursuz etmiş gibiydi. Gözlerinde muzip bir pırıltıyla, &ldquo;Sanırım her şeyi itiraf etmem daha doğru olacak,&rdquo; dedi. &ldquo;Miss Arundell&rsquo;den borç almayı umuyordum, ama başarılı olamadım. Korkarım Bella&rsquo;nın teyzesi benden pek hoşlanmıyordu. Bu benim açımdan üzülecek bir durumdu, çünkü ben yaşlı kadını gerçekten seviyordum. Aklı başında yaşlı bir kadındı.&rdquo;</p>

  <p>&ldquo;Size açıkça bir şey sorabilir miyim Doktor Tanios? Ama lütfen dürüst yanıt verin.&rdquo;</p>

  <p>Adamın gözlerinde anlık bir endişe belirmiş miydi, yoksa bana mı öyle gelmişti?</p>

  <p>&ldquo;Kesinlikle Mösyö Poirot.&rdquo;</p>

  <p>&ldquo;Charles ve Theresa Arundell hakkındaki görüşünüz?&rdquo;</p>

  <p>Doktor rahatlamışa benziyordu.</p>

  <p>&ldquo;Charles ve Theresa mı?&rdquo; Gülümseyerek sevgi dolu bakışlarla karısını süzdü. &ldquo;Bella hayatım, ailen hakkındaki samimi görüşlerimi açıklamam seni kızdırır mı?&rdquo;</p>

  <p>Kadın hafifçe gülümseyerek başını salladı.</p>

  <p>&ldquo;Peki o zaman, bence o iki kardeş de işe yaramaz. İşin tuhafı Charles&rsquo;tan hoşlanıyorum. Serserinin teki ama tatlı bir serseri. Ahlaksız, ama farklı davranmak elinde değil.&rdquo;</p>

  <p>&ldquo;Peki ya Theresa?&rdquo;</p>

  <p>Tanios duraksadı.</p>

  <p>&ldquo;Bilemiyorum. Çok çekici bir kız. Ama sanırım son derece hırçın. İşine gelirse rahatlıkla cinayet işleyebilecek bir tip o. Daha doğrusu bana öyle geliyor. Annesinin cinayet suçuyla yargılanmış olduğunu bilmem duydunuz mu?&rdquo;</p>

  <p>Poirot, &ldquo;Kadın beraat etmiş,&rdquo; dedi.</p>

  <p>Tanios hemen, &ldquo;Evet aynen dediğiniz gibi beraat etmiş,&rdquo; diye yineledi. &ldquo;Ama insan yine de bazen acaba diyor...&rdquo;</p>

  <p>&lsquo;Theresa&rsquo;nın nişanlısıyla tanıştınız mı?&rdquo;</p>

  <p>&ldquo;Donaldson&rsquo;la mı? Evet bir akşam yemeğe geldi.&rdquo;</p>

  <p>&ldquo;Onun hakkında ne düşünüyorsunuz?&rdquo;</p>

  <p>&ldquo;Zeki bir genç. Bence işinde de çok başarılı olacak, tabii fırsat bulursa. Uzmanlık para gerektirir.&rdquo;</p>

  <p>&ldquo;Yani mesleki açıdan olduğunu düşünüyorsunuz, öyle mi?&rdquo;</p>

  <p>&ldquo;Evet öyle. Çok zeki, hatta mesleğinde dâhi bile denebilir.&rdquo; Tanios gülümsedi. &ldquo;Ama asla sosyetede dikkat çekecek biri değil. Davranışları biraz soğuk ve kibirli. Theresa&rsquo;yla çok gülünç bir çift oluşturuyorlar. Tezatlar birbirini çekermiş. Kız tam bir sosyete kelebeği. Adamsa münzevi.&rdquo;</p>

  <p>İki çocuk annelerini sıkıştırıp duruyorlardı.</p>

  <p>&ldquo;Anne artık yemeğe gitsek. Çok acıktım. Geç kalacağız.&rdquo;</p>

  <p>Poirot saatine bakarak ayağa kalktı.</p>

  <p>&ldquo;Çok özür dileriz zamanınızı aldık, bizim yüzümüzden yemeğe geç kaldınız.&rdquo;</p>

  <p>Bayan Tanios, kocasına bakarak kararsızlık içinde mırıldandı. &ldquo;Acaba bizimle.&rdquo;</p>

  <p>Poirot hemen atıldı.</p>

  <p>&ldquo;Çok naziksiniz madam, yemek için önceden verilmiş bir sözümüz var. Şimdiden geç bile kaldık.&rdquo;</p>

  <p>Tanios&rsquo;ların çocuklar da dahil ellerini sıktı. Ben de onu izledim.</p>

  <p>Holde bir iki dakika kadar oyalandık. Poirot telefon etmek istiyordu. Onu lobide bekledim.</p>

  <p>Orada durduğum sırada Bella Tanios salondan çıkarak telaşla etrafına bakındı. Endişeli, bir hali vardı. Beni görünce doğruca yanıma geldi.</p>

  <p>Alçak sesle, &ldquo;Dostunuz Mösyö Poirot,&rdquo; dedi. &ldquo;Gitti mi?&rdquo;</p>

  <p>&ldquo;Hayır, telefon kabininde.&rdquo;</p>

  <p>&ldquo;Ah!&rdquo;</p>

  <p>&ldquo;Onunla konuşmak mı istiyordunuz?&rdquo;</p>

  <p>Başıyla onayladı. Gerginliği artmıştı.</p>

  <p>O anda Poirot telefon kabininden çıkarak bizi gördü. Hızla yanımıza geldi.</p>

  <p>Bayan Tanios hızla ve kısık sesle konuşmaya başladı. &ldquo;Size söylemek istediğim bir şey var. Bunu anlatmalıyım.&rdquo;</p>

  <p>&ldquo;Evet madam.&rdquo;</p>

  <p>&ldquo;Bu önemli ... çok önemli. Anlayacağınız...&rdquo; Bella birden konuşmaya ara verdi. Doktor Tanios salonun kapısında belirmişti.</p>

  <p>Adam ağır adımlarla yanımıza geldi ve bize katıldı.</p>

  <p>&ldquo;Mösyö Poirot&rsquo;yla ayaküstü bir şey mi konuşuyordun Bella?&rdquo; Sesi neşeli, gülümsemesi içtendi.</p>

  <p>&ldquo;Evet...&rdquo; Bella önce tereddüt ettiyse de sonra ekledi. &ldquo;Evet hepsi bu kadar MösyöPoirot. Theresa&rsquo;ya her konuda onun arkasında olduğumuzu, ne yapmaya karar verirse onu destekleyeceğimizi söyleyin lütfen. Aile olarak birbirimize destek olmalıyız.&rdquo;</p>

  <p>Bize başıyla selam verdikten sonra kocasının koluna girerek yemek salonuna doğru uzaklaştı.</p>

  <p>Poirot&rsquo;nun omzuna dokundum.</p>

  <p>&ldquo;Aslında söylemek istediği bu değildi.&rdquo;</p>

  <p>Arkadaşım ağır ağır başını salladı. Uzaklaşan çiftin arkasından bakıyordu.</p>

  <p>&ldquo;Kadın fikrini değiştirdi,&rdquo; diye ekledim.</p>

  <p>&ldquo;Evet mon ami fikrini değiştirdi.&rdquo;</p>

  <p>&ldquo;Neden?&rdquo;</p>

  <p>&ldquo;Bunu bilmeyi ben de isterdim,&rdquo; diye mırıldandı.</p>

  <p>Umutla, &ldquo;Başka bir zaman anlatır,&rdquo; dedim.</p>

  <p>&ldquo;Acaba? Korkarım anlatmayacak... &rdquo;</p>

  <p class="p5"><span class="t8">&nbsp;</span></p>
</body>
</html>
