<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>10. Miss Peabody&rsquo;yi Ziyaret</title>
</head>

<body>
  <h1 class="h11">10. Miss Peabody&rsquo;yi Ziyaret</h1>

  <p>Oradan uzaklaşırken, &ldquo;Bu kadar abartılı yalanlar söylemene gerek var mı Poirot?&rdquo; diye sordum.</p>

  <p>Arkadaşım omuz silkti.</p>

  <p>&ldquo;Eğer bir yalan söylemek gerekiyorsa, ki bu arada senin yalan söyleyebilecek biri olmadığının da farkındayım, bunun beni hiç rahatsız etmediğini... &rdquo;</p>

  <p>Söze karıştım.</p>

  <p>&ldquo;Bunun farkındayım.&rdquo;</p>

  <p>&ldquo;Ne diyordum? Eğer yalan söylemek gerekiyorsa, bunun ustaca söylenmiş, romantik, inandırıcı sanatsal bir yalan olması gerekir.&rdquo;</p>

  <p>&ldquo;Yani sence bu inandırıcı, bir yalan mıydı? Doktor Donaldson&rsquo;ın sana inandığını mı sanıyorsun?&rdquo;</p>

  <p>Poirot düşünceli bir tavırla itiraf etti.</p>

  <p>&ldquo;O genç adamın biraz şüpheci bir karakteri var!&rdquo;</p>

  <p>&ldquo;Bana bizden şüphelendi gibi geldi.&rdquo;</p>

  <p>&ldquo;Bence bunun için hiçbir neden yok. Her gün birtakım embesiller başka embesillerin yaşamöykülerini yazmaya kalkışıyor. Senin deyişinle sorun yok.</p>

  <p>Güldüm.</p>

  <p>&ldquo;Kendini ilk kez embesil yerine koyduğunu görüyorum.&rdquo;</p>

  <p>Poirot ifadesiz bir tavırla, &ldquo;Ben de herkes kadar rol yapabildiğimi sanıyorum,&rdquo; dedi. &ldquo;Küçük öykümü beğenmediğin için üzgünüm. Oysa benim hoşuma gitti.&rdquo;Konuyu değiştirdim.&ldquo;Peki, şimdi ne yapacağız?&rdquo;</p>

  <p>&ldquo;Basit. Arabana binerek Morton Köşkü&rsquo;ne gideceğiz.&rdquo;</p>

  <p>Morton Köşkü Victoria Devri&rsquo;nden kalma, büyük ve çirkin bir binaydı. Yaşlı, sarsak bir uşak bizi şüpheyle karşıladı ve sonra da randevumuz olup olmadığını sordu.</p>

  <p>Poirot, &ldquo;Lütfen Miss Peabody&rsquo;ye bizi Doktor Grainger&rsquo;in yolladığını söyleyin,&rdquo; dedi.</p>

  <p>Birkaç dakika beklettikten sonra kapı açılarak kısa boylu, şişman bir kadın yalpalayarak odaya girdi. Seyrek ak saçları özenle ortadan ayrılmıştı. Yer yer tüyleri dökülmüş siyah kadife bir elbise giymişti. Boynundaki şık dantel yaka büyük, akik taşlı bir broşla tutturulmuştu.</p>

  <p>Salonda ilerlerken gözlerini kısmış bizi süzüyordu. İlk sözleri şaşırtıcıydı.</p>

  <p>&ldquo;Bir şey mi satıyorsunuz?&rdquo;</p>

  <p>Poirot, &ldquo;Hayır madam,&rdquo; dedi.</p>

  <p>&ldquo;Emin misiniz?&rdquo;</p>

  <p>&ldquo;Kesinlikle.&rdquo;</p>

  <p>&ldquo;Elektrik süpürgesi?&rdquo;</p>

  <p>&ldquo;Hayır.&rdquo;</p>

  <p>&ldquo;Çorap?&rdquo;</p>

  <p>&ldquo;Hayır.&rdquo;</p>

  <p>&ldquo;Halı?&rdquo;</p>

  <p>&ldquo;Hayır.&rdquo;</p>

  <p>&ldquo;Peki o zaman,&rdquo; diyen Miss Peabody oradaki bir koltuğa çöktü. &ldquo;Neyse, umarım bu doğrudur. Öyleyse oturun.&rdquo;</p>

  <p>Denileni yaptık.</p>

  <p>Miss Peabody özür diler gibi bir tavırla, &ldquo;Sorduğum için kusuruma bakmayın,&rdquo; dedi. &ldquo;Dikkatli olmak gerekiyor. Kapıya kimler geliyor bilemezsiniz. Hizmetçiler de bu konuda iyi değil. Kimin ne olduğunu anlayamıyorlar. Ama hatalı olduklarını düşünmüyorum. Gelenlerin giysileri, isimleri ve konuşma şekilleri yanıltıcı olabiliyor. Nasıl ayırt etsinler ki? Bay Scot Edgerton, Yüzbaşı d&rsquo;Arcy Fitzherbert. Yakışıklı, eli yüzü düzgün tipler. Siz daha ne olduğunu anlayamadan bakıyorsunuz, burnunuza bir krema makinesini sokuyorlar.&rdquo;</p>

  <p>Poirot dürüstçe, &ldquo;Emin olun madam,&rdquo; dedi. &ldquo;Bizde öyle bir şey yok.&rdquo;</p>

  <p>Miss Peabody, &ldquo;Peki o zaman,&rdquo; dedi. &ldquo;Siz bunu benden daha iyi bilirsiniz.&rdquo;</p>

  <p>Poirot hemen öyküsünü anlatmaya başladı. Miss Peabody hiçbir yorum yapmadan onu sonuna kadar dinledi. Yalnızca bir iki kez küçük gözlerini kırpıştırdı.</p>

  <p>Sonunda, &ldquo;Demek kitap yazacaksınız?&rdquo; diye mırıldandı.</p>

  <p>&ldquo;Evet.&rdquo;</p>

  <p>&ldquo;İngilizce mi?&rdquo;</p>

  <p>&ldquo;Kesinlikle, İngilizce.&rdquo;</p>

  <p>&ldquo;Ama siz yabancısınız. Öyle değil mi? Haydi açıklayın. Yabancısınız değil mi?&rdquo;</p>

  <p>&ldquo;Bu doğru.&rdquo;</p>

  <p>Miss Peabody gözlerini bana dikti.</p>

  <p>&ldquo;Sanırım siz de onun sekreterisiniz?&rdquo;</p>

  <p>Şaşkınlık içinde, &ldquo;Şey... evet,&rdquo; dedim.</p>

  <p>&ldquo;İngilizceyi doğru dürüst kullanabiliyor musunuz bari?&rdquo;</p>

  <p>&ldquo;Kullanabildiğimi umuyorum.&rdquo;</p>

  <p>&ldquo;Hımm... Hangi okuldan mezun oldunuz?&rdquo;</p>

  <p>&ldquo;Eton&rsquo;dan.&rdquo;</p>

  <p>&ldquo;O halde kullanabildiğinizi sanmıyorum!&rdquo;</p>

  <p>Miss Peabody dikkatini tekrar Poirot&rsquo;ya yöneltirken ben o eski ve saygıdeğer eğitim merkezine yapılan bu haksız saldırıya yanıt vermemek için kendimi zor tuttum.</p>

  <p>&ldquo;Demek General Arundell&rsquo;in hayatını yazacaksınız?&rdquo;</p>

  <p>&ldquo;Evet. Onu tanıyordunuz değil mi?&rdquo;</p>

  <p>&ldquo;Evet. John Arundell&rsquo;i tanırdım. Çok içerdi.&rdquo;</p>

  <p>Kısa bir sessizliğin ardından Miss Peabody dalgın dalgın konuşmaya devam etti.</p>

  <p>&ldquo;Hint isyanı ha? Bence bu biraz ölü atı kamçılamaya benziyor. Ama tabii sizin bileceğiniz bir iş.&rdquo;</p>

  <p>&ldquo;Bildiğiniz gibi madam, bu konularda da modaya uyuluyor. Şu sıralar Hindistan modası var.&rdquo;</p>

  <p>&ldquo;Öyle denebilir. Bir şekilde hep eskiye dönülüyor. Elbiselerin kollarını görüyorsunuz.&rdquo;</p>

  <p>Suskunluğumuzu sürdürdük.</p>

  <p>Miss Peabody açıkladı.</p>

  <p>&ldquo;Geniş, uzun, çan kollar bana her zaman çok çirkin görünmüştür. Yalnızca din adamlarına yakışıyor.&rdquo; Başını çevirerek gözlerini Poirot&rsquo;ya dikti. &ldquo;Evet, şimdi öğrenmek istediğiniz nedir?&rdquo;</p>

  <p>Poirot ellerini iki yana açtı.</p>

  <p>&ldquo;Her şey! Ailenin tarihçesi. Evdeki yaşamları. Dedikodular.&rdquo;</p>

  <p>Miss Peabody, &ldquo;Size, Hindistan hakkında bir şey anlatamam,&rdquo; dedi. &ldquo;Açıkçası adamı dinlemezdim. Bu ihtiyarlar ve yaşamöyküleri çok sıkıcı oluyor. John Arundell zeki bir insan sayılmaz, ama generalliği konusunda bir şey söyleyemem. Zaten orduda ilerlemek için fazla zeki olman gerekmiyormuş. Kumandanının karısına iltifat et, üstlerine saygılı davran ilerlersin, babam hep böyle derdi.&rdquo;</p>

  <p>Bu görüşü saygıyla karşılamaya çalışan Poirot yorum yapmadan birkaç dakika bekledikten sonra asıl konuya girdi ve sordu. &ldquo;Arundell ailesini yakından tanırdınız, değil mi?&rdquo;</p>

  <p>Miss Peabody, &ldquo;Hepsini iyi tanırdım,&rdquo; dedi. &ldquo;En büyükleri Matilda&rsquo;ydı. Sivilceli bir kızdı. Kilise okulunda pazar dersleri verirdi. Rahiplerden birine âşıktı. Sonra Emily. Çok iyi ata binerdi. Babası içkiyi fazla kaçırdığı zaman onunla yalnızca Emily başa çıkabilirdi. Köşkten araba dolusu boş şişe çıkardı. Gece karanlıkta şişeleri bahçeye gömerlerdi. Sonra kim geliyordu? Arabella mı, Thomas mı? Sanırım Thomas. Ben hep Thomas&rsquo;a acırdım. Bir erkek, dört kadın. Böyle bir şey erkeği aptala çevirir. Hoş, Thomas da tam bir hanım evladıydı. Kimse onun evlenebileceğini düşünmüyordu. Evlendiğinde herkes çok şaşırdı.&rdquo;</p>

  <p>Miss Peabody şen, Victoria Dönemi&rsquo;ne yakışır şuh bir kahkaha attı.</p>

  <p>Miss Peabody&rsquo;nin çok eğlendiği anlaşılıyordu. Dinleyici olarak bizi unutmuş, geçmişe dönmüştü.</p>

  <p>"Sonra Arabella. Yassı suratlı, çirkin, sıradan bir kızdı. Ama ailenin en çirkini olmasına rağmen iyi bir evlilik yapmıştı. Cambridge'ten bir profesörle evlendi. Adam bir hayli yaşlıydı. En az altmışındaydı sanırım. Buraya modern kimyanın mucizeleri üzerine bir dizi konferans vermeye gelmişti. O konferanslardan birine ben de katıldım. Anımsıyorum da bir şeyler geveleyip durdu. Sakalı vardı. Dediklerini pek duyamadım bile. O sırada Arabella tam arkasında durmuş sorular soruyordu. Arabella da o sırada bebek değildi tabii, kırkına gelmişti. Neyse, ikisi de çoktan öldü. Ama mutlu bir evlilikleri oldu. Aslında çirkin bir kadınla evlenmenin de avantajları vardır. En kötüyü başlangıçta yaşarsın ve kolay kolay kapris de yapamazsın. Sonra Agnes. En küçükleri ve de en güzelleri oydu. Hep Agnes&rsquo;in çok delişmen olduğunu düşünürdük. Hatta hoppa olduğunu. Ne tuhaf. İçlerinden yalnızca Agnes&rsquo;in evleneceğini düşünürdük, ama evlenemedi işte. Savaştan kısa bir süre sonra da öldü.&rdquo;</p>

  <p>Poirot, &ldquo;Bay Thomas&rsquo;ın beklenmedik bir evlilik yaptığını söylediniz,&rdquo; diye mırıldandı.</p>

  <p>Miss Peabody yine şen şakrak bir kahkaha attı.</p>

  <p>&ldquo;Beklenmedik? Hem de nasıl! Bir skandaldı bu. Thomas&rsquo;tan böyle bir şeyi hiç beklemezdiniz; kardeşlerine bağlı, sessiz, çekingen, içine kapanık bir adamdı.&rdquo; Bir an sustu. &ldquo;1890&rsquo;ların sonlarında büyük heyecan uyandıran bir olay olmuştu. Bilmem anımsar mısınız? Bayan Varley? Kadının kocasını arsenikle zehirlediğinden şüpheleniliyordu. Güzel bir kadındı. Olay gazetelerin manşetlerine taşındı. Sonunda Bayan Varley beraat etti. Neyse, Thomas Arundell o sıralar bu olayı takıntı haline getirdi. Tüm gazeteleri alıyor, davayı merakla izliyordu. Bayan Varley&rsquo;in fotoğraflarını kesiyordu. Ve inanmazsınız ama dava sona erer ermez Londra&rsquo;ya gitti ve Bayan Varley&rsquo;e evlenme teklifetti. Thomas! O sessiz, evden dışarı çıkmayan Thomas yaptı bunu. Erkekleri anlamak olanaksız değil mi? Her zaman bir şeylerden kaçma eğilimindeler.&rdquo;</p>

  <p>&ldquo;Sonra ne oldu?&rdquo;</p>

  <p>&ldquo;Ah, ne olacak? Evlendiler.&rdquo;</p>

  <p>&ldquo;Herhalde bu evlilik kız kardeşleri için büyük bir şok oldu.&rdquo;</p>

  <p>&ldquo;Olmaz mı? Kadını aralarına almaya yanaşmadılar. Doğrusu bundan dolayı onları kınayamam. Thomas çok kırıldı. Karısını alarak Manş adalarından birine yerleşti, ondan sonra da kimse ondan haber alamadı. Hiç bilemiyorum, kadın acaba ilk kocasını gerçekten zehirlemiş miydi? Ama Thomas&rsquo;ı zehirlemedi. Thomas, karısının ölümünün ardından üç yıl daha yaşadı. İki çocukları oldu, biri kız, biri erkek. Güzel, hoş gençler. Güzelliklerini annelerinden almışlar.&rdquo;</p>

  <p>&ldquo;Sanırım iki kardeş buraya, halalarının yanına sık sık ziyarete gelirlerdi?&rdquo;</p>

  <p>&ldquo;Ebeveynleri ölünceye kadar hayır. O sırada okuyorlardı ve neredeyse yetişkin gençler olmuşlardı. Sonra tatillerde buraya gelmeye başladılar. O sırada Emily de yapayalnızdı. Yeryüzünde Bella Biggs&rsquo;ten başka yakını yoktu.&rdquo;</p>

  <p>&ldquo;Biggs?&rdquo;</p>

  <p>&ldquo;Arabella&rsquo;nın kızı. Bella sevimsiz bir kızdı. Theresa&rsquo;dan birkaç yaş büyüktü. Zaten çok aptalca da davrandı. Üniversitede okuyan bir yabancıyla evlendi. Yunan bir doktorla. Adam çirkin, bakışları ürkütücü; ama hoş, nazik bir tarafı olduğunu da itiraf etmeliyim. Zaten zavallı Bella&rsquo;yla evlenmek isteyen başka biri olduğunu da hiç sanmıyorum. Tüm yaşamını babasına yardım ederek, annesinin yünlerini sararak geçirmişti. Bu yabancı adam egzotikti ve Bella&rsquo;ya çekici geldi.&rdquo;</p>

  <p>&ldquo;Onlarınki mutlu bir evlilik mi acaba?&rdquo;</p>

  <p>Miss Peabody burun kıvırdı.</p>

  <p>&ldquo;Hiçbir evlilik hakkında dışarıdan kesin bir şey söylenemez. Mutlu görünüyorlar. İki çocukları var. Sanırım Pire&rsquo;de oturuyorlar.&rdquo;</p>

  <p>&ldquo;Ama şu sıralar İngiltere&rsquo;deler değil mi?&rdquo;</p>

  <p>&ldquo;Evet. Martta geldiler. Sanırım çok yakında dönecekler.&rdquo;</p>

  <p>&ldquo;Miss Emily yeğenini sever miydi?&rdquo;</p>

  <p>&ldquo;Bella&rsquo;yı mı? Ah, evet... elbette. Ama iç karartıcı, biraz aptal bir kadın Bella. Aklı fikri çocuklarında, ailesinde.&rdquo;</p>

  <p>&ldquo;Miss Emily, Bayan Bella&rsquo;nın kocasından hoşlanır mıydı?&rdquo;</p>

  <p>Miss Peabody kıkırdadı.</p>

  <p>&ldquo;Bella&rsquo;nın bir yabancıyla evlenmesini onaylamıyordu. Ama sanırım adamdan hoşlanıyordu. Doktor akıllı bir insan. Bana sorarsanız Emily&rsquo;yi kurnazca etkilemeyi de başarıyordu. Adam para kokusu almıştı.&rdquo;</p>

  <p>Poirot öksürdü.</p>

  <p>&ldquo;Miss Emily sanırım zengin bir kadınmış,&rdquo; diye mırıldandı.</p>

  <p>Miss Peabody koltuğuna iyice yerleşti.</p>

  <p>&ldquo;Evet, zaten bütün bu tantananın nedeni de bu. Kimse Emily&rsquo;nin bu kadar zengin olduğunu bilmiyordu. General Arundell&rsquo;den geriye oldukça mütevazı denilebilecek bir servet kalmış ve bu oğluyla kızları arasında eşit olarak paylaştırılmıştı. Bu parayla bazı iyi yatırımlar yaptılar. Ellerinde Mortauld&rsquo;un orijinal hisseleri bile vardı. Thomas ve Arabella evlendiklerinde kendi paylarına düşeni alıp gittiler. Üç kardeş ise burada hisselerden gelen gelirle yaşamlarını sürdürdüler. Onların gelirlerinin onda birini bile harcadıklarını sanmıyorum, paranın kalan kısmı yine yatırıma gidiyordu. Matilda öldüğünde onun payı Emily ile Agnes arasında paylaştırıldı. Agnes öldüğündeyse tüm serveti Emily&rsquo;ye kaldı. Emily gelirine göre gideri çok az olan bir kadındı. Sonuçta çok zengin bir kadın olarak öldü ve tüm bu serveti de Lawson denilen kadına kaldı.&rdquo;</p>

  <p>Miss Peabody bu son sözleri adeta bir zafer havasında söylemişti.</p>

  <p>&ldquo;Bu sizi şaşırttı mı Miss Peabody?&rdquo;</p>

  <p>&ldquo;İşin doğrusu şaşırttı. Emily her zaman öldükten sonra servetinin yeğenleri arasında paylaştırılacağını söylerdi. Zaten ilk vasiyetnamesinde de bu açık açık belirtilmişti. Hizmetçilere bir miktar para verilecek, geri kalanı ise Charles, Theresa ve Bella arasında eşit olarak paylaştırılacaktı. Ama Emily&rsquo;nin ölümünden sonra yeni bir vasiyetname ortaya çıktı. Buna göre servetinin tamamını zavallı Miss Lawson&rsquo;a bırakıyordu. Tabii kıyamet koptu.&rdquo;</p>

  <p>&ldquo;Miss Arundell bu vasiyetnameyi ölümünden hemen önce mi hazırladı?&rdquo;</p>

  <p>Miss Peabody, Poirot&rsquo;yu keskin bakışlarla süzdü.</p>

  <p>&ldquo;Yoksa Lawson&rsquo;un Emily&rsquo;ye uygunsuz şekilde etki yaptığını mı düşünüyorsunuz? Bence zavallı Lawson&rsquo;un ne bunu yapacak aklı ne de cesareti vardı. Doğrusunu isterseniz vasiyetname açıldığında o da herkes kadar şaşırmıştı... ya da şaşırdığını iddia etti.&rdquo;</p>

  <p>Kadının bu sözleri karşısında Poirot hafifçe tebessüm etti.</p>

  <p>Miss Peabody, &ldquo;Vasiyetname Emily&rsquo;nin ölümünden on gün önce yapılmıştı,&rdquo; diye ekledi. &ldquo;Avukat bununyasal olduğunu söyledi. Şey... belki gerçekten öyledir.&rdquo;</p>

  <p>&ldquo;Yani... &rdquo; Poirot öne doğru eğildi.</p>

  <p>Miss Peabody, &ldquo;Bence bu işin içinde bir iş var,&rdquo; dedi.</p>

  <p>&ldquo;Sizce ne olabilir?&rdquo;</p>

  <p>&ldquo;Doğrusu bu konuda hiçbir fikrim yok. Nasıl bir iş döndüğünü nereden bilebilirim ki? Avukat değilim ki! Ama bu işte bir iş var. Bu sözümü unutmayın.&rdquo;</p>

  <p>Poirot ağır ağır, &ldquo;Vasiyetnameye itiraz davası açılacak mı?&rdquo; diye sordu.</p>

  <p>&ldquo;Theresa&rsquo;nın bir avukata danıştığını sanıyorum. Ama bunun ona hiçbir yararı olmayacak. Avukatlar insana on defadan dokuzunda hep aynı şeyi tavsiye ederler. &lsquo;İtiraz etme!&rsquo; Zamanında beş avukat birden bana eyleme geçmememi söylemişti. Ben ne yaptım. Hiçbirini takmadım. Üstelik davamı da kazandım. Beni tanık kürsüsüne aldılar ve Londra&rsquo;dan akıllı, genç, züppe bir avukat beni çelişkiye düşürmeye çalıştı. Ama başaramadı. &lsquo;Bu kürkü tam olarak teşhis etmeniz olanaksız Miss Peabody,&rsquo; dedi. &lsquo;Üzerinde kürkçünün etiketi yok.&rsquo; &lsquo;Olabilir,&rsquo; dedim. &lsquo;Astarında örülmüş bir yer var. Günümüzde eğer biri çıkıp da kumaşı böylesine ustalıkla örebilirse, ben şemsiyemi bile yemeye hazırım,&rsquo; dediğimde adam ne diyeceğini bilemedi.&rdquo;</p>

  <p>Miss Peabody içtenlikle kıkırdadı.</p>

  <p>Poirot ihtiyatla, &ldquo;Sanırım...&rdquo; dedi. &ldquo;...şey... herhalde... Arundell ailesinin bireyleriyle Miss Lawson&rsquo;un arası iyice açıldı?&rdquo;</p>

  <p>&ldquo;Ne bekliyordunuz? İnsanoğlunu bilirsiniz. Zaten her ölümden sonra mutlaka bir sorun çıkar. Ölünün vücudu daha soğumadan mirasçılar birbirlerinin gözlerini oymaya başlarlar.&rdquo;</p>

  <p>Poirot iç çekti.</p>

  <p>&ldquo;Çok doğru.&rdquo;</p>

  <p>Miss Peabody hoşgörüyle, &ldquo;İnsanoğlu böyledir işte,&rdquo; dedi.</p>

  <p>Poirot konuyu değiştirdi.</p>

  <p>&ldquo;Miss Arundell&rsquo;in ruh çağırma seanslarına katıldığı doğru mu?&rdquo;</p>

  <p>Miss Peabody zekâ fışkıran muzip bakışlarla onu süzdü.</p>

  <p>&ldquo;Eğer John Arundell&rsquo;in ruhunun gelip, Emily&rsquo;ye parasını Miss Lawson&rsquo;a bırakmasını emrettiğini ve onun da bunu yerine getirdiğini düşünüyorsanız, bunda kesinlikle yanılıyorsunuz. Emily asla o kadar aptal biri değildi. Bana sorarsanız ruh çağırma olayı onu pasyans açmak ya da kâğıt oynamaktan biraz daha fazla eğlendiriyordu hepsi o. Tripp kardeşleri gördünüz mü?&rdquo;</p>

  <p>&ldquo;Hayır.&rdquo;</p>

  <p>&ldquo;Görseydiniz, bu işin ne kadar gülünç olduğunu anlardınız. Sinir bozucu yaratıklar! Sürekli insana ölmüş akrabalarının birinden haber getirdiklerini ileri sürerler. Üstelik ölenlere taban tabana zıt haberler. Buna inanıyorlar da. Minnie Lawson da öyle. Neyse, sanırım bu da geceleri eğlenerek geçirmenin bir yolu.&rdquo;</p>

  <p>Poirot başka bir şey denedi.</p>

  <p>&ldquo;Genç Charles Arundell&rsquo;i de tanıyorsunuz değil mi? Nasıl bir insandır?&rdquo;</p>

  <p>&ldquo;İyi biri değil. Ama sevimli ve cana yakın bir gençtir. Her zaman parasızdır, hep borç içindedir, dünyanın neresine giderse gitsin buraya meteliksiz döner. Kadınları nasıl etkileyeceğini de iyi bilir.&rdquo; Miss Peabody kıkırdadı. &ldquo;Onun gibi insanı ilk bakışta yanıltan çok insan tanıdım. Doğrusu Thomas&rsquo;ın böyle bir oğlunun olacağı hiç aklıma gelmezdi. Thomas örümcek kafalı, sıkıcı, ağırbaşlı bir adamdı. Çok da dürüsttü. Neyse, sanırım ailenin bir tarafının kanı bozuk. Aslında keratayı severim. Ama bu onun bir iki kuruş için büyükannesini rahatlıkla öldürecek bir tip olduğu gerçeğini değiştirmez. Ahlaki normları olmayan biri o. İlginç ama bazı insanlar doğuştan ahlaksız oluyorlar.&rdquo;</p>

  <p>&ldquo;Ya kız kardeşi?&rdquo;</p>

  <p>&ldquo;Theresa mı?&rdquo; Miss Peabody başını salladı ve ağır ağır fikrini açıkladı. &ldquo;Bilmiyorum. Değişik bir tip o. Her gün rastlanan kızlardan değil. Egzotik bir yaratık. Kasabadaki o hanım evladı doktorla nişanlı. Onunla tanıştınız değil mi?&rdquo;</p>

  <p>&rdquo;Doktor Donaldson&rsquo;la mı?&rdquo;</p>

  <p>&ldquo;Evet. Mesleki açıdan çok yetenekli olduğunu söylüyorlar. Ama sosyal yönüyle tam aksi. Genç kız olsaydım ona bakmazdım bile. Neyse, sanırım Theresa ne istediğini biliyordur. Yeterince deneyimi olduğundan eminim.&rdquo;</p>

  <p>&ldquo;Sanırım Doktor Donaldson, Miss Emily&rsquo;nin doktoru değildi.&rdquo;</p>

  <p>&ldquo;Doktor Grainger tatile çıktığı zamanlarda Emily&rsquo;ye bakardı.&rdquo;</p>

  <p>&ldquo;Ama son hastalığı sırasında bakmadı sanırım.&rdquo;</p>

  <p>&ldquo;Öyle olduğunu düşünüyorum.&rdquo;</p>

  <p>Poirot gülümsedi.</p>

  <p>&ldquo;Sanırım onun doktorluğunu pek onaylamıyorsunuz?&rdquo;</p>

  <p>&ldquo;Öyle bir şey söylemedim. Aslında yanılıyorsunuz. Kendine göre zeki ve dikkatli, ama bana uygun değil. Eskiden bir çocuk çok fazla yeşil elma yiyip mide fesadı geçirdiğinde doktor bunun mide fesadı olduğunu söyler, evine gönderir, size ecza dolabından birkaç hap verir ve sorun halledilirdi. Şimdi ise size çocukta asidoz başlangıcı olduğunu söylüyorlar, katı bir diyetin yanında aynı ilacı veriyorlar. Fark sizin gidip ilacı eczaneden satın almanız ve maliyetin üç katına çıkmış olması. Donaldson işte bu modern gruptan. Aslında genç annelerin çoğu da onu tercih ediyorlar. Sözleri onlara daha hoş geliyor. Şahsen ben bu genç adamın daha uzun süre burada kalıp kızamık ve mide sorunlarıyla uğraşacağını sanmıyorum. Onun gözü Londra&rsquo;da. Donaldson hırslı bir genç. İhtisas yapmak istiyor.&rdquo;</p>

  <p>&ldquo;Hangi alanda?&rdquo;</p>

  <p>&ldquo;Serum therapeutics, diyorlar, tabii eğer yanlış telaffuz etmediysem. İnsana daha hastalanmadan, hastalanması olasılığına karşı, üstelik ne durumda olduğuna hiç bakmadan aşı denen o hipodermik iğnelerin yapılmasını aklım almıyor. Bana sorarsanız asla yaptırmam.&rdquo;</p>

  <p>&ldquo;Doktor Donaldson&rsquo;ın üzerinde çalıştığı belirli bir hastalık var mı?&rdquo;</p>

  <p>&ldquo;Bunu bana sormayın. Ben yalnızca pratisyenlikle yetinmek istemediğini biliyorum hepsi o. Londra&rsquo;ya gitmek istiyor. Ama bunun için para lazım. Donaldson ise meteliksiz, beş parası yok.&rdquo;</p>

  <p>&ldquo;Gerçek yeteneklerin çoğu kez parasızlık yüzünden geliştirilememesi gerçekten çok yazık. Üstelik gelirlerinin dörtte birini bile harcayamayan insanlar varken.&rdquo;</p>

  <p>Miss Peabody hemen, &ldquo;Emily Arundell de öyleydi,&rdquo; dedi. &ldquo;Vasiyetnamesi okunduğunda bu birçokları için büyük sürpriz oldu. Parasını kime bıraktığını değil, servetinin büyüklüğünü kastediyorum.&rdquo;</p>

  <p>&ldquo;Ne dersiniz, Miss Emily&rsquo;nin böylesine büyük bir serveti olması ailesini şaşırttı mı?&rdquo;</p>

  <p>Miss Peabody sinsice bir neşeyle gözlerini kıstı.</p>

  <p>&ldquo;Hem evet hem hayır. Ama sanırım içlerinden biri durumu hissetmişti.&rdquo;</p>

  <p>&ldquo;Hangisi?&rdquo;</p>

  <p>&ldquo;Charles tabii. Kendince hesap yapmıştı. Charles hiç de aptal değildir.&rdquo;</p>

  <p>&ldquo;Ama o da ahlaksız değil mi?&rdquo;</p>

  <p>Miss Peabody öfkeyle, &ldquo;Ama hiç olmazsa ukala bir hanım evladı değil,&rdquo; diye bağırdı.</p>

  <p>Bir an için sustuktan sonra sordu. &ldquo;Onunla görüştünüz mü?&rdquo;</p>

  <p>&ldquo;Niyetim var,&rdquo; diyen Poirot ağır ağır ekledi. &ldquo;Bence onda büyükbabasıyla ilgili bazı belgeler olabilir.&rdquo;</p>

  <p>&ldquo;Varsa bile onlarla şöminesini tutuşturmuştur. Bu gençlerin atalarına hiç saygıları yok.&rdquo;</p>

  <p>Poirot anlamlı bir şekilde, &ldquo;Yine de her yolu denemek gerek,&rdquo;</p>

  <p>dedi.</p>

  <p>Miss Peabody alaycı bir tavırla, &ldquo;Öyle denebilir,&rdquo; diye belirtti. Bunu söylerken mavi gözlerinde bir an için beliren muzip pırıltı Poirot&rsquo;nun hoşuna gitmemiş olmalıydı. Ayağa kalktı.</p>

  <p>&ldquo;Artık daha fazla zamanınızı almayalım madam. Bize vakit ayırdığınız ve anlattıklarınız için çok teşekkür ederiz.&rdquo;</p>

  <p>Miss Peabody, &ldquo;Ben yalnızca elimden geleni yaptım,&rdquo; dedi. &ldquo;Sanırım Hint isyanından bir hayli uzaklaştık değil mi?&rdquo;</p>

  <p>İkimizin de elini sıktı.</p>

  <p>&ldquo;Kitap çıktığı zaman bana haber verin,&rdquo; diye ekledi. &ldquo;Sanırım benim için ilginç olacak.&rdquo;</p>

  <p>Odadan çıkarken son duyduğumuz yaşlı kadının neşeli boğuk kıkırtısı oldu.</p>

  <p class="p5"><span class="t8">&nbsp;</span></p>
</body>
</html>
