<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>14. Charles Arundell</title>
</head>

<body>
  <h1 class="h11">14. Charles Arundell</h1>

  <p>Charles Arundell&rsquo;i görür görmez ona karşı gizli bir sempati duyduğumu itiraf etmeliyim. Keyifli ve kayıtsız bir hali vardı. Gözleri neşeyle, samimiyetle parlıyordu. O zamana kadar hiç bu denli içten ve sevimli bir gülümseme görmemiştim.</p>

  <p>Odada ilerleyerek, minderli, büyük masif koltuklardan birinin koluna ilişti.</p>

  <p>&ldquo;Evet tatlım, neler oluyor, anlat!&rdquo;</p>

  <p>&ldquo;Bu Mösyö Hercule Poirot, Charles. Şey... kendisi düşük bir ücret karşılığında bizim için birtakım pis işler yapmaya hazır.&rdquo;</p>

  <p>Poirot, &ldquo;İtiraz ediyorum,&rdquo; diye bağırdı. &ldquo;Pis işler yapacak değilim! Benimki yalnızca küçük, zararsız bir aldatmaca! Böylece Miss Arundell&rsquo;in isteği yerine gelmiş olacak! Bunu böyle ifade edebiliriz.&rdquo; Charles sakince, &ldquo;Nasıl isterseniz öyle ifade edebilirsiniz,&rdquo; dedi. &ldquo;Merak ediyorum, acaba Theresa&rsquo;nın aklına nereden geldiniz?&rdquo; Poirot hemen, &ldquo;Beni düşünen o değil,&rdquo; diye yanıtladı. &ldquo;Buraya gelen benim.&rdquo;</p>

  <p>&ldquo;Ve ona yardım teklif ettiniz?&rdquo;</p>

  <p>&ldquo;Pek değil. Sizi soruyordum. Kardeşiniz bana yurtdışında olduğunuzu söyledi.&rdquo;</p>

  <p>&ldquo;Theresa tedbirİi bir kızdır. Hiç hata yapmaz. Hatta inanılmaz şüphecidir.&rdquo;</p>

  <p>Kız kardeşine sevgiyle gülümsedi. Ama Theresa karşılık vermedi. Endişeli ve düşünceli bir hali vardı.</p>

  <p>Charles ekledi. &ldquo;Bana bu işte bir yanlışlık var gibi geliyor. Benim bildiğim Mösyö Poirot suçluları keşfedip, yakalar. Onlara yardım etmek ya da suç ortağı olmak pek ona göre değil herhalde.&rdquo; Theresa sert sert, &ldquo;Biz suçlu değiliz ki,&rdquo; dedi.</p>

  <p>Charles nazik bir tavırla, &ldquo;Ama olmaya hazırız,&rdquo; diye yanıtladı. &ldquo;Ben şahsen sahte belge hazırlamayı düşünüyordum. Bu benim uzmanlık alanım. Oxford&rsquo;dan çek konusundaki küçük bir yanlış anlaşılma yüzünden kovuldum. Aslında o iş çocuk oyuncağı denecek kadar basit bir işti. Yalnızca çeke bir sıfır eklemek yetmişti. Sonra bir defasında da Emily hala ve kasabadaki banka yüzünden küçük bir sorun yaşamıştım. Tabii aptallık bendeydi. İhtiyarın zekâsını ve dikkatini küçümsememeliydim. Ama bütün o olaylar çok az bir para içindi, birkaç metelik. Ölüm döşeğinde hazırlanmış bir vasiyetname, bu çok daha zor bir iş. Ciddi ve dik kafalı Ellen&rsquo;i ele geçirmek ve yalan yere ifade vermesini sağlamak. Acaba doğru ifade edebildim mi? Neyse işe, onu yeni bir vasiyetnamenin altına tanık olarak imza attığını söylemeye ikna etmek aslında hiç kolay değil. Korkarım özel çaba gerektirecek. Belki Ellen&rsquo;le evlenirim, böylece ileride aleyhimde tanıklık da edemez.&rdquo; Dostça bir tavırla Poirot&rsquo;ya gülümsedi.</p>

  <p>&ldquo;Buraya gizli bir mikrofon yerleştirdiğinizden ve Scotland Yard&rsquo;ın da bizi dinlediğinden eminim.&rdquo;</p>

  <p>Poirot sitemkâr bir tavırla, &ldquo;Sorununuz beni ilgilendiriyor,&rdquo; dedi. &ldquo;Tabii ki yasaya aykırı bir komploya karışamam. Ama bunun birçok yolu var.&rdquo; Anlamlı bir şekilde sustu.</p>

  <p>Charles zarifbir hareketle omuz silkti.</p>

  <p>&ldquo;Yasaların sınırları içinde de bir boşluk bulunabileceğinden eminim. Sizin de bunu bilmeniz doğal.&rdquo;</p>

  <p>&ldquo;21 Nisan&rsquo;da yapılan vasiyetnameyi tanık olarak kimler imzalamış?&rdquo;</p>

  <p>&ldquo;Avukat Purvis kâtibini getirmiş. İkinci tanık ise bahçıvan.&rdquo;</p>

  <p>&ldquo;Vasiyetname Bay Purvis&rsquo;in gözü önünde mi imzalanmış?&rdquo;</p>

  <p>&ldquo;Öyle.&rdquo;</p>

  <p>&ldquo;Bu Bay Purvis güvenilir ve saygıdeğer bir insan, değil mi?&rdquo;</p>

  <p>Charles, &ldquo;Purvis, Purvis, Charlesworth ve bir kez daha Purvis, İngiltere Merkez Bankası kadar kusursuz ve saygın bir kuruluş,&rdquo; dedi.</p>

  <p>O sırada Theresa da atıldı.</p>

  <p>&ldquo;Aslında Bay Purvis bu vasiyetnameyi yapmak istememiş. Hatta hiç doğru olmasa da Emily halayı vazgeçirmek için elinden geleni yapmayı da denemiş.&rdquo;</p>

  <p>Charles söze karışarak sordu.</p>

  <p>&ldquo;Bunu sana kendisi mi söyledi Theresa?"</p>

  <p>&ldquo;Evet, dün tekrar onu görmeye gittim.&rdquo;</p>

  <p>&ldquo;Bu doğru değil tatlım, bunu anlamalısın. Borcumuz birikiyor, hepsi o.&rdquo;</p>

  <p>Theresa omuz silkti.</p>

  <p>Poirot, &ldquo;Bana Miss Arundell&rsquo;in son haftaları konusunda mümkün olduğunca fazla bilgi vermenizi istiyorum,&rdquo; dedi. &ldquo;Anladığım kadarıyla siz ikiniz ve Doktor Tanios&rsquo;la karısı Paskalya&rsquo;yı köşkte geçirmişsiniz.&rdquo;</p>

  <p>&ldquo;Evet öyle.&rdquo;</p>

  <p>&ldquo;Oradayken önemli bir şey oldu mu?&rdquo;</p>

  <p>&ldquo;Sanmıyorum.&rdquo; Bunu söyleyen Theresa&rsquo;ydı.</p>

  <p>&ldquo;Öyle mi? Oysa ben düşünüyordum ki.&rdquo;</p>

  <p>Charles söze karıştı.</p>

  <p>&ldquo;Sen ne kadar bencil bir kızsın Theresa! Senin açından önemli bir şey olmadı tabii. Aklın fikrin aşkında olduğu için çevrende olup bitenlerin farkında değilsin. Size durumu ben açıklayayım Mösyö Poirot. Bu Theresa Market Basing&rsquo;de mavi gözlü bir oğlana âşık. Hani şu kasaba doktorlarından birine. Sonuç olarak dünyanın farkında değil. Neyse, ben anlatayım. O hafta sonu saygıdeğer halamız merdivenden yuvarlandı, neredeyse ölüyordu. Keşke ölseydi. O zaman bütün bu sorunlar ortaya çıkmayacaktı.&rdquo;</p>

  <p>&ldquo;Demek Miss Arundell merdivenden yuvarlandı?&rdquo;</p>

  <p>&ldquo;Evet. Köpeğin topuna takıldı. Bob zeki, küçük bir hayvandır, topunu merdivenin yukarısında bırakmış, halam da gece yarısı görmeyip üstüne basmış.&rdquo;</p>

  <p>&ldquo;Bu kaza ne zaman oldu?&rdquo;</p>

  <p>&ldquo;Durun düşüneyim... salı akşamı. Biz oradan ayrılmadan hemen bir gün önce.&rdquo;</p>

  <p>&ldquo;Halanız ciddi şekilde yaralandı mı?&rdquo;</p>

  <p>&ldquo;Maalesef başının üstüne düşmedi. Öyle olsa beyin kanaması ya da bilimsel adı her neyse onu geçirirdi, biz de rahatlardık. Hayır, kazayı birkaç küçük yarayla atlattı.&rdquo;</p>

  <p>&ldquo;Bu sizin için büyük hayal kırıklığı olmalı.&rdquo;</p>

  <p>&ldquo;Şey. Ah, nereye varmak istediğinizi anlıyorum. Evet, dediğiniz gibi hayal kırıklığı oldu. Bu ihtiyarlar çetin ceviz.&rdquo;</p>

  <p>&ldquo;Hepiniz çarşamba günü köşkten ayrıldınız mı?&rdquo;</p>

  <p>&ldquo;Evet, ayrıldık.&rdquo;</p>

  <p>&ldquo;Yani ayın on beşinde, çarşamba günü. Peki, halanızı ondan sonra ne zaman gördünüz?&rdquo;</p>

  <p>&ldquo;Ondan sonraki hafta sonu görmedik. Bir sonraki hafta sonu gittik oraya.&rdquo;</p>

  <p>&ldquo;Yani, bir düşüneyim, ayın yirmi beşinde mi?&rdquo;</p>

  <p>&ldquo;Evet. Öyle olmalı.&rdquo;</p>

  <p>&ldquo;Peki, halanız ne zaman öldü?&rdquo;</p>

  <p>&ldquo;Bir sonraki cuma günü.&rdquo;</p>

  <p>&ldquo;Sanırım pazartesi gecesi hastalanmış?&rdquo;</p>

  <p>&ldquo;Evet.&rdquo;</p>

  <p>&ldquo;Sizin oradan ayrıldığınız pazartesi günü mü?&rdquo;</p>

  <p>&ldquo;Evet.&rdquo;</p>

  <p>&ldquo;Hastalandığını duyunca geri döndünüz mü?&rdquo;</p>

  <p>&ldquo;Hayır, ancak cuma günü gittik oraya. Halamın hastalığının o kadar ağır olduğunu anlayamadık.&rdquo;</p>

  <p>&ldquo;Onu görebildiniz mi bari?&rdquo;</p>

  <p>&ldquo;Hayır. Biz köşke varmadan ölmüştü.&rdquo;</p>

  <p>Poirot, Theresa&rsquo;ya döndü.</p>

  <p>&ldquo;Siz de her defasında ağabeyinize eşlik ettiniz değil mi?&rdquo;</p>

  <p>&ldquo;Evet.&rdquo;</p>

  <p>&ldquo;O hafta sonu, yani ikinci ziyaretinizde halanız yeni bir vasiyetname yaptığından söz etmedi mi?&rdquo;</p>

  <p>Theresa, &ldquo;Hayır,&rdquo; dedi.</p>

  <p>Ama Charles da aynı anda atıldı. &ldquo;Ah, tabii. Söyledi.&rdquo;</p>

  <p>Her zamanki gibi kayıtsızca konuşmuştu. Ama bu kez tavırları biraz yapmacıktı ya da öyle görünüyordu.</p>

  <p>Poirot kaşlarını kaldırdı. &ldquo;Öyle mi?&rdquo;</p>

  <p>Theresa haykırdı. &ldquo;Charles!&rdquo;</p>

  <p>Charles, kız kardeşiyle göz göze gelmemeye çalışıyor gibiydi.</p>

  <p>Ona bakmadan, &ldquo;Bunu anımsaman gerek tatlım,&rdquo; dedi. &ldquo;Sana anlattım. Emily hala karşımda ültimatom verir gibi konuşmuştu. Tavırları bir yargıcı anımsatıyordu. Tuhaf bir konuşmaydı. Akrabalarını hiç onaylamadığını söyledi; özellikle de seni ve beni. Bella&rsquo;dan bir şikâyeti yoktu, ama onun da kocasından hiç hoşlanmıyor, adamdan şüpheleniyordu. Emily halanın düsturu, ne olursa olsun İngiliz olsundu. Biliyorsun bunu. Bella&rsquo;nın eline hatırı sayılır bir para geçerse Tanios&rsquo;un ne yapıp edip onu alacağını düşünüyordu. Bir Yunanlı olarak bunu yapacağından hiç şüphesi yoktu. &lsquo;Bella böyle daha güvenli durumda,&rsquo; dedi. &lsquo;Sen ve Theresa para konusunda güvenilmeyecek insanlarsınız. Kumar oynar, parayı çarçur edersiniz. Bunun için yeni bir vasiyetname hazırlattım. Her şeyimi Minnie Lawson&rsquo;a bırakıyorum. O ahmağın biri ama bana çok sadık. Akılsızlığı onun suçu değil, yapacağı bir şey yok. Minnie Lawson&rsquo;un bana gerçekten bağlı olduğuna inanıyorum. Bu durumu sana açıkladım Charles. Çünkü haksızlık etmek istemiyorum. Artık konacağın mirasın beklentisiyle borç para alamayacaksın.&rsquo; Bu son sözleri çok kötüydü ama aslında benim de yapmayı düşündüğüm buydu.&rdquo;</p>

  <p>Theresa öfkeyle sordu.</p>

  <p>&ldquo;Bunu bana neden anlatmadın Charles?&rdquo;</p>

  <p>Poirot söze karıştı.</p>

  <p>&ldquo;Peki, siz halanıza ne dediniz Bay Charles?&rdquo;</p>

  <p>Charles aynı uçarı havada, &ldquo;Ben mi?&rdquo; diye sordu. &ldquo;Ah, yalnızca güldüm. İncindiğimi belirtmemem gerekiyordu. Ona karşı doğru olmazdı bu. &lsquo;Nasıl istersen Emily hala,&rsquo; dedim. &lsquo;Belki fırsat kaçtı ama sonuçta para senin ve istediğini yaparsın.&rdquo;</p>

  <p>&ldquo;Peki, halanızın tepkisi ne oldu?&rdquo;</p>

  <p>&ldquo;Hoşlandı; hatta çok hoşlandı bile diyebilirim. &lsquo;Sen gerçek bir sporcusun Charles,&rsquo; dedi. Ben de, &lsquo;Acı şurubu şekerle sunsaydın bari,&rsquo; dedim. &lsquo;Artık senden bir beklentim de olmadığına göre bana bir onluk verirsin,&rsquo; dedim. Benim haddini bilmezin teki olduğumu söyledi ve kızgın ayrıldık.&rdquo;</p>

  <p>&ldquo;Duygularınızı akıllıca gizlemişsiniz.&rdquo;</p>

  <p>&ldquo;Aslında ciddiye almamıştım.&rdquo;</p>

  <p>&ldquo;Almamış mıydınız?&rdquo;</p>

  <p>&ldquo;Hayır. Üstelik bunu bizim ihtiyarın bana gözdağı vermek için söylediğini düşündüm. Bizi korkutmak istiyordu. Onun birkaç hafta ya da bir ay sonra bu yeni vasiyetnameyi yırtacağından emindim. Emily hala aile bağlarına çok önem verirdi. Böyle birdenbire ölüvermeseydi bu vasiyetnameyi yırtardı, bundan eminim.&rdquo;</p>

  <p>Poirot atıldı. &ldquo;Ah! İşte ilgi çekici bir fikir bu.&rdquo; Bir an durdu. &ldquo;Konuşmanızı başkaları duymuş olabilir mi? Örneğin Miss Lawson?&rdquo;</p>

  <p>&ldquo;Olabilir. Pek öyle alçak sesle konuşmuyorduk. Hatta ben dışarı çıktığım zaman Lawson denen kadın oralarda dolaşıyordu. Herhalde kapıyı dinlemişti.&rdquo;</p>

  <p>Poirot düşünceli düşünceli Theresa&rsquo;yı süzdü:</p>

  <p>&ldquo;Demek sizin bütün bunlardan haberiniz yoktu?&rdquo;</p>

  <p>Theresa yanıt veremeden Charles bağırdı.</p>

  <p>&ldquo;Nasıl anlatmazsın bana bunu?&rdquo;</p>

  <p>&ldquo;Theresa hayatım! Ben sana anlattığımdan eminim ... ya da en azından ima ettim.&rdquo;</p>

  <p>Tuhaf bir sessizlik oldu. Charles gözlerini Theresa&rsquo;ya dikmişti. Bu bakışlarda bir ürkeklik, bir kaygı, anlamsız bir ısrar hissediliyordu.</p>

  <p>Theresa yavaş yavaş, &ldquo;Eğer bana anlatmış olsaydın,&rdquo; dedi. &ldquo;Ben kesinlikle unutmazdım. Öyle değil mi Mösyö Poirot?&rdquo;</p>

  <p>Çekik siyah gözlerini dostuma yöneltmişti.</p>

  <p>Poirot ağır ağır, &ldquo;Evet,&rdquo; diye onayladı. &ldquo;Unutacağınızı sanıyorum, Miss Arundell.&rdquo; Sonra birden Charles&rsquo;a döndü. &ldquo;Bir noktayı iyice anlamam gerekiyor. Halanız size vasiyetnamesini değiştireceğini mi söyledi? Yoksa değiştirdiğini mi?&rdquo;</p>

  <p>Charles hemen yanıt verdi.</p>

  <p>&ldquo;Halam çok kesin konuştu. Hatta bana yeni vasiyetnameyi de gösterdi.&rdquo;</p>

  <p>Poirot öne doğru eğildi. Gözleri açılmıştı.</p>

  <p>&ldquo;İşte bu çok önemli. Miss Arundell&rsquo;in size yeni vasiyetnameyi gösterdiğini söylemiştiniz değil mi?&rdquo;</p>

  <p>Charles bir okul çocuğu havasında huzursuzluk içinde yerinde kımıldandı. Poirot&rsquo;nun ciddiyeti onu tedirgin etmişti.</p>

  <p>&ldquo;Evet gösterdi.&rdquo;</p>

  <p>&ldquo;Bu konuda yemin edebilir misiniz?&rdquo;</p>

  <p>&ldquo;Elbette ederim.&rdquo; Charles öfkeyle Poirot&rsquo;ya baktı. &ldquo;Bunun. neden bu kadar önemli olduğunu hiç anlayamıyorum.&rdquo;</p>

  <p>O anda Theresa birden hareketlendi. Ayağa kalkıp şöminenin yanına dikildi ve bir sigara daha yaktı.</p>

  <p>Poirot birden Theresa&rsquo;ya dönerek sordu. &ldquo;Peki ya siz matmazel? O hafta sonu halanız size de önemli bir şey söylemedi mi?&rdquo;</p>

  <p>&ldquo;Sanmıyorum bana karşı oldukça sevecen davrandı. Yani her zaman olduğu gibi sevecen. Bana biraz yaşamla ilgili öğüt verdi, yaşam şeklimi eleştirdi filan. Ama zaten bunu her zaman yapardı. Aslında her zamandan biraz daha gergin gibiydi.&rdquo;</p>

  <p>Poirot gülümsedi.</p>

  <p>&ldquo;Herhalde zamanınızın büyük bir kısmını nişanlınızla geçirdiniz matmazel?&rdquo;</p>

  <p>Theresa sert bir tavırla, &ldquo;Rex orada değildi,&rdquo; dedi. &ldquo;Bir tıp kongresine gitmişti.&rdquo;</p>

  <p>&ldquo;Yani onu en son Paskalya&rsquo;da mı görmüştünüz? O zamandan sonra da görmediniz, öyle mi?&rdquo;</p>

  <p>&ldquo;Evet. Köşkten ayrılmamızdan bir gece önce akşam yemeğine gelmişti.&rdquo;</p>

  <p>&ldquo;Bunu sorduğum için beni bağışlayın ama nişanlınızla aranız açık değildi değil mi?&rdquo;</p>

  <p>&ldquo;Kesinlikle hayır!&rdquo;</p>

  <p>&ldquo;Köşke ikinci gidişinizde kasabada olmaması...&rdquo;</p>

  <p>Charles söze karıştı.</p>

  <p>&ldquo;O ikinci hafta sonu halama gitmeye birden karar verdik. Önceden planlanmış bir şey değildi.&rdquo;</p>

  <p>&ldquo;Öyle mi?&rdquo;</p>

  <p>Theresa bezgin bir halde, &ldquo;İşin doğrusu,&rdquo; dedi. &ldquo;Bella&rsquo;yla kocası bir önceki hafta sonunu köşkte geçirmişlerdi. Sözüm ona halamın geçirdiği kazadan dolayı endişelenmişlerdi. Onların bizden önce davranabileceğini düşünerek.&rdquo;</p>

  <p>Charles güldü. &ldquo;Emily halanın sağlığıyla bizim de ilgilenmemizin iyi olacağına karar verdik. Ama tabii bizim ihtiyar öyle saygı, endişe numaralarını yutmayacak kadar zekiydi. İlgimizin nedenini çok iyi anlayabiliyordu. Emily hala hiç de aptal değildi.&rdquo;</p>

  <p>Theresa birdenbire bir kahkaha attı.</p>

  <p>&ldquo;Ne hoş bir hikâye değil mi? Hepimiz para için dilimiz bir karış dışarıda halamın karşısında hazır olda duruyorduk.&rdquo;</p>

  <p>&ldquo;Kuzininizle kocasının durumu da aynı mıydı?&rdquo;</p>

  <p>&ldquo;Ah, tabii. Bella her zaman parasızdır. Zavallı elbiselerimi kopya eder, benim gibi giyinmeye çalışır, tabii ancak benim harcadığımın sekizde biriyle. Yanılmıyorsam kocası Bella&rsquo;nın bütün parasını yaptığı yanlış yatırımlarda kaybetmiş. İki yakalarını bir araya getirmekte zorlanıyorlar. Üstelik iki çocukları var ve onları İngiltere&rsquo;de okutmak istiyorlar.&rdquo;</p>

  <p>Poirot, &ldquo;Acaba bana adreslerini verebilir misiniz?&rdquo; dedi.</p>

  <p>&ldquo;Bloomsbury&rsquo;de Durham Otel&rsquo;de kalıyorlar.&rdquo;</p>

  <p>&ldquo;Kuzininiz nasıl bir insan?&rdquo;</p>

  <p>&ldquo;Bella mı? Çok sıkıcı bir kadındır. Öyle değil mi Charles?&rdquo;</p>

  <p>&ldquo;Evet, kesinlikle sıkıcı. Aynen kulağakaçan. Ama iyi bir anne, çocuklarına çok düşkün. Sanırım kulağakaçan da öyleymiş.&rdquo;</p>

  <p>&ldquo;Ya kocası?&rdquo;</p>

  <p>&ldquo;Tanios mu? Görünüşü biraz tuhaftır ama sanırım aslında iyi bir adam. Zeki, neşeli ve iyi bir sporcu.&rdquo;</p>

  <p>&ldquo;Siz de aynı fikirde misiniz matmazel?&rdquo;</p>

  <p>&ldquo;Şey, açıkçası ben de kocasını Bella&rsquo;ya yeğlerim. Sanırım çok iyi bir doktormuş. Ama yine de bence pek güvenilir bir insan değil.&rdquo; Charles söze karışarak, &ldquo;Zaten Theresa kimseye güvenmez,&rdquo; dedi.</p>

  <p>Kolunu kız kardeşinin omzuna attı.</p>

  <p>&ldquo;Bana da güvenmez.&rdquo;</p>

  <p>Theresa nazikçe, &ldquo;Sana güvenenin aklı yoktur,&rdquo; diye mırıldandı.</p>

  <p>Poirot ayağa kalkarak hafifçe eğildi ve kapıya doğru ilerledi.</p>

  <p>&ldquo;Artık bu işi üzerime aldım,&rdquo; dedi. &ldquo;Belki zor ama matmazelin de dediği gibi her zaman bir yol bulunur. Ah bu arada, Miss Lawson duruşma salonunda çapraz sorgulamada kontrolü yitirebilecek tipte bir insan mı?&rdquo;</p>

  <p>Charles ve Theresa bakıştılar.</p>

  <p>&ldquo;Bence,&rdquo; dedi Charles. &ldquo;Bence iyi bir avukat kolayca siyaha beyaz dedirtebilir.&rdquo;</p>

  <p>Poirot gülümsedi.</p>

  <p>&ldquo;Haklısın.&rdquo;</p>

  <p>Hızla odadan çıktı. Ben de onu izledim.</p>

  <p>Poirot holde şapkasını aldı. Sokak kapısını açtı ve hızla kapattı. Sonra geri dönerek parmaklarının ucunda salonun kapısına yaklaştı</p>

  <p>ve hiç utanmadan kulağını kapıya yaslayıp, içeriyi dinlemeye başladı. Poirot&rsquo;ya kimse kapı dinlemenin ayıp olduğunu öğretmemiş sanırım. Dehşete kapılmıştım ama yapabileceğim bir şey yoktu. Telaş içinde Poirot&rsquo;ya işaret ederek bunu yapmamasını belirttim. Ama bana aldırmadı bile. O sırada Theresa&rsquo;nın tok, enerjik sesini duyduk.</p>

  <p>&ldquo;Seni gidi aptal.&rdquo;</p>

  <p>Ardından koridorda ayak sesleri duyuldu. Poirot, beni kolumdan çektiği gibi sokak kapısını açtı. Sessizce dışarı süzüldük ve kapıyı arkamızdan usulca kapadı.</p>

  <p class="p9"><span class="t6">&nbsp;</span></p>
</body>
</html>
