<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cagri</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" id="filepos25196" style="margin:0pt; border:0pt; height:1em"></p>

  <h1 class="calibre2"><span class="calibre5"><span class="bold">Birinci Bölüm</span></span></h1>

  <h1 class="calibre2 sigil_not_in_toc"><span class="bold">ŞANS TEKERİ</span></h1>

  <p class="calibre1" style="margin:0pt; border:0pt; height:1em"></p>

  <h2 class="calibre2" id="filepos25372"><span class="calibre5"><span class="bold">1</span></span></h2>

  <p class="calibre3">Sarah’nın aklında o geceden kalan iki şey, Johnny’nin Şans Tekerindeki şansı ve maskeydi. Ama zaman geçtikçe, o korkunç geceyi düşünmeye başladığı anda, ilk aklına gelen maske oluyordu.</p>

  <p class="calibre3">Johnny, Cleaves Mills’de bir apartman dairesinde oturmaktaydı. Sarah oraya tam sekize çeyrek kala gelmiş, otomobilini park edip dış kapının açılması için zile basmıştı. O gece onun otomobilini kullanacaklardı, çünkü Johnny’ninki onarım için Tibbet garajındaydı. Johnny telefonda konuşurken onarımın oldukça tuzluya patlayacağını söyleyip kendine özgü gülüşüyle bir kahkaha atmıştı. Eğer söz konusu kendi otomobili olsaydı, Sarah hüngür hüngür ağlardı, hele bir de çok para gerektiren bir onarımsa...</p>

  <p class="calibre3">Merdivenlere gitmek için ilan tahtasının olduğu yerden geçti. Genellikle burada motosiklet reklamları, stereo aygıtlar, daktilo servisleri ve uzak yerlere yolculuk yapacak olanların yol giderleri ve direksiyonu paylaşmak için yol arkadaşı arama ilanları bulunurdu. Ama bu gece tüm tahtayı kaplayan bir afiş vardı. Alevleri simgeleyen kırmızı bir fon üzerinde sıkılmış bir yumruk resmi dikkati çekiyordu. Afişin üstünde tek sözcük vardı: GREV!</p>

  <p class="calibre3">1970 Ekim ayının sonlarıydı.</p>

  <p class="calibre3">Johnny ikinci kattaki, öne bakan odalardan birinde kalıyordu. Penceresinden bakınca Cleaves Mills’in en işlek kesimi gözlerinin önüne seriliyordu. Aslında Cleaves Mills uzun bir bulvardan oluşuyor bile denebilirdi. Yaklaşık iki düzine kadar dükkân ve küçük bir mokasen fabrikası vardı. Maine Üniversitesini çevreleyen çoğu kent gibi, burada da sanayi öğrencilerin en çok tükettikleri şeyler üzerine kurulmuştu: Bira, şarap, benzin, rock and roll müziği, soğuk yemekler, esrar, şarküteri, sinema. Kentteki tek sinema Shade’di. Okul zamanı sanat filmleri ve 1940’ların beğenilen filmlerini gösterir, yaz aylarındaysa Clint EastWood’un spagetti kokan kovboy filmleri oynatılırdı.</p>

  <p class="calibre3">Johnny de, Sarah da okullarını bitireli bir yıl olmuş, şimdi her ikisi de Cleaves Mills Lisesinde öğretmenlik yapıyorlardı. Üniversite öğretmenleri ve yöneticileri de öğrenciler gibi Cleaves kentini ancak yatmadan yatmaya geldikleri bir pansiyon gibi kullanırlardı. Bunun da nedeni, kentte vergilerin son derece düşük olmasıydı. Kent halkı, üniversitelilerin bilgiç konuşmalarına, siyasete karışmalarına ve savaşı sona erdirmek için yaptıkları komünist gösterilere bozulmuyor değillerdi, ama öğretim üyeleri için kiralanan evlere ve apartmanlara ödenen yıllık ücretler onları yatıştırmaya yetiyordu.</p>

  <p class="calibre3">Sarah kapıyı tıklatınca içerden Johnny’nin boğuk ve tuhaf sesi karşılık verdi. «Kapı açık, Sarah!»</p>

  <p class="calibre3">Sarah pek anlam veremeden kapıyı itip açtı. Caddenin yukarısında yanıp sönen trafik ışığının aydınlığı dışında Johnny’nin odası karanlıktı. Mobilyalar uzayan kara gölgeler gibi görünüyordu.</p>

  <p class="calibre3">«Johnny...»</p>

  <p class="calibre3">Herhalde sigorta atmıştır, diye düşünen Sarah ürkek bir adımla içeri girdi... ve önünde bir yüz belirdi. Parlayan çürük yeşil bir rengi vardı. Bir gözü faltaşı gibi açılmış, müthiş bir korku belirtiyordu. Diğer gözse iğrenç bir gülüşle büzülmüş, çizgi gibiydi. Yüzün, açık gözü olan sol yanı olağan bir yüzdü. Ama sağ yanı, sırıtan kalın dudakların ortaya çıkardığı sivri dişler ve o garip parıltısıyla insan dışı bir şeydi.</p>

  <p class="calibre3">Sarah boğuluyormuş gibi bir çığlık atıp geri geri sendelemeye başladı. Sonra ışıklar yandı ve korkunç dekor birden değişerek yeniden Johnny’nin tanıdık odası oldu. Duvardaki afişte Nixon kullanılmış otomobil satıyor, yerde Johnny’nin annesinin ördüğü halı, her yerde boş şarap şişelerinden çıkan mumlar. Korkunç yüzün parıltısı da kaybolunca Sarah bunun ucuz bir maske olduğunu gördü. Açık olan göz yerinde Johnny’nin mavi gözü kıpırdıyordu.</p>

  <p class="calibre3">Johnny maskesini sıyırıp çıkardı, blucini ve kahverengi kazağıyla dost bir gülücük gösterip karşısında dikildi. «Mutlu Halloween, (31 Ekim akşamı, çocukların korkunç maskeler giyip komşularını korkuttukları hortlak gecesi. Ç.N.) Sarah,» dedi.</p>

  <p class="calibre3">Sarah’nın kalbi hâlâ küt küt atıyordu. Bayağı korkmuştu. «Aman ne komik,» dedi ve çıkıp gitmek için davrandı. Böyle korkutulmak hiç hoşuna gitmezdi.</p>

  <p class="calibre3">Johnny arkasından yetişip kapıda yakaladı onu. «Hey... bağışla, üzgünüm.»</p>

  <p class="calibre3">«Hem de çok üzgün olman gerekli.» Biraz soğuk bakmaya çalıştı. Öfkesi erimeye başlamıştı bile. Nedense Johnny’e kimse uzun süre öfke duyamazdı. İster ona âşık olsun, ister olmasın -ki bunu hâlâ tam olarak çözememişti- insan Johnny’le birlikte uzun süre mutsuz olamaz ya da ondan nefret edemezdi. Acaba bugüne dek hiç kimse ona karşı kin tutabilmiş mi, diye bir an düşündü, sonra bu düşünceyi saçma bulup gülümsemeye başladı.</p>

  <p class="calibre3">«Ha şöyle, adamım. Az kalsın beni bırakıp gidiyordun.»</p>

  <p class="calibre3">«Ben adamın değilim.»</p>

  <p class="calibre3">Johnny onu şöyle bir süzdü. «Gerçekten de değilsin.»</p>

  <p class="calibre3">Sarah uzun tüylü bir kürk manto giymişti, tilki takliti ya da ona benzer ucuz bir şey. Johnny’nin bu «masum zampara» bakışı onu yine güldürdü. «Aslında bu manto üstümdeyken içinde ne olduğu pek anlaşılmıyor.»</p>

  <p class="calibre3">«Yoo, anlaşılıyor,» dedi Johnny ve kolunu kızın sırtına dolayıp onu öptü. Sarah önce karşılık vermemeye kararlıydı, ama tabii dayanamadı.</p>

  <p class="calibre3">Johnny, «Korkuttuğum için özür dilerim,» diyerek burnunu Sarah’nın burnuna sürttü. Maskeyi göstererek, «Hoşuna gider sanmıştım. Bunu cuma günü derste giyeceğim.»</p>

  <p class="calibre3">«Ama, Johnny, disipline aykırı olur bu.»</p>

  <p class="calibre3">Johnny, «Boş ver, ben bir yolunu bulurum,» dedi gülerek. İşin ilginç yanı, gerçekten de bir yolunu bulurdu.</p>

  <p class="calibre3">Sarah her gün okula büyük gözlükler takarak gelir, saçlarını sımsıkı tepesinde toplardı. Bütün kızlar külotlarının hemen altında mini etekler giyerken, o dizlerinin üstüne kadar inen etekler giyerdi (üstelik, bacaklarım çoğununkinden daha güzel, diye düşündüğü de olurdu). Belalı öğrencileri birbirinden ayırıp sınıfı alfabetik sıraya göre oturtur, sorun çıkaranları hemen rapor ederdi. Buna karşın yine de disiplin sağlamakta zorluk çekiyordu. Sarah yeni öğretmenliğe başlayan herkesi yargılayıp değer biçen gizli bir jüri... bir okul bilinci olduğunu ve kendisine verilen notun pek öyle yüksek olmadığını biliyor ve üzülüyordu.</p>

  <p class="calibre3">Johnny ise, «İyi bir öğretmen» tanımının tam tersiydi. Uykuda gibi sınıftan sınıfa dolaşır (aslında bu hal ona yakışmıyor değildi), koridorda önüne gelenle çene çaldığı için derslere geç girerdi. Her gün aynı yüzlerle karşı karşıya gelmemek için öğrencilerin istedikleri yerde oturmalarına izin verirdi. Böyle olunca da tabii sınıfın arka sıraları hemen dolardı. Sarah böyle bir durumda mart ayına dek öğrencilerin adlarını öğrenemezdi, ama Johnny daha şimdiden her öğrencisini adıyla sanıyla tanıyordu.</p>

  <p class="calibre3">Johnny uzun boyluydu ve yalpalayan, savruk bir yürüyüşü vardı. Çocuklar bu yüzden ona Frankenstein adını takmışlardı. Johnny buna kızacağı yerde gülüyordu. Ama yine de sınıflarında disiplin sorunu çıkmıyor, öğrencilerin çok azı derslerini asıyordu. Sarah’ınsa ders kaçaklarıyla başı dertteydi. Sarah’yı yargılayan jürinin gözünde Johnny iyi bir yer tutmuştu. Belki bir on yıl içinde okul yıllığı onun adına çıkarılacakmışçasına seviliyordu. Sarah bir türlü böyle olamamıştı. Neden olamadığıysa neredeyse onu çıldırtacaktı.</p>

  <p class="calibre3">«Gitmeden önce bir bira ister misin? Veya bir bardak şarap? Ya da herhangi bir şey?»</p>

  <p class="calibre3">Sarah, «İstemem, ama umarım yeterince paran vardır,» dedi ve Johnny’nin koluna girdi, bir daha öfkelenmemeye karar vererek, «Her zaman en azından üç sosisli sandviç yerim. Hele bir de mevsimin son panayırı olursa.» Gittikleri yer Cleaves Mills’in yirmi mil kuzeyinde Esty denen küçük bir kasabaydı. Yılın son Tarım Fuarı vardı. Panayır HalloWeen’de, yani cuma akşamı son bulacaktı.</p>

  <p class="calibre3">«Cuma günü maaş alacağımızı düşünürsek, hiç de fena sayılmam. Hâlâ sekiz dolarım var.»</p>

  <p class="calibre3">«Oooo, bak sen,» dedi Sarah gözlerini yuvarlayıp. «Böyle zengin bir amca karşıma çıkar diye ben de kendimi saklamıştım.»</p>

  <p class="calibre3">Johnny gülüp başını salladı. «Hımmm, bizim işimizde çok para var, yavrum. Bir dakika bekle de ceketimi alıp geleyim.»</p>

  <p class="calibre3">Arkasından bakarken, Sarah her zaman olduğu gibi kendi kendine sorular sormaya başladı. Acaba bu adamı gerçekten seviyor muyum? Hoş biri, beni eğlendiriyor, hiç ağlatmıyor. Ama gerçek aşk yalnızca bu kadar mı?</p>

  <p class="calibre3">«Helaya giriyorum,» diye seslendi içerden Johnny.</p>

  <p class="calibre3">«Peki.» Sarah gülümsedi. Her helaya gidişini söyleyen insanlar vardır, Johnny de onlardandı.</p>

  <p class="calibre3">Pencereye gidip ana caddeye bakmaya başladı. Aşağıda pizza ve bira satan bir salonun önüne gençler arabalarını park ediyorlardı. Sarah birden onların arasına karışmak, onlardan biri olmak istedi. Aklını takacağı hiçbir gerçek sorun olmadan. Üniversite yaşamı rahattı. Öfkeni boşaltmak istediğinde kötü adam rolünü oynayacak ya bir Nixon ya da bir Agnew her zaman bulunurdu.</p>

  <p class="calibre3">Johnny’yle eylül ayında öğretmenliğe başladıkları sıra tanışmışlardı, ama daha önce üniversitedeyken birlikte girdikleri edebiyat derslerinde onu görmüştü. Gelgelelim o zamanlar Dan vardı. Yakışıklı, keskin zekâlı, çok içen ve yatakta ateşli Dan. İçtiği zaman kötü bir insan olabilirdi. Dan’in böyle olduğu bir geceyi Sarah hâlâ anımsıyordu. Brass Brail’de oturuyorlardı, Dan içkiliydi. Yan masada oturan bir adam Dan’in yandaşı olduğu futbol takımı hakkında alaylı sözler söylüyordu. Bunun üzerine Dan kalkıp adama kafasını kıracağını söylemişti. Adam özür dileyip sustu, ama Dan’in istediği özür değil, kavga etmekti. Sonra adamın yanında oturan kadına sataşmaya başlamıştı. Sarah kolunu tutup susmasını istediyse de, göz göze geldiği anda onu durduramayacağını anlamış, söyleyeceklerini yutmuştu. Sonunda Dan ve öbür adam dövüşmek için dışarı çıkmışlar, Dan adamı fena halde dövmüştü. Öyle ki, otuz yaşlarında, göbeği çıkmaya başlamış olan adam ağlayarak çığlık atmıştı. Sarah o güne dek bir erkeğin böyle çığlık attığını duymamıştı hiç. Barmenin polis çağırdığını fark edince de hemen oradan sıvışmışlardı. Sarah, Dan’i orada bırakıp yalnız dönmek isterdi, ama geç saatlerde otobüs seferleri olmadığı için ve otostop yapmaktan da korktuğundan birlikte gitmek zorunda kalmıştı.</p>

  <p class="calibre3">Yolda giderlerken Dan hiç konuşmadı. Yanağında küçük bir çizik vardı. İncecik bir çizik. Yatakhanenin önüne vardıklarında Sarah artık görüşmek istemediğini söylemişti. Dan buna hiç tepki göstermeden buz gibi bir sesle, «Nasıl istersen, kızım,» demişti. Ama bu olaydan birkaç gün sonra aradığı zaman Sarah yine onunla çıktı. Bu yüzden de kendinden nefret etmişti.</p>

  <p class="calibre3">İlişkileri son sınıfta tüm sömestr boyunca sürdü. Dan onu hem korkutuyor, hem de çekiyordu. Sarah’nın ilk gerçek sevgilisiydi. Onunla yatan tek kişi. Johnny’yle yatmamışlardı.</p>

  <p class="calibre3">Dan yatakta çok iyiydi. İlişkilerinin son zamanlarına dek Sarah onunla sevişmeyi bayağı arar olmuştu. Bir yandan da onun bu denli egemenliğine girdiği için kendi kendine kızıyordu.</p>

  <p class="calibre3">Beraberlikleri bu yılın başlarında sona ermişti. Dan sınıfta kalmıştı. İki bavuluna giysilerini atarken, Sarah da onun oda arkadaşının yatağına oturmuş izliyordu. «Nereye gideceksin?» diye sordu Sarah. Bundan daha önemli, daha kişisel sorular sormak istemişti ama çekiniyordu. Bana yakın olacak mısın? Gelecek planlarında benim de yerim var mı?.. Özellikle bu soruyu sormak istemiş ama soramamıştı. Sarah’nin bu zararsız sorusuna Dan’in verdiği yanıt yeterince sarsıcıydı.</p>

  <p class="calibre3">«Sanırım Vietnam’a.»</p>

  <p class="calibre3">«Ne?»</p>

  <p class="calibre3">Dan yanındaki rafa uzanıp aldığı kâğıtları ve mektubu Sarah’ya gösterdi. Askerlik şubesinden sağlık yoklaması yapmasını istiyorlardı.</p>

  <p class="calibre3">«Atlatamaz mısın?»</p>

  <p class="calibre3">«Hayır. Belki. Bilmiyorum.» Bir sigara yaktı. «Aslında denemeyi de düşünmüyorum.»</p>

  <p class="calibre3">Sarah şaşkınlık içinde bakıyordu.</p>

  <p class="calibre3">«Buralardaki yaşamdan bıktım. Üniversiteye git, bir iş bul, evcil bir kızla evlen. Sanırım bu evlilik için sen sıradaydın. Ben de düşünmedim değil aslında. Ama yürümez. Sen de biliyorsun, ben de. Uyuşmuyoruz, Sarah.»</p>

  <p class="calibre3">Tüm soruları yanıtlanmış olunca Sarah oradan kaçarcasına gitmişti. Bir daha da onu görmedi. Birkaç kez oda arkadaşını görmüştü. Dan ona üç mektup yazmış. Silah altına alınıp güneyde bir yere eğitime gönderilmiş. Sonra da başka bir haber almamış. Sarah Bracknell’in de Dan hakkında son duydukları bunlardı.</p>

  <p class="calibre3">Önceleri fazla sarsılmayacağını sandı. Gece yarısı otomobilin radyosunu açtığında çalan romantik şarkılar filan hiç etkilemiyordu. Onu unutmak için başka bir erkek arkadaş bulup kendini barlara da vurmadı. Çoğu geceler evinde oturup ders çalışıyordu.</p>

  <p class="calibre3">İkinci sınıfların balosu olduğu gece -şans bu ya, John’la Sarah görevliydiler o gece- Sarah üniversitedeki son sömestırın ne denli korkunç geçmiş olduğunu farketti. İçinde oldun mu bir türlü göremediğin durumlar gibiydi, sanki senin bir parçanmış gibi. İki eşek bir batı kasabasında karşılaşırlar. Biri kasaba eşeğidir, sırtında yalnızca bir eyer. Diğeriyse altın arayıcısınındır, sırtında yükler, kamp ve yemek pişirme gereçleri, dört tane de yirmi beşer kiloluk maden filizi. İki büklüm durmaktadır. Kasaba eşeği, «Ooo,» der. «Bayağı yüklüsün.» Altın arayıcısının eşeğiyse, «Ne yükü?» der.</p>

  <p class="calibre3">Flagg Sokağında bir ev tutalı beş ay olmuştu. Bu süre içinde çeşitli okullara öğretmenlik için başvuru mektupları yazmış, bol bol roman okumuştu. Sabahları kalkar, kahvaltı eder, kendini o günlük iş başvuruları için sokağa atardı. Öğlen eve geldikten sonraysa bazen saatler süren öğlen uykularına yatardı. Kalktıktan sonra yine yemek yiyip kendini romanlara verirdi. Uykusu gelinceye dek biraz da televizyon izledikten sonra yine yatardı. Çok tekdüze bir yaşamdı. Çok kızıştığı zamanlarda da soğuk duşun altına giriyordu.</p>

  <p class="calibre3">Tüm bu süre içinde bazen kendini kutladığı oluyordu. İlişkilerinin bitimini çok olgunca karşılamıştı doğrusu. Dan’i hemen hiç düşünmemişti. Dan mi? O da kim? Ama bir süre sonra ayrıldıklarından bu yana geçen sekiz ay boyunca başka hiç kimseyi, hiçbir şeyi düşünmemiş olduğunu farketmişti. Tüm ülke o sekiz ay içinde ne sarsıntılar, bunalımlar geçirmişti. Öğrenciler sokağa dökülmüş, polisler ateş açmışlar, gaz bombaları patlamış, siyahlar ayaklanıp şiddet gösterisi yapmışlar... ama bu olanlar Sarah için sanki televizyonun son haberlerinde küçük filmler gibiydi. Sarah’nın aklında Dan’i nasıl unutabildiği, onsuz da ne güzel yaşayabildiğini düşünmekten başka bir şey yoktu. Neydi o sırttaki yük fıkrası?</p>

  <p class="calibre3">Sonra da Cleaves Mills Lisesinde öğretmenliğe başlamıştı.</p>

  <p class="calibre3">On altı yıllık profesyonel öğrencilikten sonra kürsüden sınıfa bakmak az şey değildi doğrusu. İkinci sınıf balosunda da Johnny Smith’le tanışmıştı. (Ne komik ad, Johnny Smith, acaba gerçek adı mı, diye düşünmüştü). Balo sırasında Johnny’nin kendisine baktığını görmüştü ama zampara bakışıyla değil, temiz bir beğeniyle.</p>

  <p class="calibre3">Johnny birlikte sinemaya gitmelerini önermiş, Sarah da kabul edince Shade’de oynayan <span class="bold">Yurttaş Kane</span> filmine gitmişlerdi. O gece çok iyi vakit geçirmişler, ayrılırken Johnny’nin iyi geceler öpücüğü Sarah’nın hoşuna gitmişti. Daha sonra Sarah kendi kendine düşünürken Johnny’nin bir Errol Flynn gibi yakışıklı olmadığını ama onu sürekli güldürebildiğini farketmişti.</p>

  <p class="calibre3">O gece evinde tek başına Bette Davis’in şirret bir iş kadını rolündeki filmini izlerken birden aklına kendi durumu gelmiş, elindeki elma dişlerine gömülü kalmıştı. İçinden gelen bir ses, «Yakışıklı değil derken, Dan’le kıyaslanamayacağını söylüyorsun, değil mi?» demişti.</p>

  <p class="calibre3"><span class="bold">Hayır!</span> Kendi kendini susturdu. Artık Dan’i düşünmüyorum. O iş çok eskidendi.</p>

  <p class="calibre3">«Haydi oradan,» diye karşılık verdi içindeki ses, «Dan daha dün gitti.»</p>

  <p class="calibre3">Sonra birden geçenin geç saatinde evde tek başına oturmuş, hiç de beğenmediği bir TV filmi izlediğinin farkına vardı. Salt düşünmekten kurtulmak için böyle yapıyordu, çünkü düşünmeye başladığında konu yalnızca kendisi ve yitirdiği aşkı oluyordu, bu da çekilir şey değildi.</p>

  <p class="calibre3">Şimdi sarsılmıştı işte.</p>

  <p class="calibre3">Birden hıçkıra hıçkıra ağlamaya başladı.</p>

  <p class="calibre3">Daha sonraları, Johnny ikinci ve üçüncü kez birlikte çıkmayı önerdiği zaman geri çevirmedi. Oysa o güne dek Dan’in oda arkadaşı Den dışında kimseyle çıkmamıştı. Den’le çıkmasının nedeniyse (şimdi iğrenerek farkına varıyordu) zavallı oğlanı Dan hakkında konuşturmak içindi.</p>

  <p class="calibre3">Okul arkadaşlarından kimi Barış Gönüllüsü olup dünyanın bir ucuna gitmiş, kimiyse zengin kocalar bulup ülkenin çeşitli yerlerine dağılmışlardı.</p>

  <p class="calibre3">Son sınıftayken okulun en popüler öğrencisi olmasına karşın, şimdi farkediyordu ki, uzun zamandır edinebildiği tek yeni dost Johnny Smith olmuştu. Dedikodu olmasın diye Cleaves’de çalışan birkaç öğretmenle birkaç kez çıkmıştı. Bunlardan biri yeni matematik öğretmeni Gene Sedeck’iydi ve müthiş sıkıcı bir adamdı. Diğeriyse, daha ilk çıktıkları akşam sarkıntılığa kalkan Roger Rounds’du. Sarah suratına bir tokat atmış olmasına karşın, adam ertesi gün ona göz kırpmak yüzsüzlüğünü göstermişti.</p>

  <p class="calibre3">Ama Johnny son derece eğlendirici ve iyi geçimliydi. Üstelik cinsel çekiciliği de vardı... bu çekiciliğin ne denli güçlü olduğunu Sarah şu anda söyleyecek durumda değildi tabii. Bir hafta önce öğretmenler toplantısından çıktıktan sonra Johnny onu evine, spagetti yemeye çağırmıştı. Yemekten sonra oturup televizyon izlemişler, bu sırada ufak ufak öpüşüp havaya girmişlerdi. Eğer son anda Johnny’nin arkadaştan gelmemiş olsaydı, o gece Tanrı bilir yakınlıkları nerede son bulabilirdi.</p>

  <p class="calibre3">Sarah pencereden ayrılıp kanepeye geldi ve Johnny’nin bıraktığı maskeyi eline aldı. «Mutlu HalloWeeen, böö,» diye homurdanarak güldü.</p>

  <p class="calibre3">«Ne dedin?» diye içerden seslendi Johnny.</p>

  <p class="calibre3">«Eğer çabuk çıkmazsan, sensiz gidiyorum, dedim.»</p>

  <p class="calibre3">«Bitti, çıkıyorum.»</p>

  <p class="calibre3">«Aman ne iyi!»</p>

  <p class="calibre3">Parmaklarını maskenin korkunç yüzünde gezdirirken, Sarah birkaç ay sonra ilişkilerinin acaba hangi aşamada olacağını! düşündü.</p>

  <p class="calibre3">Johnny’den hoşlanıyordu. Her şeyi normal, tatlı bir adamdı.</p>

  <p class="calibre3">Normal nedir? Hiçbir şey, hiç kimse. Eğer o denli normalse, nasıl oluyor da derse bu maskeyle girmeyi düşünebiliyor? Nasıl oluyor da öğrenciler ona hem Frankenstein diyor, sonra o denli sayıyorlar? Bu mu normal?</p>

  <p class="calibre3">Johnny heladan çıkıp yanına geldi.</p>

  <p class="calibre3">Eğer bu gece benimle yatmak isterse, sanırım kabul edeceğim. Bu düşünce Sarah’nın içini ısıtmıştı. Uzun bir ayrılıktan sonra evine döner gibi.</p>

  <p class="calibre3">Johnny, «Neye gülüyorsun öyle?» diye sordu.</p>

  <p class="calibre3">«Hiç,» dedi Sarah ve maskeyi kanepenin üstüne bıraktı yine.</p>

  <p class="calibre3">«Haydi, canım. Söylesene, iyi bir şey miydi?»</p>

  <p class="calibre3">Sarah, «Johnny,» diyerek elini göğsüne dayayıp parmaklarının ucunda yükseldi ve genç adamın burnuna hafif bir öpücük kondurdu. «Bazı şeyler var hiç söylenmez. Haydi, şimdi gidelim.»</p>

  <p class="calibre2">***</p>

  <p class="calibre3">Merdivenleri indikleri zaman Johnny ceketini iliklemek için durdu, Sarah’nın gözleri yine GREV afişine takılmıştı.</p>

  <p class="calibre3">«Bu yıl bir öğrenci gösterisi daha olacak,» dedi Johnny.</p>

  <p class="calibre3">«Savaş için mi?»</p>

  <p class="calibre3">«Bu kez nedenin bir parçası savaş. Vietnam ve diğer olaylar bugüne dek görülmemiş sayıda öğrencinin eyleme geçmesini sağladı. Üniversitede bu denli az ot kaldığı hiç olmuş mudur acaba bilmiyorum.»</p>

  <p class="calibre3">«Ot diyerek kimleri kastediyorsun?»</p>

  <p class="calibre3">«Derslerden başka hiçbir şeyi düşünmeyen çocukları. Mezun olduktan sonra hemen yılda on bin dolarlık iş bulmaktan başka hiçbir şeyle ilgilenmeyenleri. Ot dediğimiz öğrenciler, kendi postlarından başka bir şey düşünmezler. Ama artık tamam. Bunların çoğu bilinçlendi. İlerde büyük değişiklikler olacak.»</p>

  <p class="calibre3">«Senin için ne önemi var? Mezun oldun nasıl olsa?»</p>

  <p class="calibre3">Johnny şöyle bir şişindi. «Bayan, ne de olsa ben bir ‘70 mezunuyum.»</p>

  <p class="calibre3">Sarah güldü. «Haydi artık gidelim. Kapanmadan uçan iskemlelere binmek istiyorum.»</p>

  <p class="calibre3">«Olur,» dedi Johnny, kızın koluna girerek. «Cebimizde sekiz dolarla, önümüzde pırıl pırıl bir gece bekliyor bizi.»</p>

  <p class="calibre3">Dışarda ekim sonu için ılık sayılabilecek bir hava vardı. Johnny kolunu Sarah’nın beline dolayınca kız da ona iyice sokuldu.</p>

  <p class="calibre3">«Biliyor musun, Sarah, seni bayağı çok düşünüyorum.» Sesi heyecansızdı. Hemen hemen. Sarah’nın kalbi önce biraz yavaşladı, sonra daha hızlandı.</p>

  <p class="calibre3">«Öyle mi?»</p>

  <p class="calibre3">«Bu Dan denen çocuk, sanırım seni epey üzmüş olmalı.»</p>

  <p class="calibre3">Sarah, «Bana ne yaptığını bilmiyorum,» diye itiraf etti.</p>

  <p class="calibre3">Johnny biraz düşünür gibi oldu. «Ben öyle yapmak istemem,» dedi sonunda.</p>

  <p class="calibre3">«Evet. Biliyorum. Ama Johnny... acele etmeyelim.»</p>

  <p class="calibre3">«Haklısın. Aceleye gerek yok. Epey zamanımız var sanırım.»</p>

  <p class="calibre3">Köşeyi dönüp otomobile vardılar. Johnny, Sarah’nın girmesi için kapıyı açtı. Kendisi de direksiyon yerine oturdu. «Üşüyor musun?»</p>

  <p class="calibre3">«Hayır,» dedi Sarah. «Çok güzel bir gece.»</p>

  <p class="calibre3">Sarah’nın aklı o gülünç maskeye takılmıştı. Dr. Jekyll ve Bay Hyde yüzü. Maskenin bir yarısı, Dr. Jekyll yanı, faltaşı gibi açılmış göz yerinde Johnny’nin mavi gözünü gösteriyordu ve o denli korkutmamıştı Sarah’yı; ne de olsa içinde Johnny’i görebiliyordu. Ama öbür yansı, Hyde yanı, Sarah’yı çok korkutmuştu, çünkü göz çizgi gibiydi ve içinde her türlü insan olabilirdi. Örneğin, Dan.</p>

  <p class="calibre3">Panayır alanına vardıklarında Sarah artık maskeyi unutmuştu. Yanında erkek arkadaşıyla eğlenceli birkaç saat geçireceklerdi.</p>

  <p class="calibre2">***</p>

  <p class="calibre3">El ele panayır alanının ortasında yürürlerken, Sarah çocukluk günlerinin fuarlarını düşünüyordu. Ülkenin neresinde olursa olsun, panayırlar hep birbirine benzerdi. Arabanı dışardaki park yerine bırakır, giriş kapısına iki doları bastırırsın, sonra içeri adımını atar atmaz burnuna sosisli sandviç, jambon, kızarmış biber, soğan ve at pisliği kokusu dolardı. Bir yandan atış galerilerinden gelen tüfek sesleri, hoparlörlerden yükselen çığırtkanların seslenişi, öte yandan oyuncakların çeşitli gürültüleri birbirine karışırdı. Hangi yaşta olursan ol, kendini çocuk gibi hissederdin.</p>

  <p class="calibre3">Sarah, «İşte burada!» diyerek Johnny’yi durdurdu. «Uçan İskemleler! Uçan iskemlelere binelim.»</p>

  <p class="calibre3">Johnny, «Tabii,» dedi avutur gibi. Gişedeki kadına bir dolar verip iki bilet aldılar ve giriş kapısından geçtiler.</p>

  <p class="calibre3">Sarah, «Neden öyle, ‘tabii’ diyorsun? Sesindeki değişikliği anlayamadım?»</p>

  <p class="calibre3">Johnny omuz silkti. Masum masum bakıyordu.</p>

  <p class="calibre3">Sarah, «Söylediğin söz önemli değil, Johnny Smith,» dedi. «Söyleme biçimini anlayamadım.»</p>

  <p class="calibre3">Bu sırada uçan iskemlelerin turu bitmiş, inenler akın akın önlerinden geçip dışarı çıkıyorlardı. Birlikte ahşap rampaya çıkıp biletlerini kestirdiler.</p>

  <p class="calibre3">Johnny, «Bir şey değil, canım,» dedi. Görevli onları iskemlelere oturtmuş, güvenlik zincirlerini bağlamıştı. «Bu iskemleler çok büyük bir hızla döner, değil mi?»</p>

  <p class="calibre3">«Evet.»</p>

  <p class="calibre3">«Üstelik şu gördüğün zincirlerle yukarıya bağlantıları var, değil mi?»</p>

  <p class="calibre3">«Tamam.»</p>

  <p class="calibre3">«Tam hızla döndüğü sırada nasıl bir güç kazanıyor, biliyor musun? Bak, tanıdığım bir çocuk vardı...» Johnny ciddi bir yüzle Sarah’nın yanına sokulmuş anlatıyordu.</p>

  <p class="calibre3">Sarah, «İşte şimdi büyük palavralarından birini atacaksın galiba,» dedi.</p>

  <p class="calibre3">«Dediğim çocuk, beş yaşındayken merdivenlerden düşüp omurga kemiğini zedelemişti. Sonra... on yıl sonra... Topsham Fuarında uçan iskemlelere binmiş... ve...» Sözün bu yerinde Johnny yine omuz silkti ve babacan bir şekilde Sarah’nın omzunu okşadı. «Neyse, Sarah. Herhalde sana bir şey olmaz.»</p>

  <p class="calibre3">«Oooh... bırakın beni inmek istiyorum...»</p>

  <p class="calibre3">Tam o sırada motor çalıştı ve dönmeye başladılar. Az sonra altlarındaki ışıklar ve yüzler, bulanık bir çizgi haline gelmişti. Sarah neşe içinde kahkahalar ve çığlıklar atıyordu.</p>

  <p class="calibre3">«Omurga kemiğiymiş!» diye bağırdı Johnny’e. «İndikten sonra ben sana omurga kemiğini gösteririm, seni yalancı!»</p>

  <p class="calibre3">Johnny, «Boynunda bir boşluk hissediyor musun?» diye tatlı tatlı sordu.</p>

  <p class="calibre3">«Seni yalancı!»</p>

  <p class="calibre3">Uçan iskemleler az sonra iyice hızlandı, ardından ağır ağır yavaşladı ve durdu. İndikten sonra Sarah, Johnny’nin boynunu yakalayıp sıktı. «Şimdi boynunu kırayım da gör,» diye fısıldadı. O sırada yanlarından mavi pantolon giymiş tombulca bir kadın geçiyordu. Johnny parmağıyla Sarah’yı gösterip kadına seslendi. «Bayan, bu kız beni rahatsız ediyor. Eğer bir polise rastlayacak olursanız, haber verir misiniz?»</p>

  <p class="calibre3">Kadın, «Kendinizi çok şirin sanıyorsunuz herhalde,» diye söylenerek uzaklaştı. Sarah kıkırdıyordu.</p>

  <p class="calibre3">«Johnny, sen delisin.»</p>

  <p class="calibre3">Johnny, «Haklısın,» diye kabullendi. «Annem de sonumu hiç iyi görmediğini söyleyip dururdu zaten.»</p>

  <p class="calibre3">Yeniden alanın ortasında elele yürümeye başladılar.</p>

  <p class="calibre3">Sarah, «Annen bayağı dindar bir kadın, değil mi?» diye sordu.</p>

  <p class="calibre3">Johnny, «Oldukça,» dedi. «Ama sorun değildir. Kontrol eder kendini. Evdeyken elinde olmadan bana biraz işlemeye çalışır ama artık o kadarı olur. Babamla ben aldırmayız. Bir ara ona takılırdım, Adem’le Havva’yla ilgili sorular sorup, ama sonra yaptığımı çok alçakça bulup vazgeçtim. İki yıl öncesine dek Eugene McCarthy dünyayı kurtaracak sanırdım ve neyse ki, bu Baptistler İsa’yı Başkan adayı diye göstermiyorlar, derdim.»</p>

  <p class="calibre3">«Baban dindar değil midir?»</p>

  <p class="calibre3">Johnny güldü. «Kesin bilmiyorum ama herhalde Baptıst değildir.» Biraz suskunluktan sonra ekledi. «Babam marangozdur,» dedi her şeyi açıklıyormuş gibi. Sarah güldü.</p>

  <p class="calibre3">«Benim gibi bir Katolik kızla çıktığını duysa, annen ne düşünürdü?»</p>

  <p class="calibre3">Johnny, «Seni eve getirmemi isterdi,» dedi hiç düşünmeden. «Eline birkaç risale tutuşturabilmek için.»</p>

  <p class="calibre3">Sarah birden durdu, Johnny’nin eli hâlâ elindeydi. «Beni evine götürmek ister misin?» diye yanına sokulup sordu.</p>

  <p class="calibre3">Johnny’nin uzun, hoş yüzü birden ciddileşti. «Evet,» dedi. «Seninle tanışmalarını isterim... ben de seninkilerle.»</p>

  <p class="calibre3">«Neden?»</p>

  <p class="calibre3">«Bilmiyor musun?» diye hafif bir sesle sordu. Sarah’nın boğazı düğümlenmiş, başı çınlıyor, ağlayacak gibi hissediyordu. Johnny’nin elini sımsıkı tuttu.</p>

  <p class="calibre3">«Johnny, senden çok hoşlanıyorum.»</p>

  <p class="calibre3">Johnny, «Ben biraz daha fazla hoşlanıyorum senden,» dedi.</p>

  <p class="calibre3">«Beni dönmedolaba bindir,» dedi Sarah birdenbire. İyice düşünüp taşınmadan bu konuda daha fazla konuşmak istemiyordu. «Her şeyi görebileceğimiz bir yüksekliğe çıkmak istiyorum.»</p>

  <p class="calibre3">«Tepeye çıkınca seni öpebilir miyim?»</p>

  <p class="calibre3">«Eğer elini çabuk tutarsan iki kez öpebilirsin.»</p>

  <p class="calibre3">Bilet gişesine yeni bir dolar bırakırken, Johnny, «Biliyor musun?» dedi. «Fuarda çalışan bir arkadaşım vardı, söylediğine göre dönmedolaba binenler hep içkili olurmuş, sonra da midelerinde ne varsa dışarı çı...»</p>

  <p class="calibre3">Sarah, «Canın cehenneme,» dedi gülerek, «Kimse sonsuza dek yaşamaz.»</p>

  <p class="calibre3">«Ama, herkes bunun için uğraşır, dikkat ettin mi?»</p>

  <p class="calibre3">Tepedeyken Johnny, Sarah’yı birkaç kez öpmeyi başardı. Ekim rüzgârı saçlarını okşarken, altlarındaki görüntü fosforlu bir saatin ışıklı yüzüne benziyordu.</p>

  <p class="calibre2">***</p>

  <p class="calibre3">Dönmedolaptan sonra Johnny’nin tüm isyanlarına karşın</p>

  <p class="calibre3">atlıkarıncaya bindiler. Johnny’nin bacakları öylesine uzun geliyordu ki, ayakları yere değerek aynı turu kolayca yapabilirdi. Sarah da öç almak için kalp hastası olduğunu bilmeyen bir kız arkadaşını anlatmaya başlamıştı. Bu kız yanında erkek arkadaşıyla atlıkarıncaya binmiş, sonra...</p>

  <p class="calibre3">Johnny, «Bir gün buna pişman olacaksın, Sarah,» dedi tam bir içtenlikle. «Yalanlar üstüne kurulmuş bir ilişki yürümez.»</p>

  <p class="calibre3">Sarah yanağına ıslak bir öpücük kondurdu.</p>

  <p class="calibre3">Daha sonra aynaların olduğu bölüme girdiler. Her yanı aynalarla kaplı bu labirent içinde eğlenceli bir uğraşmadan sonra dışarı çıkmayı başardılar.</p>

  <p class="calibre3">Johnny büfeden birkaç sosisli sandviç ve kesekâğıdı içinde kızarmış patates aldı.</p>

  <p class="calibre3">Playboy Kulüp adında bir yerin önünden geçtiler. Kapının ağzında üç tane kız durmuş, geriden gelen müzik sesine eşlik ediyorlardı. Bu pavyonun çığırtkanı mikrofon elinde, dışardaki gençleri içeri çekebilmek için tüm numaralarını döktürüyordu.</p>

  <p class="calibre3">«Playboy Kulüp, ha?» dedi Johnny gülerek. «Harrison Beach’de buna benzer bir yer vardı. Çığırtkanı yeminler ederek içerdeki kızların insanın gözündeki gözlüğü hiç ellerini kullanmadan çıkaracaklarını duyuruyordu.»</p>

  <p class="calibre3">Sarah, «Göz nezlesine yakalanmak için çok ilginç bir yol,» dedi.</p>

  <p class="calibre3">Bu arada çığırtkanın sesi hoparlörde çınlıyordu. «Gelin delikanlılar, gelin, utanıp sıkılmayın, çünkü içerdeki kızların böyle huyları yoktur. Playboy Kulüp şovunu görmeden eğitiminiz tamam sayılmaz.»</p>

  <p class="calibre3">Sarah, «İçeri girip eğitimini tamamlamak istemez misin?» diye sordu.</p>

  <p class="calibre3">Johnny güldü, «Temel eğitimimi bitireli çok oluyor. Doktora içinse hiç acelem yok.»</p>

  <p class="calibre3">Sarah saatine baktı. «Johnny, artık geç oluyor. Üstelik yarın okul var.»</p>

  <p class="calibre3">«Doğru ya. Ama neyse yarın cuma.»</p>

  <p class="calibre3">Sarah ertesi gün beşinci saatte gireceği etüd dersini ve yedinci saat yapacağı Modern Roman derslerini düşünerek sıkıntıyla iç çekti.</p>

  <p class="calibre3">Ağır ağır yürüyerek yeniden alanın ortasındaki yola geldiler. Kalabalık giderek azalıyordu. Ağızlarında sigara, iki adam oyuncaklardan birinin tentesini örtüyorlardı. Pavyonlardan birinin ışıkları söndürüldü.</p>

  <p class="calibre3">Johnny, «Cumartesi bir şey yapıyor musun?» diye elinden geldiğince kayıtsız bir tavırla sordu. «Biliyorum, fazla zaman bırakmadım, ama...»</p>

  <p class="calibre3">Sarah, «Bir işim var,» dedi.</p>

  <p class="calibre3">«Öyle mi?»</p>

  <p class="calibre3">Ama Sarah onun kırgın görünüşüne dayanamadı. Bu biçimde onu kızdırmak gerçekten çok acımasız olurdu. «Seninle işim var.»</p>

  <p class="calibre3">«Benimle mi?.. Demek benimle, ha? Bak bu çok iyi.» Johnny’nin ağzı kulaklarına vardı, Sarah da aynı şekilde karşılık verdi. İçinde sık sık duyduğu o ses, «Yine kendini mutlu hissediyorsun, Sarah. Mutlusun. Ne güzel, değil mi?» dedi.</p>

  <p class="calibre3">«Evet, öyle,» diye karşılık verdi Sarah da. Parmaklarının ucunda yükselip Johnny’yi oracıkta öpüverdi. Biraz sonra cayarım belki, diye düşünerek aklindakini hemen seslendirdi. «Bizim evin oraları bazen çok sıkıcı ve ıssız oluyor, biliyor musun? Belki... bu geceyi seninle birlikte geçirebilirim.»</p>

  <p class="calibre3">Johnny ona sıcak bir anlayışla ve ihtiyatla baktı. «Gerçekten de istiyor musun, Sarah?»</p>

  <p class="calibre3">Sarah başını salladı. «Hem de çok istiyorum.»</p>

  <p class="calibre3">«İyi, o zaman.» Johnny kolunu kızın beline doladı.</p>

  <p class="calibre3">Sarah, «Emin misin?» dedi biraz sıkılarak.</p>

  <p class="calibre3">«Yalnızca fikrini değiştirirsin diye korkuyorum.»</p>

  <p class="calibre3">«Değiştirmem, Johnny.»</p>

  <p class="calibre3">Johnny kızı kendine çekip sarıldı. «O zaman, bu gece benim şanslı gecem.»</p>

  <p class="calibre3">Tam o sırada Şans Tekerinin önünden geçiyorlardı. Hâlâ ışıklarını söndürmemiş olan tek tük pavyonlardan biriydi. Tezgâhın gerisindeki adam yeri süpüjrme işini bitirmiş, belki son anda bir müşteri yakalarım diye bakınıyordu. Johnny’nin az önce söylemiş olduğu sözleri duymuştu. «Hey-hey-hey, eğer şanslı gecenizdeyseniz, gelin Şans Tekerini çevirin, on sentleriniz dolar olsun. Gelin şansınızı deneyin. Şans Tekeri on sente döner.»</p>

  <p class="calibre3">Johnny durup sesin geldiği yere döndü.</p>

  <p class="calibre3">«Johnny?»</p>

  <p class="calibre3">«Adamın dediği gibi, bu gece şanslı gecem galiba.» Sarah’ya bakıp gülümsedi. «Senin için bir sakıncası yoksa...»</p>

  <p class="calibre3">«Yok, ama çok uzun kalma.»</p>

  <p class="calibre3">Johnny gözlerini dikip bakınca, Sarah kendini birden çok güçsüz hissetti. Acaba onunla sevişmek nasıl olacaktı. Cinsel istekle karışık bir heyecan içinde midesi şöyle bir kıpırdadı ve bulanır gibi oldu.</p>

  <p class="calibre3">«Uzun sürmez,» dedi Johnny ve ruleti çalıştıran adama baktı. Ayaz başlamış, artık tümden boşalmış olan alanda yalnızca üç kişinin ağızlarından çıkan küçük buhar bulutları kalmıştı.</p>

  <p class="calibre3">«Şansını deniyor musun, delikanlı?»</p>

  <p class="calibre3">«Evet.»</p>

  <p class="calibre3">Panayıra geldiklerinde, Johnny sekiz dolar tutan tüm nakit parasını ön cebine yerleştirmişti. Kalanı saydı, bir dolar seksen beş senti vardı.</p>

  <p class="calibre3">Oyun tahtası sarı bir plastikle kaplanmış, her karenin içi sayılar ve renklerle doldurulmuştu. Tam bir rulet masası gibiydi ama oyuncunun kazanma olasılığı çok düşürülmüştü. Sıfır ve çift sıfır sayıları, sürülen parayı kasaya bırakıyordu. Johnny bu durumu kasadaki adama söyledi.</p>

  <p class="calibre3">«Delikanlı, burası Las Vegas değil, istemiyorsan oynama.»</p>

  <p class="calibre3">Ama bu gece Johnny’nin neşesi öyle kolay kolay kaçacak gibi değildi. Maske yüzünden az kalsın her şey altüst olacakken, giderek işler yoluna girmişti. Aslında yıllardan beri geçirdiği en güzel geceydi bu. Sarah’ya baktı. Yüzü renklenmiş, gözleri parlıyordu. «Ne dersin, Sarah?»</p>

  <p class="calibre3">Sarah başını iki yana salladı. «Ben bu işlerden hiç anlamam. Ne yapmak gerekiyor?»</p>

  <p class="calibre3">«Ya bir sayı ya da siyah veya kırmızı oynayacaksın. Ya da onlu sayı dizilerinden birini. Herkes farklı oynar.» Ruleti döndüren adama baktı. O da Johnny’ye. «En azından böyle oynaması gerekiyor.»</p>

  <p class="calibre3">Sarah, «Siyahı oyna,» dedi. «Ne heyecanlı, değil mi?»</p>

  <p class="calibre3">Johnny, «Siyah,» dedi ve elindeki on senti siyah karenin üstüne bıraktı.</p>

  <p class="calibre3">Ruletçi oyun masasının üstündeki on sente küçümseyerek baktı. «Amma da büyük oyuncu.» Tekere döndü.</p>

  <p class="calibre3">Johnny dalgın dalgın elini alnında gezdirdi. «Bir dakika,» dedi birdenbire. Cebinden bir çeyrek çıkarıp 11-20 yazan karelerden birinin üstüne koydu.</p>

  <p class="calibre3">«Tamam mı?»</p>

  <p class="calibre3">«Tamam,» dedi Johnny.</p>

  <p class="calibre3">Ruletçi tekeri döndürdü. Siyah ve kırmızı renkler birbirine karışırken, Johnny dalgın dalgın alnını ovuşturuyordu. Teker yavaşlarken, tahta bilya sayıların arasındaki iğnelerin üstünde hoplaya hoplaya dolaştı. Yavaş yavaş sekize geldi, sonra dokuza, ona gelince durur gibi oldu, son bir hareketle on birin üstüne geldi ve orada kaldı.</p>

  <p class="calibre3">Ruletçi, «Genç hanım kaybetti, delikanlı kazandı,» dedi.</p>

  <p class="calibre3">«Johnny, kazandın.»</p>

  <p class="calibre3">Johnny, «Galiba öyle,» dedi ve ruletçinin kendisine verdiği iki çeyreği aldı. Adam Sarah’nın on sentini cebe indirirken, genç kız sevincinden bunu farketmedi bile.</p>

  <p class="calibre3">Johnny, «Bu gece şanslı olduğumu söylemiştim sana.»</p>

  <p class="calibre3">Ruletçi, «İki kez kazanmadan şanslı olduğun söylenemez delikanlı. Hey-hey-hey.» dedi.</p>

  <p class="calibre3">Sarah, «Haydi, bir kez daha dene, Johnny,» dedi.</p>

  <p class="calibre3">«Pekâlâ. Benim İçin farketmez.»</p>

  <p class="calibre3">«Döndüreyim mi?»</p>

  <p class="calibre3">«Döndür bakalım.»</p>

  <p class="calibre3">Ruletçi tekeri bir kez daha döndürdü. Sarah, Johnny’nin yanına sokulup fısıldadı. «Panayırlardaki ruletler hileli olmaz mı?»</p>

  <p class="calibre3">«Eskiden öyleydi. Ama artık eyalet polisi bunları denetliyor. Tüm umutları, çok düşük kazanma olasılığı tanımaları.»</p>

  <p class="calibre3">Teker giderek yavaşlamış, son turlarını yapıyordu. Bilya yuvarlana yuvarlana Johnny’nin sayısının olduğu çembere girmişti.</p>

  <p class="calibre3">«Haydi, haydi canım!» diye çığlık attı Sarah. Birkaç genç izlemek için durmuşlardı.</p>

  <p class="calibre3">Tahta bilya ağır ağır 16’yı ve 17’yi geçip 7’nin üstünde durdu.</p>

  <p class="calibre3">«Delikanlı yine kazandı.» Ruletçi Johnny’nin bozuk paralarına altı tane çeyrek daha ekledi.</p>

  <p class="calibre3">Sarah, «Zengin oldun!» diyerek bir zafer çığlığı attı ve Johnny’yi yanağından öptü.</p>

  <p class="calibre3">Ruletçi, «Şans akıyor senden, delikanlı,» diye sevinçlerine katıldı. «Bu durumda kimse bırakmaz oyunu. Hey-hey-hey.»</p>

  <p class="calibre3">«Bir daha oynayım mı?» diye sordu Johnny.</p>

  <p class="calibre3">Sarah, «Tabii, ya,» dedi.</p>

  <p class="calibre3">Gençlerden biri, «Tabii, oyna, oyna arkadaş,» dedi. Ceketinde Jimi Hendrix’in bir rozeti vardı. «Bu adam bu gece benim dört dolarımı kaptı. Onun kaybettiğini görmek büyük zevk oluyor.»</p>

  <p class="calibre3">Johnny, «O zaman sen de oyna,» dedi Sarah’ya. Kazandığı dokuz çeyrekten birini Sarah’ya verdi. Sarah biraz duraksadıktan sonra parayı 21 numaranın üstüne koydu. Tekli sayılar bire on veriyordu.</p>

  <p class="calibre3">«Delikanlı, sen yine orta çemberde misin?»</p>

  <p class="calibre3">Johnny masanın üstünde duran sekiz çeyreğine baktı, sonra alnını ovuşturmaya başladı, başı ağrıyormuş gibi. Birden masanın üstündeki paralarını toplayıp avucuna doldurdu.</p>

  <p class="calibre3">«Hayır, bu kez ben yokum, hanım için döndür.»</p>

  <p class="calibre3">Sarah şaşkın şaşkın baktı. «Johnny?»</p>

  <p class="calibre3">Johnny omuz silkti. «İçime doğdu.»</p>

  <p class="calibre3">Ruletçi gözlerini yukarı dikip, «Tanrım bana sabır ver bu ahmaklarla» gibi bir jest yaparak tekeri döndürdü. Dönme bittiğinde tahta bilya çift sıfır üstünde kalmıştı. Ruletçi, «Kasa numarası, kasa numarası,» diye şakıdı ve Sarah’nın çeyreğini hemen cebine indirdi.</p>

  <p class="calibre3">Sarah, «Hile var mıydı?» diye sordu içi yana yana.</p>

  <p class="calibre3">Johnny, «Sıfır ve çift sıfır gelirse kasa kazanır,» dedi.</p>

  <p class="calibre3">«O halde sen paranı çekmekle çok akıllılık ettin.»</p>

  <p class="calibre3">«Galiba öyle oldu.»</p>

  <p class="calibre3">«Bir daha döndüreyim mi, yoksa gidip bir kahve mi içersin?» diye sordu ruletçi.</p>

  <p class="calibre3">Johnny, «Döndür,» dedi ve elindeki çeyrekleri iki dörtlük kule yaparak üçüncü çembere koydu.</p>

  <p class="calibre3">Teker dönerken, Sarah gözlerini bir an bile üzerinden ayırmadan Johnny’e sordu. «Böyle bir yer gecede ne kadar toplar dersin?»</p>

  <p class="calibre3">İzleyen gençlerin arasına birkaç tane orta yaşlı çift de katılmıştı. İçlerinden inşaat işçisine benzeyen bir adam söze karıştı. «Yedi yüz dolara yakın para kaldırırlar gecede.»</p>

  <p class="calibre3">Ruletçi gözlerini yuvarladı. «Nerede o günler, keşke dediğin gibi olsa.»</p>

  <p class="calibre3">İnşaat işçisine benzeyen adam, «Bırak bu yoksul ağızlarını,» dedi. «Bu aleti yirmi yıl kadar önce ben de işletirdim. Gecede beş yüzle yedi yüz dolar arası para alırdık. Cumartesi geceleriyse iki bin doları bulurdu. Üstelik hilesiz hurdasız oynatırdık.»</p>

  <p class="calibre3">Johnny’nin gözleri tekerin üstündeydi. Yavaşladığı sırada O’ın ve OO’ın üstünden ağır ağır geçti, hâlâ ikinci çemberdeydi.</p>

  <p class="calibre3">«Kısa geldi,» dedi gençlerden biri.</p>

  <p class="calibre3">Johnny, «Daha bitmedi,» dedi oldukça tuhaf bir sesle. Sarah belli etmeden Johnny’nin yüzüne baktı, her zamanki hoş çizgileri gerilmiş, mavi gözleri daha koyu ve yabancı gibi bakıyordu.</p>

  <p class="calibre3">Teker durduğu anda bilya 30 numaranın üstündeydi.</p>

  <p class="calibre3">Ruletçi, «Ne şans, ne şans,» diye mırıldanırken, Johnny ve Sarah’nın arkasındaki kalabalık sevinçle bağırdı, inşaat işçisine benzeyen adam sevgiyle Johnny’nin sırtına vurunca Johnny şöyle bir sendeledi. Ruletçi tezgâhın altından para kutusunu çıkarıp Johnny’e kendi sekiz çeyreğinin üstüne dört tane birer dolar verdi.</p>

  <p class="calibre3">Sarah, «Yeter mi?» diye sordu.</p>

  <p class="calibre3">Johnny, «Bir kez daha,» dedi. «Eğer bunu da kazanırsam, bu gece tüm harcadıklarımızı ve senin benzin paranı bu adam ödemiş olacak. Kazanamazsam yarım dolar filan içerde oluruz.»</p>

  <p class="calibre3">Ruletçi, «hey-hey-hey,» diye şarkıya başladı yine. Neşesi gelmişti, «Buyurun, istediğiniz yere para basın. Dostlar, gelin siz de oynayın. Bu iş izlemekle olmaz. Teker dönüp gidecek, bakalım şans kime gülecek.»</p>

  <p class="calibre3">İnşaat işçisine benzeyen adam ve iki genç Sarah’yla Johnny’nin yanına sokuldular. Gençler bir süre aralarında hesaplar yaptıktan sonra bir yarım dolar çıkarıp orta çembere koydular. İnşaat işçisine benzeyen adam da cebinden bir dolar çıkarıp karelerden birine koydu.</p>

  <p class="calibre3">Ruletçi, «Yan sen, delikanlı?» diye sordu. «Bıraktığın yerde mi kalıyor?»</p>

  <p class="calibre3">«Evet,» dedi Johnny.</p>

  <p class="calibre3">«Vay, vay vay,» dedi gençlerden biri, «Şansına meydan okuyorsun.»</p>

  <p class="calibre3">Johnny, «Sanırım öyle,» dedi ve Sarah’yla gülüştüler.</p>

  <p class="calibre3">Adının Steve Bemhardt olduğunu söyleyen inşaat işçisi kılıklı adam Johnny’e şöyle bir baktıktan sonra bir dolarını kendi koyduğu yerden alıp Johnny’nin üçüncü çemberine koydu. Gençlerden biri, «Ne olursa olsun,» deyip kendi yarım dolarını da Johnny’nin yerine bıraktı.</p>

  <p class="calibre3">«Tüm yumurtalar aynı sepette,» diye şakıdı ruletçi. «Böyle mi istiyorsunuz?»</p>

  <p class="calibre3">Oyuncular bu soruyu suskunlukla onayladılar. Yanlarına iki tane de liman işçisi gelmişti, birinin yanında kız arkadaşı da vardı. Şans Tekerinin önünde hatırı sayılır bir kalabalık olmuştu. Ruletçi tekeri hızla iterek döndürdü. On iki çift göz heyecanla bakıyordu. Sarah’nın gözleriyse Johnny’yi inceliyordu. Bu ışıklar altında ne tuhaf oldu, diye geçirdi içinden. Aklına yeniden Dr. Jekyll ve Bay Hyde maskesi geldi. Midesinde bir kıpırtı daha hissetti, dizleri gevşer gibi olmuştu. Teker yavaşladı. Gençler heyecanla bağırıyorlardı.</p>

  <p class="calibre3">Steve Bemhardt, «Hadi, anam,» diye güç vermeye çalıştı. «Biraz daha.»</p>

  <p class="calibre3">Tekerin dönmesi bittiğinde bilya Johnny’nin sayısında kalmıştı. Kalabalık büyük bir sevinçle haykırdı.</p>

  <p class="calibre3">Sarah, «Johnny, yine kazandın,» diye bir çığlık attı.</p>

  <p class="calibre3">Ruletçi dişlerinin arasından nefret dolu bir ıslık çaldı ve ödemeyi yaptı. Gençlere bir dolar, Bernhardt’a iki dolar, Johnny’ye de bir onluk, iki tane birlik. Johnny’nin masada on sekiz doları birikmişti.</p>

  <p class="calibre3">«Para akıyor, para akıyor, hey-hey-hey. Bir daha var mısın, delikanlı? Şans Tekeri bu gece sana çalışıyor.»</p>

  <p class="calibre3">Johnny, Sarah’ya baktı.</p>

  <p class="calibre3">«Sen bilirsin, Johnny.» Ama Sarah’nın birden keyfi kaçmıştı.</p>

  <p class="calibre3">«Oyna, arkadaş n’olur,» dedi Jimi Hendrix rozeti olan genç. «Bu adamın kaybetmesine bayılıyorum.»</p>

  <p class="calibre3">«Pekâlâ,» dedi Johnny. «Son kez.»</p>

  <p class="calibre3">Johnny bir an düşündü ve alnını ovuşturdu. Herkes ona bakıyordu. Her zaman gülmeye hazır neşeli yüzü şimdi ciddi ve düşünceliydi. Bir eliyle sağ gözünün üstünü ovalarken, gözlerini tekere dikmişti.</p>

  <p class="calibre3">Kalabalıktan mırıltılar yükseldi.</p>

  <p class="calibre3">«Şansa meydan okuma diye buna derim işte.»</p>

  <p class="calibre3">«Bu çocuk yaman,» dedi Bemhardt. Dönüp fikrini sormak için karısına baktı. Kadın ne yapacağını bilmediğini göstermek</p>

  <p class="calibre3">için omuzlarını kaldırdı. «Pekâlâ, ben de seninle kalıyorum, delikanlı.»</p>

  <p class="calibre3">Rozetli genç de danışmak için arkadaşına baktı. Sonra, «Tamam,» dedi ve ruletçiye döndü. «Biz de orada kalıyoruz.»</p>

  <p class="calibre3">Teker yeniden döndürüldü. «Sarah liman işçilerinin kendi aralarında Johnny’nin kazanması üzerine beş dolara bahse tutuştuklarını işitti. Midesi bir daha kıpırdadı ama bu kez hemen durmadı, bulanmaya başladı. İçinin bir tuhaf olduğunu hissediyordu. Yüzünde soğuk terler birikmişti.</p>

  <p class="calibre3">Teker yavaşladığı sırada bilya Johnny’nin tuttuğu sayıya gelmeyecekmiş gibi göründü. Ruletçinin keyfi gelmişti. Ama teker hareket ettiği sürece bilya da yer değiştirdi.</p>

  <p class="calibre3">Bemhardt, «Olacak galiba,» dedi korkulu bir sesle. Ruletçi neredeyse elini uzatıp tekeri durduracaktı. Sonunda tahta bilya paraların konduğu sayının üstünde kaldı.</p>

  <p class="calibre3">Sayısı yirmiyi bulan kalabalıktan yeni bir zafer çığlığı yükseldi. Fuardan çıkmak üzere olan herkes buraya gelmiş gibiydi. Sarah’nın başı zonkluyor, dizleri titriyordu. Gözlerini hızla kırpıştırdı. Mide bulantısı da artıyordu. Herhalde yediğim sosisli sandviçten oldu, diye düşündü. İşte panayırda şansını denemenin sonu, Sarah.</p>

  <p class="calibre3">«Hey-hey-hey,» dedi ruletçi bu kez coşkusuzca ve ödemeyi yaptı. Gençlere iki dolar, Steve Bernhardt’a dört, Johnny’e de dünyanın parası; üç tane onluk, bir beşlik, bir de birlik. Ruletçi sevincinden ölmüyordu tabii, ama pek umutsuz da değildi. Eğer bu uzun boylu, sıska herif ve yanındaki sarışın fıstık üçüncü çembere bir kez daha oynarlarsa, yüzde yüz paralarını geri alırdı. Masadan kalkana dek paraların kime kalacağı belli olmazdı. Ama ya oynamayıp da giderlerse? Eh, ne de olsa bu gece tekerden bin dolar kazanmıştı, biraz para kaybetmesinde bir sakınca yoktu. Kendi tekerinde böylesine para vurulduğu haberi yayılır, yarın gece hasılat her zamankinden çok olurdu. Kazanan bir müşteri kadar iyi reklam olmazdı. «Gelin, oynayın, istediğiniz yere para basın,» diye şakıdı yine. Kalabalıktan başkaları da öne gelmiş, masanın üstü on sentlerle, çeyreklerle dolmuştu. Ama ruletçinin gözü yalnızca büyük oynayan oyuncusundaydı. «Ne diyorsun, delikanlı? Tamam mı, devam mı?»</p>

  <p class="calibre3">Johnny dönüp Sarah’ya baktı. «Sen ne., hey, ne oldu sana? Bembeyaz olmuşsun.»</p>

  <p class="calibre3">«Midem,» dedi Sarah gülümsemeye çalışarak. «Sanırım yediğim sosisli sandviçten. Eve gitsek mi?»</p>

  <p class="calibre3">«Tabii. Hemen.» Tam masa üzerindeki paralarını toplarken gözü tekere takıldı. Az önce Sarah’ya gösterdiği sıcak ilgi birden sönmüştü. Johnny’nin yüzü kararmış, soğur gibi olmuştu.</p>

  <p class="calibre3">«Bir dakika,» dedi Johnny.</p>

  <p class="calibre3">Sarah, «Peki,» dedi. Mide bulantısına ek olarak başı da dönüyordu artık. Karnının altından guruldanmalar duydu. Tanrım, ne olur gaz çıkarmaya başlamayayım. Johnny tüm kazandıklarını verinceye dek yetinmeyecek, diye düşündü. Ama sonra sanki içine doğmuş gibi, <span class="bold">«ama kaybetmeyecek,»</span> dedi.</p>

  <p class="calibre3">Ruletçi, «Ne diyorsun, delikanlı?» diye sordu. «Var mısın, yok musun?»</p>

  <p class="calibre3">Johnny birden tüm paralarını çıkarıp masanın ucuna koydu.</p>

  <p class="calibre3">Ruletçi şaşırıp, «Ne yapıyorsun?» dedi.</p>

  <p class="calibre3">Johnny, «Tümünü birden 19 numaraya,» dedi.</p>

  <p class="calibre3">Sarah inleyecek gibi oldu ama dudaklarını ısırıp bastırdı.</p>

  <p class="calibre3">Kalabalık homurdandı.</p>

  <p class="calibre3">Steve Bernhardt, Johnny’nin kulağına eğilip, «Fazla zorlama,» diye fısıldadı. Johnny bir şey demedi. Sanki uykudaymış gibi tekere bakıyordu. Gözlerinin rengi neredeyse menekşe olmuştu.</p>

  <p class="calibre3">Sarah bir şıngırtı duyup bunun kendi kulaklarından geldiğini sandı. Ama sonra bu sesin masaya para koyanların paralarını çekerken çıktığını anladı, Johnny’yi tek başına bırakmışlardı.</p>

  <p class="calibre3"><span class="bold">Olmaz!</span> diye bağırmak istedi. <span class="bold">Tek başına bırakamazlar, bu haksızlık!</span></p>

  <p class="calibre3">Sarah dudaklarını kemirmeye başladı. Ağzını açarsa kusacak diye korkuyordu. Midesi felaket durumdaydı. Johnny’nin para yığını çıplak ampullerin altında tek başına duruyordu. Tam elli dört dolar. Oynadığı sayı tekli olduğu için bire on veriyordu.</p>

  <p class="calibre3">Ruletçi dudaklarını ıslattı. «Bayım, tek sayılı bahislerde iki dolardan fazlasına oynatamam. Eyalet yasaları böyle diyor.»</p>

  <p class="calibre3">Bernhardt, «Bırak allasen,» diye homurdandı. «Çember bahislerinde de on doların üstünde oynatmaman gerekir ama az önce on sekiz doları kabul ettin. Ne oldu, popon terlemeye mi başladı?»</p>

  <p class="calibre3">«Yoo, yalnızca...»</p>

  <p class="calibre3">«Hadi yahu,» diye kesti Johnny. «Ya evet, ya hayır. Kız arkadaşım hastalandı, bekliyor.»</p>

  <p class="calibre3">Ruletçi kalabalığa şöyle bir baktı. Kalabalık ona düşmanca gözlerle bakıyordu. Hiç de iyi değildi. Bu çocuğun parasını savurduğunu, onunsa çocuğu kurtarmak istediğini anlamıyorlardı. Bana ne be. Ne yapsa bu adamlara yaranamazdı zaten. Bırak oğlan parasını istediği gibi kaybetsin, o da artık tezgâhını kapatırdı.</p>

  <p class="calibre3">«Pekâlâ,» dedi ruletçi, «Nasıl olsa aranızda eyalet denetçisi yok...» Tekeri döndürdü. «Teker dönüp gidecek, bakalım şans kime gülecek.»</p>

  <p class="calibre3">Teker dönerken üstündeki sayılar çizgi gibi göründü. Herkese çok uzun gibi gelen bir süre boyunca yalnızca tekerden çıkan ses duyuldu. Bu arada midesi iyice altüst olan Sarah içinden Johnny’nin beline sarılması için dua ediyordu. Ama Johnny hiç ses çıkarmadan, gözlerini sonsuza dek dönecek gibi görünen tekere dikmiş, bakıyordu.</p>

  <p class="calibre3">Dönmesi giderek yavaşlarken tekerin çıkardığı düzgün mırıltı, yerini sessizlik içinde çok yüksek gibi gelen bir tika-tika-tika sesine bıraktı.</p>

  <p class="calibre3">Johnny telaşsızca bakıyordu. Sarah belki de kendi hastalığı nedeniyle Johnny’nin gözlerinin bir an için simsiyah olduğunu gördü ve nedenini bilmeden ondan ürktü.</p>

  <p class="calibre3">Tika-tika-tika.</p>

  <p class="calibre3">Teker iyice yavaşlamıştı. Bilya önce 15’i sonra 16’yı aştı ve 17’nin üstüne geldi, burada biraz durur gibi olduktan sonra 18’e atladı. Son bir tik sesiyle 19’a yuvarlandı. Tam olarak durmamıştı daha. Herkes soluğunu tutmuş bekliyordu. Bir an 20’ye geçer gibi oldu, ama teker durdu ve bilya 19’da kaldı.</p>

  <p class="calibre3">Kimse konuşamadı. Çıt bile çıkmıyordu.</p>

  <p class="calibre3">Sonra gençlerden biri kendi sesinden ürker gibi mırıldandı. «Hey, arkadaş, şu anda beş yüz kırk dolar kazandın, biliyor musun?»</p>

  <p class="calibre3">Steve Bemhardt, «Bugüne dek böyle bir oyun görmedim. Hiç.»</p>

  <p class="calibre3">Sonra kalabalık sevinçle bağırmaya başladı. Herkes Johnny’nin sırtına vuruyor, onu kutluyordu. Sarah’yi itip geçtiler ve Johnny’i kucaklamak için yanına gittiler. Aralarına bir sürü insan girmişti ve Sarah kendini çok kötü hissediyordu. Midesi çılgın gibi bulanırken, birden müthiş bir paniğe kapıldı. Gözlerinin önünde bir sürü teker dönüyor gibiydi.</p>

  <p class="calibre3">Birkaç dakika sonra Johnny yanına geldi. Sarah büyük bir mutlulukla Johnny’nin yine eski Johnny olup, az önce gördüğü tekere bakan donuk manken olmadığını farketti. Kendisine ilgilenen ve endişeli gözlerle baktığını gördü.</p>

  <p class="calibre3">Johnny, «Tatlım, çok üzgünüm,» deyince Sarah’nın içi ısındı.</p>

  <p class="calibre3">«Bir şeyim yok,» dedi Sarah, doğru mu değil mi bilmeden.</p>

  <p class="calibre3">Ruletçi genzini temizleyip seslendi. «Şans Tekeri kapanmıştır! Şans Tekeri kapanmıştır!»</p>

  <p class="calibre3">Kalabalık bu duyuruyu buruk bir homurtuyla kabullendi.</p>

  <p class="calibre3">Ruletçi Johnny’e baktı. «Delikanlı, sana bir çek yazmak zorundayım. Kasada bu kadar fazla nakit taşımıyorum.»</p>

  <p class="calibre3">Johnny, «Tabii, tabii,» dedi. «Nasıl verirsen ver, yeter ki çabuk ol. Arkadaşım çok hastalandı.»</p>

  <p class="calibre3">«Tabii çek verir,» dedi Steve Bemhardt tiksintiyle. «Sen o çekin peşinde fellik fellik koşarken, o da kışı geçirmek için Florida’ya gider.»</p>

  <p class="calibre3">«Sayın bayım,» diye başladı ruletçi. «Sizi temin ederim...»</p>

  <p class="calibre3">Bemhardt, «Sen git ananı temin et, belki inanır sana,» dedi. Sonra birden tezgâhın üstüne eğilip elini altına soktu.</p>

  <p class="calibre3">Ruletçi, «Hey!» diye kesik bir çığlık attı. «Bu yaptığınız soygundur!»</p>

  <p class="calibre3">Sarah, «Lütfen,» diye mırıldandı. Başı dönüyordu.</p>

  <p class="calibre3">Johnny, «Para umurumda değil,» dedi birden. «Bırakın geçelim, lütfen. Bayan çok hasta.»</p>

  <p class="calibre3">«Yapma be arkadaş,» dedi Jimi Hendrix rozetli genç, ama yine de yol açtı onlara.</p>

  <p class="calibre3">Sarah, «Hayır, Johnny,» dedi, her an kusacak gibi olmasına karşın. «Önce paranı al.» Beş yüz dolar Johnny’nin üç haftalık maaşıydı.</p>

  <p class="calibre3">Bemhardt, «Ödesene parayı, alçak herif!» diye kükredi. Tezgâhın altından yeşil renkli çelik bir kasa çıkarıp oyun masasının üstüne vurarak koydu. «Eğer bunun içinde beş yüz dolar yoksa, bunca kişinin önünde çıkarıp gömleğimi yerim ben.» Ağır elini Johnny’nin omzuna koydu. «Sen bir dakika bekle, evlat. Eğer bu parayı sana aldırmazsam, benim de adım Steve Bemhardt değil.»</p>

  <p class="calibre3">«Sağolun efendim, ama gerçekten o denli...»</p>

  <p class="calibre3">«Ödesene ulan,» diye bir daha kükredi Steve Bemhardt ve adamın üstüne eğildi. «Yoksa yemin ederim pavyonunu kapattırırım.»</p>

  <p class="calibre3">Ruletçi içini çekip cebinde anahtarı aradı. Kalabalık rahat bir soluk almıştı. Gelgelelim Sarah artık dayanacak durumda değildi. Johnny’nin yanından fırlayıp kalabalığı yararak çıktı.</p>

  <p class="calibre3">«Yavrum, neyin var senin?» diye sordu oradaki kadınlardan biri. Sarah başını iki yana sallayarak geçti.</p>

  <p class="calibre3">Johnny, «Sarah!» diye seslendi.</p>

  <p class="calibre3">Atlıkarıncaya doğru deli gibi koşarken gözlerinin önüne Jekyll-Hyde maskesi geliyordu. Önüne çıkan bir elektrik direğine yapışarak eğildi ve kusmaya başladı. Sanki topuklarına dek tüm içini boşaltıyor gibiydi. Elinden geldiğince kendini serbest bırakmaya çalıştı.</p>

  <p class="calibre3">Keten helvasına benziyor, diye içinden geçirirken yeni bir iniltiyle bir daha çıkardı, sonra bir daha, sonra bir daha. Gözlerinin önünde parlak noktalar dans ediyordu. Son öğürtüsüyle biraz safra ve bol gaz çıkarmıştı.</p>

  <p class="calibre3">«Ooh, Tanrım,» diye kendi kendine mırıldandı ve düşmemek için bir eliyle elektrik direğine iyice sarıldı. Gerilerde bir yerde Johnny adını sesleniyordu, ama Sarah ona karşılık verecek durumda değildi, dahası istemiyordu. Midesi biraz yerine gelir gibi olmuştu, şu anda tek istediği biraz durup kendini toparlayabilmekti.</p>

  <p class="calibre3">«Sarah? <span class="bold">Sarah?»</span></p>

  <p class="calibre3">Ağzının içini temizlemek için iki kez daha tükürdü.</p>

  <p class="calibre3">«Buradayım, Johnny.»</p>

  <p class="calibre3">Sonra atlıkarıncanın plastik atlarının gerisinde Johnny’nin durduğunu gördü. Elinde yeşil bir tutam vardı.</p>

  <p class="calibre3">«İyi misin?»</p>

  <p class="calibre3">«Değilim, ama biraz daha iyiyim. Kustum.»</p>

  <p class="calibre3">«Hay Allah. Hadi eve gidelim.» Yavaşça Sarah’nın koluna girdi.</p>

  <p class="calibre3">«Paranı almışsın.»</p>

  <p class="calibre3">Johnny elindeki para demetine baktı, sonra umursamadan cebine yerleştirdi. «Aldım. Eksik ya da tamam, bilmiyorum. O iriyarı adam saydı.»</p>

  <p class="calibre3">Sarah çantasından bir mendil çıkarıp ağzının kenarlarını sildi. Bir yudum su, diye geçirdi içinden. Biraz su içebilmek için ruhumu bile satabilirim.</p>

  <p class="calibre3">«Paraya bu denli kayıtsız olma,» dedi. «Bayağı çok para.»</p>

  <p class="calibre3">Johnny, «Bulma para uğursuzluk getirir,» dedi dalgın dalgın. «Annemin deyişlerinden biri. Buna benzer en azından bir milyon daha vardır. Kumarsa, onun için ölüm demektir.»</p>

  <p class="calibre3">«Tam bir Baptist, desene,» dedi Sarah ve ürpertiyle titredi.</p>

  <p class="calibre3">«İyi misin?» diye sordu Johnny yeniden endişeli endişeli.</p>

  <p class="calibre3">«Üşüyorum,» dedi Sarah. «Arabaya bindiğimizde kaloriferi sonuna kadar açalım ve... aman Tanrım, yine başlıyorum galiba.»</p>

  <p class="calibre3">Johnny’den birkaç adım uzaklaşıp inler gibi öğürmeye başladı. Sendeliyordu. Johnny yanına gelip onu incitmeden sımsıkı tuttu. «Arabaya kadar yürüyebilecek misin?»</p>

  <p class="calibre3">«Evet, şimdi daha iyiceyim.» Ama ağzının içinde korkunç bir tat vardı; başı ağrıyor, sırt ve karın kasları dayak yemiş gibi sızlıyordu.</p>

  <p class="calibre3">Alanın ortasındaki yoldan yürürlerken Johnny arkalarından bir gölgenin yaklaştığını gördü. İlk kez cebinde yüklü bir para olduğunun farkına varıyordu.</p>

  <p class="calibre3">Gelen on beş yaşlarında gençlerden biriydi. Utana sıkıla onlara gülümsedi. Sarah’ya, «Umarım biraz daha iyisinizdir,» dedi. «Bahse girerim, o sosisli sandviçlerden olmuştur. İnsanın bunlardan zehirlenmesi işten bile değil.»</p>

  <p class="calibre3">Sarah, «Aman o sandviçten söz etmeyin,» dedi.</p>

  <p class="calibre3">«Arabaya kadar yardım etmemi ister misiniz?» dedi Johnny’ye.</p>

  <p class="calibre3">«Yok, sağol. İdare ederiz.»</p>

  <p class="calibre3">«Peki. Zaten benim de gitmem gerek.» Tam ayrılacakken biraz durdu, sıkılgan gülümsemesi yayılarak geniş bir sırıtma halini aldı. «O herifin kaybetmesini görmek büyük zevk oluyor.»</p>

  <p class="calibre3">Sonra karanlığın içinde kayboldu.</p>

  <p class="calibre3">Sarah’nın küçük beyaz steyşın vagon arabası, karanlık park yerinde kalan tek araçtı. Johnny, Sarah’nın oturmasına yardım ettikten sonra kendisi de direksiyon koltuğuna geçti.</p>

  <p class="calibre3">«Birkaç dakikaya dek kalorifer ısınır,» dedi.</p>

  <p class="calibre3">Sarah, «Önemli değil. Artık üşümem geçti.»</p>

  <p class="calibre3">Yüzünde biriken terleri Johnny farketmişti. «Belki de seni hemen hastanenin acil servisine götürmemiz gerek,» dedi. «Eğer zehirlenmişsen, durumun ciddi olabilir.»</p>

  <p class="calibre3">«Yok, o denli değil. Tüm isteğim eve gidip uyumak. Yarın sabah yalnızca gelemeyeceğimi bildirmek için telefon etmeye kalkacağım, o kadar. Sonra yine yatacağım.»</p>

  <p class="calibre3">«Bunun için yataktan çıkmana gerek yok. Gelemeyeceğini ben bildiririm, Sarah.»</p>

  <p class="calibre3">Sarah minnetle baktı. «Bunu yapar mısın?»</p>

  <p class="calibre3">«Tabii.»</p>

  <p class="calibre3">Karayoluna çıkmışlardı.</p>

  <p class="calibre3">Sarah, «Seninle evine gelemeyeceğim için üzgünüm,» dedi. «Gerçekten.»</p>

  <p class="calibre3">«Senin suçun değil.»</p>

  <p class="calibre3">«Elbette benim suçum. O bozuk sandviçi yiyen benim. Zavallı Sarah.»</p>

  <p class="calibre3">Johnny, «Seni seviyorum, Sarah.» İşte sonunda söylemişti, artık geri de alamazdı, bu sözler birisinin dikkatini çekip de bir şeyler oluncaya dek arabanın içinde öylece asılı kalacaktı.</p>

  <p class="calibre3">Sarah da elinden geleni yaptı. «Sağol, Johnny.»</p>

  <p class="calibre3">Gerilimsiz bir suskunluk içinde yola devam ettiler.</p>

  <div class="mbppagebreak" id="calibre_pb_3"></div>
</body>
</html>
