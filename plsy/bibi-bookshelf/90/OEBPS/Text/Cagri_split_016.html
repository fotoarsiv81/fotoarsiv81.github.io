<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cagri</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" id="filepos425632" style="margin:0pt; border:0pt; height:1em">&nbsp;</p>

  <h2 class="calibre2"><span class="calibre5"><span class="bold">14</span></span></h2>

  <p class="calibre3"><span class="bold">Inside View</span> gazetesinden muhabir, 16 Ekim günü Johnny’nin posta kutusuna mektuplarını almak üzere gidişinden az sonra gelmişti.</p>

  <p class="calibre3">Babasının evi anayoldan çeyrek mil kadar uzaktaydı. Johnny bu yolu her gün yürüyordu. Önceleri eve döndüğünde yorgunluktan bacakları titriyor olurdu. Ama şimdi, bir buçuk ay sonra bu yürüyüş günlük zevklerinden biri olmuştu. Zevk veren şey tabii mektuplar değil, yürüyüşü yapmaktı.</p>

  <p class="calibre3">Herb, Libertyville’de ev içi marangozluk işleri için bir sözleşme yapmıştı. «Yaşlılık gelip kapını çaldığında hemen anlarsın, John,» demişti gülerek. «Çünkü o zaman sonbahar başlar başlamaz ev içi işleri aramaya başlarsın.»</p>

  <p class="calibre3">Johnny verandada koltuğun üzerine kurulup ayağını parmaklıklara dayadı ve mektuplarını açmaya başladı. Son günlerde gelen mektup sayısı bir hayli azalmıştı. Buraya geldiği birinci hafta günde iki düzineye yakın mektup, sekiz dokuz tane de paket aldığı oluyordu.</p>

  <p class="calibre3">Bunların çoğu yaşam içinde başıboş sürüklenip giden, kendilerine yön arayan insanlardan geliyordu. İmzasını isteyen çocuklar, onunla yatmak isteyen kadınlar, umutsuz aşkları için öğüt isteyen kadınlar ve erkekler vardı. Bazıları uğur maskotları bile gönderiyordu. Gelen mektuplardan çoğu da imla yanlışları yapan dinci yobazlardandı. Bunlar Johnny’i bir peygamber olarak görüyorlardı.</p>

  <p class="calibre3">Bunun yanında kötü niyetli mektuplar da yok değildi. Çoğu imzasız olan bu mektuplar onu sahtekârlıkla suçluyor, bazılarıysa intihar etmesi için ısrar ediyorlardı.</p>

  <p class="calibre3">Ve çeşitli şeyler gönderiyorlardı. İşin en kötü yanı buydu.</p>

  <p class="calibre3">Herb iş dönüşü her gün postaneye uğrayıp gelen paketleri almak zorunda kalıyordu. Gönderilen şeylerin ilişiğindeki yazılar genellikle aynı şeyi istiyordu: <span class="bold">Söyler misin? Söyler misin? Söyler misin?</span></p>

  <p class="calibre3">«Bu atkı erkek kardeşimindi, 1969 yılında balık tutmaya çıktı ve bir daha dönmedi. Sağ olduğunu sanıyorum, nerede olduğunu söyler misin?»</p>

  <p class="calibre3">«Bu ruj karımın makyaj masasında dururdu. Beni aldattığını sanıyorum. Söyler misin, gerçekten de aldatıyor mu?»</p>

  <p class="calibre3">«Bu, oğlumun madalyonudur. Okuldan çıktıktan sonra geç saatlere dek eve gelmiyor. Ne yaptığını söyler misin?»</p>

  <p class="calibre3">Kuzey Carolina’da bir kadın kömürleşmiş bir odun parçası göndermişti. Kadının evi yanmış, kocası ve beş çocuğundan ikisi yanarak ölmüşlerdi. Kadın bu yangının kundakçılık sonucu çıktığını sanıyordu. Acaba Johnny evi kimin kundakladığını söyler miydi?</p>

  <p class="calibre3">Johnny mektuplardan hiçbirine yanıt vermedi. Gelen eşyaları da posta ücretini kendi cebinden ödeyerek geri gönderdi. Bazılarına dokunmamış değildi. Ama bir tanesi dışında hiçbiri onu etkilememişti.</p>

  <p class="calibre3">Johnny’nin ilişki kurabildiği eşya, kardeşini yitiren kadının gönderdiği atkı olmuştu. En az bir milyon benzeri olan beyaz, el örgüsü bir atkıydı. Ama Johnny bunu eline alır almaz babasının evi ve içerden gelen televizyonun sesi kaybolmuş, yerini yaz böceklerinin birbirine karışan vızıltıları ve uzaktan gelen su fokurtuları almıştı.</p>

  <p class="calibre3">Orman kokusunu burun deliklerinde duydu, Güneş ışığı kocaman ağaçların arasından yeşil bir leke gibi yere vuruyordu. Yerler balçık çamurdu. Korkuyordu, bayağı korkuyordu aslında ama paniğe kapılmamaya çalıştı. Bu büyük ormanda kaybolup da paniğe kapılırsan, git kendini as daha iyiydi. Arkadaşlarından ayrılalı iki gün olmuştu. Birlikte... nerede?.. (Ölü bölge olacak) kamp kurmuşlardı, alabalık tutmak için ve kendi sersem kafası yüzünden kaybolmuştu; körkütük sarhoştu o sırada.</p>

  <p class="calibre3">Şimdi ağaca yasladığı sırt çantasını görebiliyordu, tam karşısında, ama uzanıp erişemiyordu. Çünkü işemek için birkaç adım yürüyüp vıcık vıcık bir yere girmişti, çizmelerinin tepesine kadar yükselen bir çamur birikintisine. Hemen çıkıp daha kuru bir yer bulmak için çabalamış ama olmamıştı. Çıkamamıştı çünkü bu, çamur filan değildi. Bambaşka bir şeydi.</p>

  <p class="calibre3">Durduğu yerde boşuna tutunacak bir dal parçası ararken, bir yandan da işeyecek bir yer bulmak için bataklığa girmesine, kendi ahmaklığına gülecek gibi oluyordu.</p>

  <p class="calibre3">Önceleri olaya iyimser açıdan baktı. Sığ bir bataklık olmalıydı, olsa olsa çizmelerinin tepesine kadar batar, daha sonra arkadaşlarıyla buluştuğunda onlara anlatacak bir başka serüven bulmuş olurdu.</p>

  <p class="calibre3">Hâlâ durduğu yerde bataklığın çamuru dizlerinin üstüne çıkınca içinde gerçek paniği duydu. Bataklığa düşünce hiç kıpırdamaması gerektiğini unutarak çabalamaya başladı. Göz açıp kapayıncaya dek beline kadar batmış, şimdi de çamur göğüs düzeyine yükselmişti. Kahverengi dudaklarıyla bataklık onu emiyor, soluk almasını zorlaştırıyordu. Bağırmaya başladı, ama çantasının üstüne konan bir sincaptan başka gelen yoktu.</p>

  <p class="calibre3">Artık boğazına kadar yükselmiş olan bataklığın ağır kokusu burnuna doluyor, çığlıklarını ve soluğunu bastırıyordu. Tepesinde kuşlar cıvıldaşarak uçuyorlardı. Güneşin bakır ışıkları altında bataklık çenesine kadar yükseldi. Tek başına ölecekti, son bir kez bağırmak için ağzını açtıysa da çığlığı hiç çıkamadı, çünkü bataklık ağzının içine dolmaya başlamıştı, dilinin üstünden ve dişlerinin arasından ince şeritlerle bataklığı yutuyordu ve son çığlığını hiç atamayacaktı...</p>

  <p class="calibre3">Johnny içinde bulunduğu trans durumundan soğuk terlerle ve soluk soluğa çıkabildi. Sımsıkı tutmuş olduğu atkıyı yere fırlattı. Bir daha elini bile sürmeyecekti. Babası onu bir paket yapıp geri gönderdi.</p>

  <p class="calibre3">Ama neyse ki, postayla gelen şeyler giderek azalıyordu. Muhabirler de artık görüşme yapmak için aramıyorlardı. Bunun bir nedeni belki telefon numarasının değişmesi, bir diğeriyse, onunla ilgili haberlerin artık bayatlamış olmasındandı.</p>

  <p class="calibre3">Roger Dussault başyazarı olduğu gazetede öfke dolu bir yazı yazmıştı. Her şeyin büyük bir sahtekârlık olduğunu söylüyor, Johnny’nin o gün basın toplantısına gelecek bellibaşlı muhabirler hakkında bilgi toplamış olacağını iddia ediyordu. Johnny’nin anlattıkları doğrulanıyordu, ama bu bilgiler istenildiği anda kolayca elde edilebilirdi. Yazıda Johnny’nin hastaneden hiç çıkmadığı halde bu bilgileri nasıl edindiğine değinilmiyordu kuşkusuz, ama çoğu okuyucu bunu düşünmezdi bile. Johnny’ nin de umurunda değildi zaten. Olay kapanmıştı yeniden körüklemeye de niyeti yoktu. Atkı gönderen kadını bulup erkek kardeşinin çişini yapmak için yürürken bataklığa girdiğini, orada çırpınarak, çığlık çığlığa boğulduğunu anlatmanın ne yararı olurdu ki? Kadının içi rahatlar mıydı sanki?</p>

  <p class="calibre3">Bugün posta kutusundan yalnızca altı mektup çıkmıştı. Biri elektrik faturası. Herb’in Oklahoma’daki kuzeninden bir kart. Johnny’e TaiWan’dan üzerinde İsa’nın ayak izi bulunan bir haç gönderen kadının mektubu. Sam Weizak’tan kısa bir not. Ve: gönderici adresi gözüne çarptığı anda dikkat kesildiği bir zarf., <span class="bold">S. Hazlett, 12 Pond Caddesi, Bangor.</span></p>

  <p class="calibre3">Sarah. Hemen zarfı açtı.</p>

  <p class="calibre3">Annesinin cenazesinden iki gün sonra Sarah’tan bir başsağlığı kartı almıştı. Kartın arkasında Sarah’nın elyazısıyla şunlar yazılıydı: «Johnny, çok üzgünüm. Annenin ölümünü radyodan; duydum. Kişisel üzüntünün böyle ilan edilmesi büyük haksızlık. Kaza gecesi annenden söz ederken onu ne denli sevdiğini farketmiştim. Daha sonra baban onun nasıl bir değişim içinde olduğunu bana anlattı. Bu değişme sana olan sevgisi yüzündendi. Sana olanları bir türlü kabul edemiyordu. Ama galiba sonunda inancı ödüllendi. Çok üzüldüğümü bilmeni isterim. Şimdi ya da : ilerde senin için yapabileceğim bir şey olursa, bana güvenebilirsin. Dostun, <span class="bold">Sarah.»</span></p>

  <p class="calibre3">Johnny bu karta bir yanıt göndermiş, içini dökmemek için de çok özen göstermişti. Sarah artık evli bir kadındı. Kaza gecesi annesi hakkındaki konuşmaları anımsadığı gibi daha birçok şey vardı unutmadığı. Sarah’nın yazdıkları, o geceyle ilgili pek çok şey anımsatmıştı. Sarah Bracknell’i hâlâ seviyordu. Onun yerini başka bir kadının aldığını ikide bir kendi kendine anımsatmak zorunda kalıyordu. Kendisinden beş yıl ilerde, küçük bir çocuğun annesi olan bir kadın vardı artık.</p>

  <p class="calibre3">Zarfın içinden tek sayfa üzerine yazılı mektubu çıkarıp hemen okumaya başladı. Sarah çocuğuyla birlikte Kennebunk’ta bir arkadaşına bir haftalığına geliyordu. Walt iş için üç haftalığına Washington’a gitmişti. Bir sakıncası yoksa Sarah bir öğleden sonra Johnny ve Herb’i görmek için Pownal’a gelmek istiyordu.</p>

  <p class="calibre3">«814-6219 numaradan beni bulabilirsin. Eğer oraya gelmem seni herhangi bir şekilde rahatsız edecekse, lütfen telefon edip söyle. Hiç alınmam. Her ikinize de sevgiler, <span class="bold">Sarah.»</span></p>

  <p class="calibre3">En iyisi ne telefon edeyim, ne bir şey yazayım, ne de herhangi bir şey yapayım, diye düşündü Johnny. Sarah ne demek istediğini anlardı. Atkıyı gönderen kadına yaptığı gibi. Uyuyan köpeğe tekme atılmazdı. Sarah mektuplarının sonunda, sevgiler, diyebilirdi ama o diyemezdi. Johnny geçmişin açtığı yarayı daha kapayamamıştı. Onun kendi yaşamına göre Sarah daha altı ay önce birlikte çıktığı kızdı. Duyguları hâlâ bu koma dönemini sindirmiş değildi. Yazışmak ne de olsa kolaydı ama yüz yüze gelince saçma bir şey söylemekten korkuyordu. En iyisi bu işi kapatmaktı.</p>

  <p class="calibre3">Ama her şeye karşın, yine de arayacaktı tabii. Arayıp onu davet edecekti.</p>

  <p class="calibre3">Huzursuzca mektubu zarfın içine yerleştirdi.</p>

  <p class="calibre3">Anayoldan eve uzanan patika üzerinde tamponları parlayan bir Ford gözükmüştü. Tanıdık biri mi, diye Johnny gözlerini kısıp baktı. O güne dek çok posta gönderisi olmuştu ancak gelip uğrayanların sayısı üçü dördü geçmezdi. Pownal haritada bile yeri güç bulunan küçük bir yerdi. Eğer gelen, yine yitik bir şey sormaya gelmişse, Johnny onu hemen geri gönderecekti. Kibarca ama kesinlikle. Ayrılırken Weizak böyle öğütlemişti. Çok da haklıydı.</p>

  <p class="calibre3">«Sakın danışma servisi olmaya kalkma, Johnny. Onlara cesaret vermezsen kısa zamanda seni unuturlar. Önceleri sana çok acımasızca gelebilir, ama unutma sözkonusu senin yaşamındır. Sakın yumuşama.» Johnny de hiç yumuşamamıştı.</p>

  <p class="calibre3">Otomobil gelip kapının önünde durdu. İçinden çok uzun boylu, yepyeni bir blucin takım ve kırmızı gömlek giymiş bir adam çıktı. Adamın çevreye bakınmasından tipik bir kentli olduğu belliydi. Köşeden üstüne bir sırtlan atlayacakmış gibi tetikteydi. Başını kaldırıp verandada oturan Johnny’i görünce selam vermek amacıyla bir elini kaldırdı.</p>

  <p class="calibre3">«Tünaydın,» dedi.</p>

  <p class="calibre3">Brooklyn aksam, diye düşünen Johnny, «Selam,» diye karşılık verdi. «Yolu mu şaşırdın?»</p>

  <p class="calibre3">«Umarım şaşırmamışımdır,» dedi yabancı merdivene doğru yaklaşarak. «Sen ya John Smith’sin ya da ikiz kardeşi.»</p>

  <p class="calibre3">Johnny güldü. «Kardeşim olmadığına göre galiba doğru kapıyı çalmış oluyorsun. Senin için yapabileceğim bir şey var mı?»</p>

  <p class="calibre3">«Belki birbirimiz için yapabileceğimiz bir şeyler bulabiliriz.» Yabancı merdivenleri çıkıp elini uzattı. Johnny uzanan eli sıktı. «Adım Richard Dees. Inside View dergisinden.»</p>

  <p class="calibre3">Saçları son modaya uygun olarak kutak üstüne kadar kesilmişti ve hemen tümü griydi. Ama boyanmış gri. Johnny bunu farkedince içinden güldü.</p>

  <p class="calibre3">«Dergiyi belki görmüşsündür.»</p>

  <p class="calibre3">«Gördüm ya. Süpermarketlerde kasa yanındaki sergilerde satılıyor. Dergi için görüşme yapmak niyetinde değilim. Üzgünüm, ama buraya boşuna geldin.» Gerçekten de tam süpermarketlerde satılacak bir dergiydi bu. İnsanları heyecanlandırmak için olmadık başlıklar atarlardı. UZAYDAN GELEN YARATIKLAR BİR ÇOCUĞU ÖLDÜRDÜ. ÇOCUKLARIMIZI ZEHİRLEYEN YİYECEKLER. 12 FALCI 1978 YILINDA CALİFORNİA’DA DEPREM OLACAĞINI SÖYLÜYOR.</p>

  <p class="calibre3">Dees, «Doğrusunu istersen bizim de niyetimiz görüşme yapmak değil,» dedi. «Oturabilir miyim?»</p>

  <p class="calibre3">«Bakın, ben...»</p>

  <p class="calibre3">«Bay Smith, ta New York’tan buraya geldim, Boston’dan buraya getiren o küçücük uçağın içinde neredeyse aklım çıkıyordu korkudan.»</p>

  <p class="calibre3">Johnny, «Portland-Bangor Havayolları mı?» diye sordu gülerek.</p>

  <p class="calibre3">Dees, «Oydu ya,» diye onayladı.</p>

  <p class="calibre3">«Pekâlâ,» dedi Johnny. «Görev anlayışın ve katlandıkların beni etkilediği için on beş dakika kadar seni dinleyebilirim. Ama yalnız o kadar. Öğleden sonraları uyumam gerekiyor.» Birazcık yalan söylemenin kimseye zararı yoktu.</p>

  <p class="calibre3">Dees, «On beş dakika yeter de artar bile,» dedi. «Şimdi, yapmış olduğum tahmine göre, senin bir yere yaklaşık iki yüz bin dolar kadar borcun var. Yakın bir tahmin, değil mi?»</p>

  <p class="calibre3">Johnny’nin gülümsemesi kayboldu. «Borcum var ya da yok,» dedi. «Yalnız beni ilgilendirir bu.»</p>

  <p class="calibre3">«Pekâlâ, tamam, tabii. Alınma hemen. Inside View sana bir iş önermek istiyor. Çok kazançlı bir iş.»</p>

  <p class="calibre3">«Hayır, kesinlikle hayır.»</p>

  <p class="calibre3">«Bir dakika izin ver de işin ne olduğunu...»</p>

  <p class="calibre3">Johnny, «Falcılık yapmıyorum. Bitti artık o iş. Bir daha öyle olayları yaşamak istemiyorum.»</p>

  <p class="calibre3">«Bir dakika izin verir misin?»</p>

  <p class="calibre3">«Bay Dees, korkarım anlamıyorsun, benim...»</p>

  <p class="calibre3">«Bir dakika?» Dees kendinden emin gülümsedi.</p>

  <p class="calibre3">«Hem, yerimi nasıl buldun?»</p>

  <p class="calibre3">«Demek ona çok şeyler borçluyum?»</p>

  <p class="calibre3">«Tabii,» dedi Dees. «Bahse girerim anlatacaklarımı duyduktan sonra gerçekten öyle düşüneceksin. Başlayım mı?»</p>

  <p class="calibre3">Johnny, «Pekâlâ,» dedi. «Ama buraya gelmek zahmetine katlandın diye fikrimi değiştirecek değilim.»</p>

  <p class="calibre3">«Tabii, nasıl istersen. Özgür bir ülkede yaşıyoruz. Bay Smith, <span class="bold">Inside View</span> kehanetler ve medyumluk konularında sivrilmiştir, bunu zaten biliyorsun sanırım. Açık konuşayım, okuyucularımız böyle şeyler için deli olurlar. Şu anda haftalık tirajımız üç milyon. Haftada tam üç milyon okuyucu, Bay Smith, ne dersin bu işe? Nasıl mı beceriyoruz bu işi? Her zaman canlı, manevi...»</p>

  <p class="calibre3">Johnny, «Kundaktaki İkizleri Dev Ayı Yedi,» diye mırıldandı.</p>

  <p class="calibre3">Dees omuzlarını silkti. «Eee, n’apalım? Bu acımasız dünyada böyle haberler de duyurulmalı, değil mi? Herkesin öğrenmeye hakkı var. Ama buna benzer her haber yanında üç tane de okuyucular için yararlı bilgi veriyoruz: Sıkıntı çekmeden nasıl kilo verilir, cinsel mutluluk nasıl sağlanır, Tanrıya nasıl daha yakın olunur...»</p>

  <p class="calibre3">«Sen Tanrıya inanır mısın, Bay Dees?»</p>

  <p class="calibre3">Dees, «Doğrusunu istersen, inanmam,» dedi adam tavlayıcı gülüşüyle. «Ama demokratik bir ülkede yaşıyoruz, herkes kendi ruhundan sorumlu, öyle değil mi? Ama asıl önemli olan okuyucularımızın Tanrıya inanmaları. Meleklere de İnanırlar, mucizelere...»</p>

  <p class="calibre3">«Şeytan kovuculara, şeytanlara, büyülere...»</p>

  <p class="calibre3">«Tamam, tamam. İşi anlıyorsun. Doğaüstü her şeye inanan bir kitle var. Aralarında Amerika’nın en ünlü falcısı Kathleen Nolan’ın da bulunduğu on medyum ve falcı bizim dergiye çalışıyor. Seninle de bir sözleşme yapmak istiyoruz, Bay Smith.»</p>

  <p class="calibre3">«Ciddi mi?»</p>

  <p class="calibre3">«Gerçekten de istiyoruz. Ne mi yapacaksın? Yılda yaklaşık on iki kez küçük bir sütunun olacak ve resmin yayınlanacak. Başkan Ford’un ikinci yönetimiyle ilgili, on ünlü medyumdan kehanetler falan, filan. Her yılbaşında ve Dört Temmuz Bayramında Amerika’nın yakın geleceğiyle ilgili bilgiler de var. Yurtdışı siyaset olayları yanında ek olarak birkaç şey daha dolduruyoruz.»</p>

  <p class="calibre3">Johnny, «Korkarım anlamıyorsun,» dedi. Karşısında bir çocuk varmış gibi tane tane konuşuyordu. «Bir iki tane sezgi gibi bir şey duyduğum doğru... buna geleceği gördüm de diyebilirsin... ama bu duyu kontrol edebildiğim bir şey değil. Bir inekten süt sağmayı ne kadar biliyorsam, ikinci Ford yönetimi hakkında da o kadar kehanet yapabilirim.»</p>

  <p class="calibre3">Dees afallar gibi oldu. «Kehanet yapabileceğini kim söyledi? O sütunları zaten bizim redaktörlerimiz yazar.»</p>

  <p class="calibre3">Johnny, «Redaktör...» diye başladı ve ağzı açık kaldı.</p>

  <p class="calibre3">Dees, «Tabii, ya,» dedi sabırsızca. «Bak dinle. Dergide çalışan en tanınmış adamlarımızdan biri Frank Ross’tur. Doğal afetler uzmanı. Çok tatlı adamdır, ama ne yazık ki, ancak dokuzuncu sınıfa kadar okuyabilmiştir. İki kez orduya girip çıkmış, daha sonra biz onu bulup ortaya çıkarıncaya dek New York’ta bir otobüs şirketinde temizlik işçiliği yapmış. Ona sütun yazdırır mıyız sanıyorsun? Herif hata yapmadan kedi yazmayı bile beceremez.»</p>

  <p class="calibre3">«Ya kehanetler?»</p>

  <p class="calibre3">«Dayanaksız atıyorlar işte. Başka bir şey değil. Ama bu adamların palavralarından ne kadar çoğu doğru çıkıyor, bilsen şaşarsın.»</p>

  <p class="calibre3">Johnny dinlerken öfkelendiğini farkedip biraz şaşırdı. Kendini bildi bileli annesi <span class="bold">Inside View</span> almıştı eve. Derginin içinde kanlı trafik kazalarının fotoğrafları, kaçak olarak çekilmiş idam fotoğrafları filan olurdu. Annesi burada yazan her şeye gözü kapalı inanırdı. Herhalde geriye kalan 2.999.999 okuyucu da öyleydi. Şimdi de gelmiş bu saçı boyalı herif ayağında kırk dolarlık kunduraları, ambalajından yeni çıkmış gömleğiyle, dergisinin palavralarını anlatıyordu.</p>

  <p class="calibre3">Dees, «Ama işe yarıyor, işte,» diyordu bir yandan. «Eğer aklına iyi bir şey gelirse hemen bize telefon edersin, biz de uygun bir şeyler yazarız sütununa. Bu arada yayınevleriyle de sözleşme yapmak istersen, özgürsün. Fena para da vermiyoruz, hani.»</p>

  <p class="calibre3">Johnny, «Ne kadar veriyorsunuz?» diye sordu. Koltuğunun kollarını sımsıkı kavramıştı. Şakağındaki damar ritmik bir biçimde atıyordu.</p>

  <p class="calibre3">Dees, «İki yıl için otuz bin dolar,» dedi. «Eğer tutulursan, bu para daha da artabilir. Şimdi bak, bütün medyumlarımızın uzmanlık alanları var. Anladığım kadarıyla sen eşyalar konusunda iyisin.» Dees’in gözleri düş kurar gibi kısıldı. Çok güzel bir dizi geliyor gözümün önüne. İki ayda bir yayınlarız belki, hemen suyunu çıkarmamalıyız. ‘John Smith <span class="bold">Inside View</span> okurlarını geleceklerini görmeleri için kişisel eşyalarını göndermeye çağırıyor...’ Bunun gibi bir şey. Tabii baştan söyleriz herkese, pahalı şeyler göndermesinler. Geri vermeyeceğiz çünkü. Ama bilsen şaşarsın. Bazı insanlar nasıl kaçık oluyor. Öyle pahalı şeyler gönderirler ki. Elmaslar, altın paralar, alyanslar... sonra sözleşmene bir madde ekleyip sana gönderilen her şeyin senin malın olacağını belirtiriz.»</p>

  <p class="calibre3">Artık Johnny gözlerinin önüne kırmızı bir perde düştüğünü hisseder olmuştu. «Bana kişisel eşyalarını gönderecekler, ben de bunların üstüne yatacağım. Öyle mi?»</p>

  <p class="calibre3">«Tabii. Hiçbir sorunu da yok bunun. Yalnızca başında her şeyi açıklamak gerek. Bu da işin kreması.»</p>

  <p class="calibre3">Johnny, «Diyelim ki,» dedi sesini kontrol etmeye çalışarak. «Diyelim ki, 31 Eylül 1976 yılında Başkan Ford’a bir suikast yapılacak, dedim. İçimden geldiği için filan değil. Uydurdum işte. Ne olacak?»</p>

  <p class="calibre3">Dees, «Eh, n’apalım, eylül ayı otuz çeker,» dedi. «Ama işin ruhunu kavradın. Sen tam aradığımız adamsın, Johnny. Büyük oynuyorsun. Bu çok iyi. Diğerleri ne kadar dar düşünüyor, bilsen şaşarsın. Adamlarımızdan biri iki hafta önce bize yazmış, Earl Butz gelecek yıl istifa etmeye zorlanacak diye. Fransızca</p>

  <p class="calibre3">adları iyi okuyamıyorum, galiba yanlış telaffuz ettim. Her neyse, ama bu haberi kim sallar? Earl Butz, Amerikalı ev kadınının umurunda mı? Ama gördüğüm kadarıyla sende iyi parıltılar var, Johnny. Bu iş için biçilmiş kaftansın.»</p>

  <p class="calibre3">Johnny, «İyi parıltılar var, doğru,» diye mırıldandı.</p>

  <p class="calibre3">Dees merakla Johnny’nin yüzüne bakıyordu. «Rahatsız mısın, Johnny? Yüzün bembeyaz oldu.»</p>

  <p class="calibre3">Johnny kendisine atkı gönderen kadını düşünüyordu. Herhalde o da Inside View okurlarındandı. «Şimdi bana söylediklerini bir özetlemeye çalışayım,» dedi. «Yılda bana otuz bin dolar veriyorsunuz, yalnız adım için...»</p>

  <p class="calibre3">«Unutma bir de resmin var.»</p>

  <p class="calibre3">«Resmim ve yazarı bilinmeyen sütunlar. Bir de ayrı bir dizide, bana gönderilen eşyalar hakkında yazılar yazıyorum. Ekstradan bir ikramiye gibi gönderilen eşyalar da bana kalıyor...»</p>

  <p class="calibre3">«Tabii, işin hukuk yanını halledebilirsek...»</p>

  <p class="calibre3">«... Ve bunlar benim malım olacak. Anlaşma böyle, değil mi?»</p>

  <p class="calibre3">«Bu daha işin iskeleti, Johnny. Nasıl gelişmeler olduğunu bir bilsen. Altı ay sonra her evde senden söz edilir, ondan sonra da kimse seni tutamaz artık. Televizyon şovları. Konferans turları. Tabii bu arada bir de kitap var. İstediğin yayınevini seçersin. Yayınevleri medyumlara para saçıyorlar artık. Kathy Nolan da seninki gibi bir sözleşmeyle başladı işe, şimdi yılda iki yüz bin dolardan fazla para topluyor. Bir de kendi adına kilise kurdu, vergi dairesi de yakasına yapışamıyor. Her numara vardır şu bizim Kathy’de.» Dees sırıttı. «Dinle beni, Johnny, bu iş bir tuttu mu, sınırın göklerdedir.»</p>

  <p class="calibre3">«İnanırım.»</p>

  <p class="calibre3">«Eee? Ne düşünüyorsun?»</p>

  <p class="calibre3">Johnny, Dees’e doğru uzandı. Yeni gömleğinin yakalarına asıldı.</p>

  <p class="calibre3">«Hey! Ne yaptığını sanıyorsun...»</p>

  <p class="calibre3">Johnny iki eliyle kavradığı yakalarından tutup Dees’i kendine doğru çekti. Beş aydır yaptığı kas çalışmaları sonunda bayağı güçlenmişti.</p>

  <p class="calibre3">Johnny, «Ne düşündüğümü sormuştun,» dedi. Başının içi zonklamaya başlamıştı. «Söyleyim. Bence sen bir mezar hırsızısın. İnsanların düşlerine girip soyan bir hırsız. Bence annen seni doğurduğu anda kanserden ölmeliydi. Eğer cehennem diye bir yer varsa, umarım orada yanarsın.»</p>

  <p class="calibre3">Dees, «Benimle böyle konuşamazsın,» diye haykırdı. Sesi incelmişti. «Sen kaçıksın be! Boşver! Anlattıklarımın hepsini unut! Seni ahmak orospu çocuğu! Sana bir fırsat verdik! Sakın sürüne sürüne geleyim deme sonra...»</p>

  <p class="calibre3">Johnny ayağa kalkarak, «Ayrıca sesin de sinirlerimi bozuyor,» dedi. Dees’i de birlikte kaldırmıştı. Yakasından tutmuş ileri geri sallıyordu. Dees artık öfkelenmeyi filan bırakmış, ağzından anlamsız gevelemeler çıkıyordu.</p>

  <p class="calibre3">Johnny onu sürükleyerek verandanın merdivenlerine kadar getirdi. Ayağını kıçına dayayıp itti. Dees hâlâ bağırıp çağırırken merdivenden aşağı yuvarlandı ve tozlu toprağın üstüne düştü. Tozlanmış blucini daha gerçekçi görünüyordu ama Johnny, Dees’in bundan hoşlanacağını hiç sanmadı.</p>

  <p class="calibre3">«Seni polise şikayet edeceğim,» dedi boğuk bir sesle.</p>

  <p class="calibre3">Johnny, «Nasıl istersen öyle yap,» dedi. «Ama büranın yasaları davetsiz konuklara hiç de iyi davranmaz, bilesin.»</p>

  <p class="calibre3">. Dees’in yüzünde korku, öfke ve şok dolaşıyordu. «Eğer bize işin düşerse, Tanrı yardımcın olsun.»</p>

  <p class="calibre3">«Haklısın,» dedi Johnny. «Ben de öyle düşünüyorum.»</p>

  <p class="calibre3">«Çok pişman olacaksın. Tam üç milyon okur. Senin hesabını gördüğümüz zaman, nisan ayında ilkbahar olacak desen kimse inanmayacak sana. Kimse sana inanmayacak...»</p>

  <p class="calibre3">Johnny, «Defol git buradan pis herif,» dedi.</p>

  <p class="calibre3">Dees, «O kitap işini de unut!» diye çığlık attı, aklınca en korkunç tehdidini savururken, «New York’ta bir tek yayınevi bile sana iş vermeyecek. Seninle işimi bitirdikten sonra gece bekçileri bile yazdığını okumaz zaten. Senin gibi hıyarların hakkından gelmesini biliriz. Seni...»</p>

  <p class="calibre3">Johnny, «Gidip şu tüfeğimi alayım da...» diye başladı.</p>

  <p class="calibre3">Dees sövgüler yağdırarak kiralık otomobiline döndü. Arabayı hızla geri alırken çiçekliğin koruyucu duvarına çarpıp yıktı. Johnny bunu görünce başındaki ağrıya karşın güldü. O duvarı onarmak iş değildi, ama Dees otomobilin çamurluğundaki ezik yer için Hertz Şirketine çok zor hesap verecekti.</p>

  <p class="calibre3">Dees’in tozu dumana katarak gidişini bir süre izledikten sonra Johnny yeniden sallanan koltuğuna oturup baş ağrısının iyice yerleşmesini bekledi.</p>

  <p class="calibre2">***</p>

  <p class="calibre3">«Ne yapacağım, dedin?» diye sordu banker. New Hampshire’deki odasında duvarlar çam panellerle kaplanmıştı. Dışarda akan trafiğin gürültüsü içeri doluyordu.</p>

  <p class="calibre3">«Gelecek yıl temsilciler meclisi için adaylığımı koyacağım,» diye yineledi Greg Stillson. Haki renkte pantolonu, kolları sıvanmış mavi gömleğiyle oldukça iri yapılı bir adamdı. Bankerin süslü odasında bu haliyle uyumsuz duruyordu. Sanki birden ayağa kalkıp ortada ne var ne yoksa altüst edecekmiş gibi.</p>

  <p class="calibre3">Banker Charles Gendron, diğer adıyla Chuck, biraz kararsız, biraz da kuşkulu bir biçimde güldü. Stillson’un bir özelliği de karşısındakini kuşkuya düşürmekti zaten.</p>

  <p class="calibre3">Gendron’un kıkırdamasına kaşlarını çatarak baktı.</p>

  <p class="calibre3">«Yani demek istediğim, George Harvey bu işe ne der sonra, Greg?» George Harvey kent siyasetinde büyük söz sahibi olmasının yanısıra Cumhuriyetçi Partinin de adayıydı.</p>

  <p class="calibre3">Greg, «George bir şey demez,» dedi sakin bir tavırla. Saçlarında grileşmiş teller görünüyordu ama yüzü birden yıllar önce lowa’da bir çiftlikte köpek tekmeleyen genç adamın yüzü oluvermişti. Yine de sesi telaşsızdı. «George bu işde izleyici olarak kalacak, ama benim yanımda. Benim adaylığımın ona zararı olmaz, çünkü bağımsız olacağım.»</p>

  <p class="calibre3">Ghuck Gendron biraz duraksadıktan sonra, «Şaka ediyorsun, değil mi Greg?»</p>

  <p class="calibre3">Greg’in suratı yine asıldı. «Chuck, ben hiç şaka etmem. Herkes... herkes benim şaka ettiğimi sanıyor. Şu <span class="bold">Union-Leader</span> ve <span class="bold">Daily Democrat</span> gazetelerindeki goygoycular da benim şaka ettiğimi sanıyorlar. Ama git George Harvey’le konuş. Sor bakalım ona hiç şaka ediyor muyum, yoksa giriştiğim her işi bitiriyor muyum? Aslında bunu senin de bilmen gerekir. Birlikte az iş çevirmedik, değil mi Chuck?»</p>

  <p class="calibre3">Greg’in asık suratı değişerek insanı ürperten bir gülümsemeyle yayıldı. Gendron ürpermekte haklıydı, çünkü nasıl olduysa Greg Stillson’un birkaç tasarısına ortak olmuştu. Üstelik bu işlerden iyi de para kazanmışlardı, ama tabii sorun para değildi. Arsa işlerinde birkaç şey... pek yasal olarak çözülmemişti.</p>

  <p class="calibre3">Toprağını satmak istemeyen yaşlı bir çiftçinin önce on dört on beş kadar tavuğu bilinmeyen bir hastalık sonucu ölmüş, daha sonra patates ambarında yangın çıkmış, sonra bir gün adam evde yokken evinin içinde oturma odası ve yemek odası köpek pisliğiyle doldurulmuş, sonunda adam arsasını satmıştı.</p>

  <p class="calibre3">Sonra bir de şu motosikletli serseri, Sonny Elliman yine ortalarda dolaşıyordu. Greg onunla çok iyi dosttu. Salt onunla değil, daha birçok hipi, asi genç ve motosikletli Greg’in dostuydu. Bu da, Greg’in kurmuş olduğu Uyuşturucu Madde Yardım Merkezi ve RidgeWay’de keşler, alkolikler ve trafik suçlusu gençler için uygulanan görülmemiş programın sonucuydu. Bu çocuklara ceza verilecek yerde kent hizmetinde çalıştırılıyordu. Greg’in fikriydi bu... ve çok iyi bir fikir olmuştu doğrusu. Greg’i belediye başkanı yapan nedenlerden de biriydi.</p>

  <p class="calibre3">Ama bu söylediği, resmen delilikti.</p>

  <p class="calibre3">Bu sırada Greg bir şey daha söylemişti ama Gendron tam anlamadı.</p>

  <p class="calibre3">«Bağışla, bir daha söyler misin?» dedi.</p>

  <p class="calibre3">Greg, «Benim seçim kampanyamı yönetir misin, dedim,» diye yineledi.</p>

  <p class="calibre3">Greg...» Gendron söze başlamadan genzini temizlemek gereğini duydu. «Greg, korkarım anlamıyorsun. Üçüncü Bölge temsilcisi Harrison Fisher’dir. Harrison Fisher Cumhuriyetçi, son derece saygın ve sonsuza dek kalıcıdır.»</p>

  <p class="calibre3">Greg, «Kimse o denli kalıcı değildir,» dedi.</p>

  <p class="calibre3">Gendron, «Harrison neredeyse öyledir,» dedi. «İstersen Harvey’e sor. Okula birlikte gitmişler. 1800’lerde filan olmalı herhalde.»</p>

  <p class="calibre3">Greg bu alayı duymamış gibi davrandı. «Kendime Şakacı Boğa filan gibi bir ad bulacağım... herkes benim dalga geçtiğimi sanacak... ama sonra, Üçüncü Bölge’nin cici halkı güle oynaya beni Washington’a gönderecektir.»</p>

  <p class="calibre3">«Sen kaçıksın, Greg.»</p>

  <p class="calibre3">Greg’in yüzündeki gülümseme birden yok oldu. Korkunç bir biçim aldı. Hiç kıpırdamadan bakıyor, gözlerinin neredeyse yalnızca beyazları görünüyordu.</p>

  <p class="calibre3">«Sakın bir daha böyle bir şey deme, Chuck. Sakın ha.»</p>

  <p class="calibre3">Banker artık ürpermiyordu. İliklerine dek korkuyordu.</p>

  <p class="calibre3">«Greg, özür dilerim, yalnızca...»</p>

  <p class="calibre3">«Sakın ha, sakın ha böyle bir şey deme, yoksa bir gün o hangar gibi otomobiline binerken Şonny Elliman’ı yanıbaşında bulursun.»</p>

  <p class="calibre3">Gendron’un ağzı kıpırdadı ama hiç ses çıkmadı.</p>

  <p class="calibre3">Greg yeniden gülümsemeye başladı, kara bulutların arasından çıkan parlak güneş gibi. «Neyse, boşver. Birlikte çalışacaksak birbirimizi kırmayalım.»</p>

  <p class="calibre3">«Greg...»</p>

  <p class="calibre3">«Bu iş için seni istiyorum, çünkü New Hampshire’de bütün işadamlarını iyi tanırsın. Bir kez rayına oturdu mu oluk gibi para akacak. Ama önce biraz pompalamak gerekiyor. Artık biraz alanımı genişletip salt RidgeWay’in adamı gibi değil de, devlet adamı gibi bakmalıyım her şeye, yaptığım hesaplara göre elli bin dolar bize yeter.»</p>

  <p class="calibre3">Son dört seçimde Harrison için çalışmış olan banker,</p>

  <p class="calibre3">Greg’in siyaset konusundaki saflığına öylesine şaşırmıştı ki, açıklamaya nereden başlayacağını kestiremedi önce. Sonunda, «Greg,» dedi. «İşadamları seçim kampanyalarına bağış yaparken, bunu iyi yürekli oldukları için yapmazlar, kazanan adam onlara borçlu kalsın diye yatırım yaparlar. Birkaç adaylı bir seçimdeyse kazanma şansı olan herhangi bir adaya kesenin ağzını açarlar, çünkü nasıl olsa vergiden düşeceklerdir. Ama unutma, yalnız kazanma şansı olanlar için geçerlidir bu. Şimdi Fisher bu yıl...»</p>

  <p class="calibre3">Greg, «Kesin favori,» diye tamamladı. Arka cebinden bir zarf çıkardı. «Şuna bir bakar mısın?»</p>

  <p class="calibre3">Gendron önce zarfa, sonra Greg’e kararsızca baktı. Greg başıyla zarfı alması için ısrar etti. Banker zarfı alıp açtı.</p>

  <p class="calibre3">Gendron’un çıkardığı ilk şok sesini uzun bir suskunluk izledi. Masasının üstünde duran aile resminin yanına bir sürü fotoğraf yayılmıştı. Siyah saçlı bir kadının bacakları arasında bankerin başı görünüyordu. Kadın bankerin karısı değildi. RidgeWay’de oturanlar onun Bobby Strang’ın lokantasında çalışan garson kız olduğunu hemen tanırlardı.</p>

  <p class="calibre3">Bankerle garson kızın daha birçok pozisyonda resimleri vardı ve bunların hiçbiri de cinsel sağlık dergilerinde yayınlanacak nitelikte değildi.</p>

  <p class="calibre3">Gendron neden sonra başını resimlerden kaldırabildi. Kalbi dörtnala koşan bir at gibi atıyordu. Kriz geçireceğinden korktu.</p>

  <p class="calibre3">Greg ona bakmıyordu bile. Pencereden dışarısını izliyordu. «Değişme rüzgârları esmeye başladı,» dedi. Gendron’a döndü. «Şu bizim merkeze gelen keşlerden biri bana ne verdi, biliyor musun?»</p>

  <p class="calibre3">Chuck Gendron hayır anlamında başını salladı. Titreyen ellerinden biriyle göğsünün sol yanına masaj yapıyor, gözünü fotoğraflardan ayıramıyordu. Tanrının cezası fotoğraflardan. Ya sekreteri şu anda içeri giriverse? Masaj yapmayı bırakıp resimleri topladı.</p>

  <p class="calibre3">«Bana Mao’nun küçük kırmızı kitabını verdi,» dedi Greg. Fıçı gibi göğsünden bir kahkaha çıktı. Bir zamanlar kaburgaları sayılan göğsünden. «İçindeki özdeyişlerden biri şöyle... tam olarak anımsamıyorum ama özünde şunu diyordu: ‘Rüzgârın değişimini önceden gören adam rüzgârgülü değil, yeldeğirmeni yapmalıdır.’ İşte buna benzer bir şeydi.»</p>

  <p class="calibre3">Oturduğu yerde öne doğru eğildi.</p>

  <p class="calibre3">«Harrison Fisher artık favori değil. Bir zamanlar öyleydi. Ford da öyle. Muskie de bir zamanların adamı. Humphrey de öyleydi. Seçimlerin ertesi günü uyandıkları zaman soyu tükenmiş kuşlar gibi kalacak daha bir sürü politikacı var.»</p>

  <p class="calibre3">Greg Stillson gözlerini bankerden ayırmıyordu.</p>

  <p class="calibre3">«Gelecekte neler olacağına bir göz atmak mı istiyorsun? Maine’dan çıkan şu Longley denen adama bak. Demokratlarla Cumhuriyetçiler birbirlerini yerken, aradan sıyrılıp o seçildi. Öbür ikisi kendilerinden emindiler. Ama halk iki partiye de yüz vermedi. Gidip LeWiston’lu bir sigortacıyı seçti. Şimdi onun başkanlık için oynayacağı söyleniyor.»</p>

  <p class="calibre3">Gendron hâlâ konuşamıyördu.</p>

  <p class="calibre3">Greg soluk tazeledi. «Hepsi benim şaka ettiğimi sanacaklar, tamam mı? Longley’in de şaka ettiğini sanıyorlardı. Ama ben ciddiyim. Yeldeğirmeni yapıyorum. Sen de bana yapı araç gereçlerini sağlayacaksın.»</p>

  <p class="calibre3">Greg sözlerini bitirdi. Saatin çıkardığı ses dışında çıt yoktu büronun içinde. Bir süre sonra Gendron fısıldar gibi konuştu. «Bu resimleri nasıl elde ettin? Elliman mı çekmiş?»</p>

  <p class="calibre3">«Bırak allasen, o işi hiç konuşmayalım. Resimleri unut gitsin. Sende kalsın.»</p>

  <p class="calibre3">«Negatifler kimde kalacak?»</p>

  <p class="calibre3">Greg, «Chuck,» dedi ciddileşerek, «Anlamıyorum. Sana Washington’a gitmekten söz ediyorum. Bizi kimse tutamaz, aslanım! Senden öyle fazla para da bulmanı istemiyorum. Dediğim gibi, yalnızca pompalamaya yetecek kadar bir şey. Ondan sonra para kendiliğinden gelmeye başlayacak. Sen parası olanları tanırsın. Onlarla yemek yiyip poker oynuyorsun. Zamanında onlara ticari krediler açıyorsun. Onları kafakola almayı da bilirsin.»</p>

  <p class="calibre3">«Greg, anlamıyorsun, anlatamıyorum...»</p>

  <p class="calibre3">Greg ayağa kalktı. «Tıpkı benim seni kafakola aldığım gibi,» dedi.</p>

  <p class="calibre3">Banker başını kaldırıp ona baktı. Gözleri çaresizlik içinde fıldır fıldır dönüyordu. Greg adamı kendi ayağıyla mezbahaya girmiş bir koyuna benzetti.</p>

  <p class="calibre3">«Elli bin dolar,» dedi. «Nasıl bulursan bul.»</p>

  <p class="calibre3">Böyle dedikten sonra Greg kapıyı yavaşça kapatıp dışarı çıktı. Gendron bitişik odadan gelen gürültülü sesini duydu, sekreteriyle şakalaşıyordu. Sekreteri altmış yaşlarında tahta göğüslü bir kadındı. Stillson onu küçük bir kız gibi güldürebilmeyi becermişti. Tam bir soytarıydı. Zaten belediye başkanı seçilmesinde suçlu gençler için çıkardığı programlar kadar bu yanının da rolü vardı. Ama halk soytarıları Washington’a gitsin diye seçmezdi.</p>

  <p class="calibre3">Eh, birkaç istisna sayılmazsa.</p>

  <p class="calibre3">Her neyse, bu onun sorunu değildi. Onun sorunu seçim kampanyası için eli bin dolar bulmaktı. Aklından çeşitli olasılıklar geçti. Evet, yapılmayacak iş değildi. Evet, evet, yapılabilirdi... ama o kadarla bitecek miydi?</p>

  <p class="calibre3">Beyaz zarf hâlâ masasının üstünde duruyordu. Aile resminin bulunduğu çevreden karısı gülen gözlerle zarfa bakıyordu sanki. Hemen alıp pardösüsünün iç cebine yerleştirdi. Elliman olmalıydı. Nasıl yaptıysa, bir yolunu bulup bu resimleri o çekmişti.</p>

  <p class="calibre3">Ama ne yapması gerektiğini söyleyen Stillson’du.</p>

  <p class="calibre3">Belki de bu herif o denli soytarı değildi. 1975-76 siyasi havası için söyledikleri tümüyle saçma sayılmazdı. Rüzgârgülü yerine yeldeğirmeni yapmak.</p>

  <p class="calibre3">Onun sorunu bu değildi.</p>

  <p class="calibre3">Sorun elli bin doları bulmaktı.</p>

  <p class="calibre3">Herkese neşe saçan, Lions Derneği Başkanı Chuck Gendron masasının üst çekmecesinden bir defter çıkarıp içindeki isim listesinden seçim yapmaya başladı. Bu sırada anacaddede Greg Stillson,.yüzünü sonbahar güneşine çevirmiş, iyi bir iş becerdiği için kendi kendini kutluyordu.</p>

  <div class="mbppagebreak" id="calibre_pb_16"></div>
</body>
</html>
