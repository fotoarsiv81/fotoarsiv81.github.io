<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cagri</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" id="filepos245518" style="margin:0pt; border:0pt; height:1em">&nbsp;</p>

  <h2 class="calibre2"><span class="calibre5"><span class="bold">7</span></span></h2>

  <p class="calibre3">«Gözlerini kapat,» dedi Dr. Weizak.</p>

  <p class="calibre3">Kısa boylu, yuvarlak, uzun saçları ve favorileri olan bir adamdı.</p>

  <p class="calibre3">Johnny gözlerini kapadı. Başı elektrik ileten uçlarla doluydu. Bu uçlardan uzanan kablolar duvara dayalı aygıta bağlanıyordu. Aygıtın başında Dr. Brown ve bir hemşire durmuştu. Keşke bu hemşire Marie Michaud olaydı, diye geçirdi içinden. Biraz korkuyordu.</p>

  <p class="calibre3">Dr. Weizak gözkapaklarına dokununca Johnny irkildi.</p>

  <p class="calibre3">«Aa... kıpırdama, Johnny. Son iki taneyi yerleştiriyorum. Tamaam... o da oldu?»</p>

  <p class="calibre3">«Tamam mı, doktor?» diye sordu hemşire.</p>

  <p class="calibre3">Doktor mırıltıyla karşılık verdi.</p>

  <p class="calibre3">«Nasıl, Johnny, rahat mısın?»</p>

  <p class="calibre3">«Gözkapaklarımın üstünde bozuk para var sanki.»</p>

  <p class="calibre3">«Öyle mi? Hemen alışırsın. Şimdi sana ne yapacağımızı açıklayayım. Senden birkaç şeyi gözünün önüne getirmeni isteyeceğim. Her biri için de on saniye süren var. Topu topu yirmi tane şey sayacağım. Anlaşıldı mı?»</p>

  <p class="calibre3">«Evet.»</p>

  <p class="calibre3">«Tamam. Başlayabiliriz. Dr. Brown, hazır mısınız?»</p>

  <p class="calibre3">«Hazırız.»</p>

  <p class="calibre3">«Çok iyi. Johnny, şimdi senden bir masa düşünmeni istiyorum. Masanın üzerinde bir portakal var.»</p>

  <p class="calibre3">Johnny düşündü. Gözünün önüne bacakları katlanabilen küçük bir oyun masası geldi. Masanın ortasında da iri bir portakal vardı.</p>

  <p class="calibre3">«Güzel,» dedi Dr. Weizak.</p>

  <p class="calibre3">«Gördüğüm portakalı bu aygıt da görüntülüyor mu?»</p>

  <p class="calibre3">«E-ee, evet, ya, simgesel olarak görebiliyor. Makine beyin dalgalarını çiziyor. Biz de arada tıkanıklık var mı diye bakıyoruz, Johnny. Kafatası içinde kanama sonucu basınç var mı diye. Şimdi senden istediğim, başka soru sormaman.»</p>

  <p class="calibre3">«Peki.»</p>

  <p class="calibre3">«Şimdi bir televizyon görmeni istiyorum. Açık ama görüntüsü yok.»</p>

  <p class="calibre3">Johnny kendi dairesindeki televizyonu gördü, bir zamanlar kendinin olan. Ekran karlıydı, görüntü yoktu. Antenleri bile gözünün önüne geldi.</p>

  <p class="calibre3">«Güzel.»</p>

  <p class="calibre3">Görüntüleme işi bir süre devam etti. On birinci sırada Weizak, «Şimdi yeşil çimenli bir bahçenin sol yanında duran bir piknik masası görmeni istiyorum,» dedi.</p>

  <p class="calibre3">Johnny düşündü ve gözünün önüne bir bahçe koltuğu geldi. Biraz kaşları çatıldı.</p>

  <p class="calibre3">Weizak, «Bir şey mi oldu?» diye sordu.</p>

  <p class="calibre3">Johnny, «Yoo, yoo, bir şey yok,» dedi. Biraz daha zorladı kendini. Piknik, piknik. Kömür mangalları, eeee, yanında ne olur onun. Yahu bunda ne var bu denli uğraşacak, bu güne dek en azından bin tane piknik masası görmüşsündür. Plastik çatallar, kaşıklar, kâğıt tabaklar, babasının aşçı külahı, önünde önlüğü. Önlüğünde AŞÇIYA İÇKİ VERİN yazılı. Babası birazdan hamburgerleri kızartınca sofraya...</p>

  <p class="calibre3">Hah, şimdi geldi işte!</p>

  <p class="calibre3">Johnny gülümser gibi oldu ama ağzı hemen toplandı yine. Gözünün önüne bir hamak gelmişti. «Tüh be!»</p>

  <p class="calibre3">«Piknik masası göremiyor musun?»</p>

  <p class="calibre3">«Çok tuhaf bir şey. Nedense bir türlü... gözümün önüne getiremiyorum. Ne olduğunu biliyorum ama kafamın içinde göremiyorum. Bunda bir tuhaflık yok mu?»</p>

  <p class="calibre3">«Aldırma. Şimdi bunu dene: Bir kamyonetin motor kapağı üstünde duran dünya küresi.»</p>

  <p class="calibre3">Bu kolaydı.</p>

  <p class="calibre3">On dokuzuncu olarak, bir sokak ilanı önünde duran bir kayık görmesi istendiğinde (nereden de akıllarına geliyor böyle şeyler, diye düşündü Johnny) yine zorlandı. Önce bir mezar taşı önünde deniz topu gördü. Biraz daha zorlayınca bir turnike geçişi gözünün önüne geldi. Ancak istenen şeyi bir türlü göremedi. Dr. Weizak onu yatıştırdıktan sonra başındaki ve gözkapaklarındaki kabloları çıkardı.</p>

  <p class="calibre3">Johnny, «Neden o iki şeyi göremedim?» diye sordu. Gözleri Weizak’la Brown arasında gidip geliyordu. «Neden böyle oluyor?»</p>

  <p class="calibre3">Brown, «Kesinlikle söylemesi zor,» dedi. «Küçük bir noktada bellek kaybı olabilir. Belki de kaza sonucu beyninin küçük bir parçası ölmüştür... çok küçük, mikroskobik bir parça. Kesin olarak bilmiyoruz, ama açıkça belli olan bir şey varsa, o da belleğinden birkaç anı yitirmiş olduğun. Biz iki tanesini bulduk. İlerde başkalarının da çıkması beklenebilir.»</p>

  <p class="calibre3">Weizak, «Çocukluğunda bir beyin zedelenmesi geçirdin, değil mi, John?» diye sordu birdenbire.</p>

  <p class="calibre3">Johnny pek anlayamadan baktı ona.</p>

  <p class="calibre3">Weizak, «Eski bir yara izi var,» dedi. «İstatistik araştırmalara dayanan bir kurama göre, Johnny...»</p>

  <p class="calibre3">Brown, «Ama tamamlanmış olmaktan çok uzak bir araştırma bu,» diye kesti.</p>

  <p class="calibre3">«Doğru. Yine de bu kurama göre, uzun süreli komadan çıkabilen insanlar daha önceden bir beyin zedelenmesi geçirmiş oluyorlar... birinci zedelenme sırasında beyin bir çeşit bağışıklık kazanmış gibi. Böylece ikinci bir zedelenmeye karşı dayanıklı oluyor.»</p>

  <p class="calibre3">Brown, «Ama daha kanıtlanmadı,» dedi. Weizak’ın bu konuyu ortaya getirmesini doğru bulmuyor gibiydi.</p>

  <p class="calibre3">Weizak, «Yara izi duruyor işte,» dedi. «Nasıl olduğunu anımsamıyor musun, Johnny? Sanırım o zaman bayılmış olmalısın. Merdivenlerden mi düştün? Yoksa bir bisiklet kazası mı? Yara izine bakılırsa sen küçükken olmuş bu.»</p>

  <p class="calibre3">Johnny belleğini zorladıysa da anımsayamayıp başını salladı. «Anneme ya da babama sordunuz mu?»</p>

  <p class="calibre3">«İkisi de baş zedelenmesine ilişkin bir kaza anımsamıyorlar... senin de aklına gelmiyor mu?»</p>

  <p class="calibre3">Bir an için bir şey gelir gibi oldu: Duman, kara, isli ve lastik gibi kokan bir duman. Soğuk. Ama hemen yok oldu. Johnny olumsuz anlamda başını salladı yine.</p>

  <p class="calibre3">Weizak iç çekip omuz silkti. «Yorulmuş olmalısın.»</p>

  <p class="calibre3">«Evet. Biraz.»</p>

  <p class="calibre3">Brown muayene yatağının ucuna oturdu. «Saat on biri çeyrek geçiyor. Bu sabah epey çalıştın. Eğer istersen Dr. Weizak’la ben soracağın birkaç şeyi yanıtlayabiliriz. Sonra da odana çıkıp bir uyku çekersin. Tamam mı?»</p>

  <p class="calibre3">Johnny, «Tamam,» dedi. «Şu beynimden aldığınız resimler...»</p>

  <p class="calibre3">«Yalnızca bir dizi beyin filmi oluyor bu, Johnny,» dedi Weizak.</p>

  <p class="calibre3">«Ne sonuca vardınız? Ne kadar ömrüm kalmış?»</p>

  <p class="calibre3">Brown, «Ne demek oluyor, ne kadar ömrüm kalmış?» diye çıkıştı. «Eski filmlerden parçalar okuyorsun galiba.»</p>

  <p class="calibre3">Johnny, «Uzun süreli komadan çıkanların fazla yaşamadıklarını duymuştum,» dedi. «Elektrik anpulü gibi... tümüyle yanıp bitmeden az önce her zamankinden çok aydınlık verirmiş.»</p>

  <p class="calibre3">Weizak yüksek sesle güldü. Neredeyse ağzındaki çikleti yutacaktı. «Melodram diye buna derim işte.» Elini Johnny’nin göğsüne dayadı. «Şimdi sen Jim’le beni bu alanda yeni yetmeler sanıyorsun, değil mi? Değiliz. İkimiz de sinir uzmanıyız. Siz Amerikalıların yüksek ücretli değerler dediğiniz cinsten. Sana söyleyim, evet, bugüne dek ölenler oldu. Ama senin durumun böyle değil. Bunu kesinlikle söyleyebiliriz, değil mi, Jim?»</p>

  <p class="calibre3">Brown, «Evet,» dedi. «Sende öyle göze çarpan büyük bir hasar bulamadık, Johnny. Teksaslı bir adam dokuz yıl komada kalmıştı. Şimdi bir bankada çalışıyor, tam altı yıldır. Arizona’da bir kadın vardı, doğum sırasında yanlış anestezi yapıldığı için tam on iki yıl komada yattı. Şimdi tekerlekli iskemlede ama sağ ve bilinci yerinde. Komadan çıktığı zaman, doğurduğu çocuk yedinci sınıfa gidiyordu ve onur listesindeydi.»</p>

  <p class="calibre3">«Ben de tekerlekli iskemlede mi yaşayacağım?» diye sordu Johnny. «Bacaklarımı uzatamıyorum. Kollarım biraz daha iyi ama bacaklarım...» Sonunu getiremedi.</p>

  <p class="calibre3">Weizak, «Eklem bağları kısalır,» dedi. «Bu yüzden uzun süreli koma hastaları ana rahmindeki duruşlarını alırlar. Ama artık bu bedensel bozulma hakkında çok şey biliyoruz eskiye oranla. Az çok durdurabiliyorum. Sen uyurken bile hastane terapisti sana egzersiz yaptırıyordu. Sonra her hastanın komaya tepkisi farklı olur. Senin gövdendeki bozulma oldukça yavaş gelişti, Johnny. Dediğin gibi, kolların yeterli tepki gösterebiliyor. Ama sende de <span class="bold">bozulma</span> oldu. Tedavisi de uzun ve... sana yalan mı söyleyim? Söyleyemem. Uzun ve acılı olacak. Gözünden yaşlar akabilir. Terapistinden nefret edecek duruma gelebilirsin. Büyük bir aşkla yatağını arayacağın günler olacak. Ve ameliyat -eğer çok talihliysen yalnız bir tane, ama dört tane de olabilir- gerekecek, eklem bağlarını uzatmak için. Bu ameliyatlarda yeni sayılırız. Yüzde yüz başarılı olmayabiliriz, kısmen başarılı olabiliriz, belki de hiç başarılı olmayabiliriz. Ama yine de, Tanrının izniyle, yürüyebileceğini sanıyorum. Kayak yapman, engel atlaman sözkonusu değil ama koşabileceksin ve kesinlikle yüzebileceksin.»</p>

  <p class="calibre3">Johnny, «Sağol,» dedi. Bu yabancı aksanlı, uzun saçlı adama içinde bir sıcaklık duymuştu. Karşılık olarak Weizak’a bir şeyler verebilmek istedi... ve bu duygunun itmesiyle ona dokunmak gereğini hissetti.</p>

  <p class="calibre3">Birden uzanıp Weizak’ın elini avuçları arasına aldı. Doktorun eli iri ve sıcaktı.</p>

  <p class="calibre3">«Evet?» dedi Weizak sevecen bir sesle. «Bir şey mi var?»</p>

  <p class="calibre3">Ve birden her şey değişti. Nasıl olduğunu açıklamak olanaksızdı. Ama nasıl olduysa Weizak birden Johnny için çok belirgin olmuştu. Sanki üstüne spot ışık vurulmuş gibi. Yüzünün her çizgisinde ayrı bir öykü anlatılıyormuş gibi.</p>

  <p class="calibre3">«Cüzdanını görmek istiyorum,» dedi Johnny.</p>

  <p class="calibre3">«Cüzdanımı...» Weizak ve Brown şaşkınlıkla bakıştılar.</p>

  <p class="calibre3">«Cüzdanında annenin bir resmi var, onu görmem gerek,» dedi Johnny. <span class="bold">«lütfen.»</span></p>

  <p class="calibre3">«Nasıl bildin bunu?»</p>

  <p class="calibre3">«Lütfen!»</p>

  <p class="calibre3">Weizak bir süre Johnny’nin yüzüne baktıktan sonra arka cebinden eski bir biçimsiz bir cüzdan çıkardı. «Cüzdanımda annemin resmi olduğunu nereden bildin? Annem öldü, Naziler Varşova’yı işgal ederken ölmüştü.»</p>

  <p class="calibre3">Johnny cüzdanı Weizak’ın elinden kaptı. Her iki doktor da şaşkınlık içindeydi. Johnny cüzdanı açtı, ön cepleri boşverip hemen arka bölüme geçti ve oradaki kartvizitleri, boş çek sayfasını ve ıvır zıvırı ayıkladıktan sonra üstü plastikle kaplanmış bir kadın resmini buldu. Gülümseyen diri bir yüz. Kucağında küçük bir oğlan çocuğu. Kadının yanında Polonya ordusunun üniformasını giymiş bir adaim duruyordu.</p>

  <p class="calibre3">Johnny resmi avuçları arasına alıp gözlerini kapadı ve bir an için yalnızca karanlık vardı, ama sonra karanlığın içinden fırlarcasına çıkan bir at arabası gördü... yok... at arabası değil, bir cenaze arabası. Atla çekilen bir cenaze arabası. Lambalar siyah kumaşlarla örtülmüştü. Tabii, cenaze arabasıydı, çünkü: <span class="bold">(yüzlerle, binlerle ölüyorlar panzerlerin karşısında, Alman savaş gücünün karşısında XIX. yüzyıl süvarileri dayanamaz. Makineli tüfekler, tanklar. Patlamalar, çığlıklar, adamlar ölüyor, yerde bir at kıvranıyor, bağırsakları dışarı sarkmış, gözleri deli gibi dönüyor, ters çevrilmiş bir top duruyor, arkadan adamlar geliyor, aralarında Weizak da var, kılıcını havaya kaldırmış, atının üstünde dimdik duruyor, 1939 yazının sonları. Adamları arkasında çamur içinde düşe kalka geliyorlar. Nazi tankı makineli tüfeğiyle onları tarıyor ve Weizak’ın belden aşağısı kopuyor, kılıcı bir yanda. Yolun sonu Varşova. Nazilerin önünde tek engel kalmadı.)</span></p>

  <p class="calibre3">Brown, «Bu işe bir son vermemiz gerek,» dedi endişeli bir sesle. «Böyle heyecanlanmaman gerek, Johnny.»</p>

  <p class="calibre3">Sesler uzaktan geliyordu, sanki bir zaman tünelinden.</p>

  <p class="calibre3">Weizak, «Bir çeşit transa girdi,» dedi.</p>

  <p class="calibre3">Çok sıcak burası. Terliyordu. Terliyordu çünkü: <span class="bold">(kent yanıyor, binlerce insan kaçışıyor, şose yolun üstünde Alman askerleriyle dolu bir kamyon hızla gidiyor. Resimdeki kadın şimdi gülmüyor, kaçıyor, kaçmaması için neden yok. Çocuk güvenli bir yere gönderildi. Şimdi de kamyon kaldırımın üstüne çıkıp ona çarpıyor çamurluğuyla, kalçası parçalanıp yanındaki saatçi dükkânının vitrininden içeri düşüyor, bir sürü zil ve çan sesi, saatler çalıyor, çalıyor çünkü...)</span></p>

  <p class="calibre3">«Saat tam altı,» dedi Johnny boğuk bir sesle. Gözleri irileşmişti. «2 Eylül 1939 ve tüm guguklu saatler ötüyor.»</p>

  <p class="calibre3">Weizak, «Tanrım, nedir bu karşımızdaki?» diye fısıldadı. Hemşire duvara dayalı kayıt aygıtına sırtını vermiş, korku içindeydi. Artık herkes korkuyor çünkü: <span class="bold">(havada ölüm var. Böyle bir yerin havasında hep vardır, böyle bir hastane... eter kokusu. Bu ölüm yerinde herkes inliyor. Polonya öldü. Polonya yıldırım savaşı karşısında çöktü. Paramparça olan kalça, yan yatakta yatan adam su diye inliyor, inliyor, inliyor. Kadının aklına geliyor. «ÇOCUK KURTULDU» Hangi çocuk? Bilmiyor. Hangi çocuk? Kadının adı ne? Anımsamıyor. Yalnız bu işte.)</span></p>

  <p class="calibre3">«Çocuk kurtuldu,» dedi Johnny aynı boğuk sesle. «Tamam.»</p>

  <p class="calibre3">Brown, «Buna bir son vermeniz gerek,» diye yineledi.</p>

  <p class="calibre3">Weizak, «Nasıl yapmamızı önerirsin?» diye sordu. «Çok ileri gitti bile...»</p>

  <p class="calibre3">Sesler giderek azalıyor. Sesler bulutların altında. Her şey bulutların altında. Avrupa savaş bulutlarının altında. Her şey bulutların altında ama doruklar değil, çünkü: <span class="bold">(dağ dorukları</span></p>

  <p class="calibre3">İsviçre’nin. Kadın şimdi İsviçre’de ve adı BORENTZ. Adı JOHANNA BORENTZ. Kocası da ya mühendis ya da mimar, köprüleri, hangisi yaparsa işte. İsviçre’de çalışıyor, keçi sütü, peyniri... bir de bebek var. Oooof, doğum. Çok zor oluyor doğum, morfin gerekiyor. Morfin gerekiyor, çünkü JOHANNA BORENTZ’in kalçası parçalanmış. Sonra iyileşmiş ama bu doğum sırasında yine azıyor. Bebek çıkıyor... bir bebek... İki... sonra üç ve dört, tümü birarada gelmiyor, yok... geçen yılların meyvaları...)</p>

  <p class="calibre3">«Bebekler,» dedi Johnny, şimdi bir kadın sesiyle konuşuyordu. Kesinlikle kendi sesi değildi. Tam bir kadın sesiyle sözleri anlaşılmayan bir şarkı mırıldanmaya başladı.</p>

  <p class="calibre3">Brown, «Tanrım, neler oluyor...» diye başladı.</p>

  <p class="calibre3">Weizak, «Polonya dili, Lehçe söylüyor,» diye bir çığlık attı. Gözleri yerinden fırlamış, yüzünün rengi atmıştı. «Söylediği şey Lehçe bir ninnidir, Tanrım, şu işe bakın, ne biçim adam bu?»</p>

  <p class="calibre3">Weizak öne eğilip sanki geçmiş yıllara Johnny’le birlikte girmek ister gibi yanaştı: <span class="bold">(Köprü, Türkiye’de ve daha sıcak bir yerde, Uzakdoğu’da bir başka köprü, Laos herhalde ama kesin değil, orada bir adamımızı yitirdik, HANS’ı. Sonra Virginia’da bir köprü. Sonra California’da bir köprü daha, şimdi uyruk değiştirmek için başvuruyoruz, bir postanenin arka odasında zamk kokuları içinde, 1963 yılı Kasımı. Kennedy’ nin öldürüldüğünü duyunca ağlıyoruz. Sonra babasının tabutu başında oğlunun resmini görünce aklına geliyor: «ÇOCUK KURTULDU» ve belleğinde bölük pörçük bir şeyler belirlenir gibi oluyor. Yangın büyük bir yangın ve üzüntü... hangi çocuk? Çocuğu düşlemeye çalışıyor ve başı ağrıyor. Sonra adam ölüyor. HELMUT BORENTZ ölüyor... kadın ve çocuklar California’da yaşıyorlar, bir evde, sokağın adı, sokağın adı, adı, göremiyorum, ölü bölgede olacak. Kayık düşünmek istediğimde de olmuştu. Çocuklar dağılıyor... kadın onların diploma törenlerine gidiyor ama kalçası hep ağrıyor. Çocuklardan biri Vietnam’da ölüyor... diğerleri iyi... içlerinden biri köprü yapıyor. Kadının adı JOHANNA BORENTZ ve bazı geceler karanlığın içinde ÇOCUK KURTULDU diye düşündüğü oluyor.)</span></p>

  <p class="calibre3">Johnny başını kaldırdı ve çevresine bakındı. Kafasını bir tuhaf hissediyordu. Demin Weizak’ı aydınlatan o ışık artık kalmamıştı. Johnny biraz kendine gelmiş gibiydi ama güçsüz kalmıştı ve başı dönüyordu. Elindeki resme biraz daha baktıktan sonra geri verdi.</p>

  <p class="calibre3">Brown, «Johnny?» dedi. «İyi misin?»</p>

  <p class="calibre3">«Yorgunum,» diye mırıldandı.</p>

  <p class="calibre3">«Neler oldu, anlatabilir misin?»</p>

  <p class="calibre3">Johnny, Weizak’a bakarak, «Annen yaşıyor,» dedi.</p>

  <p class="calibre3">«Hayır, Johnny. Öleli yıllar oldu. Savaşta.»</p>

  <p class="calibre3">«Bir Alman asker kamyonu ona çarpıp saat satan bir dükkânın vitrininden içeri savurdu,» dedi Johnny. «Hastanede kendine geldiğinde belleğini yitirmişti. Kimliği ya da ona benzer bir belgesi yoktu. Johanna adını aldı. Johanna... bir şey, soyadı ne bilmiyorum. Savaştan sonra İsviçre’ye gidip orada bir İsviçreli mühendisle evlendi. Adamın işi köprü yapmaktı, adı da Helmut Borentz. Kadının da adı böylece Johanna Borentz oldu.»</p>

  <p class="calibre3">Hemşirenin gözleri giderek irileşiyordu. Yüzü gerilmiş olan Dr. Brown, ya Johnny’nin tümünü birden işlettiğini sandığı için ya da büyük bir özenle hazırlanan testlerin boşa çıkacağı korkusundan, son derece hoşnutsuz görünüyordu. Oysa Weizak’ın yüzü sakin ve düşünceliydi.</p>

  <p class="calibre3">Johnny, «Annenle Helmut Borentz’in dört çocukları oldu,» diye devam etti aynı sakin ve yorgun sesle. «Mesleği gereği dünyanın çeşitli yerlerine gittiler. Bir süre Türkiye’de kaldı. Sonra Uzakdoğu, Laos ya da Kamboçya. Sonra buraya geldi. Önce Vİrginia, sonra birkaç yer daha dolaştıktan sonra California, Johanna’yla Helmut uyruk değiştirip Amerikan vatandaşı oldular. Çocuklardan biri öldü. Helmut Borentz de öldü. Diğerleri sağ ve iyiler. Ama annen bazı zamanlar seni düşünde görüyor. Bu düşlerde ‘çocuk kurtuldu’ diye sayıklıyor. Ama adını anımsamıyor. Belki de artık çok geç diye düşünüyor.»</p>

  <p class="calibre3">«California mı?» diye sordu Weizak dalgın dalgın.</p>

  <p class="calibre3">Dr. Brown, «Sam,» dedi. «Sen de körükleme bari.»</p>

  <p class="calibre3">«California’nın neresinde, John?»</p>

  <p class="calibre3">«Carmel. Deniz kenarında. Ama hangi sokak olduğunu söyleyemiyorum. Ölü bölgelerden birinde galiba. O piknik modası ve kayık durumunda olduğu gibi. Ama Carmel, California’da olduğunu biliyorum. Adı Johanna Borentz. Öyle yaşlı da sayılmaz.»</p>

  <p class="calibre3">«Tabii, yaşlı olmasa gerek,» dedi Sam Weizak. «Almanlar Polonya’ya girdiklerinde daha yirmi dört yaşındaydı.»</p>

  <p class="calibre3">Brown, «Dr. Weizak, ısrar etmek zorundayım,» dedi sertçe.</p>

  <p class="calibre3">Weizak derin bir uykudan uyanır gibi oldu. Genç meslekdaşına baktığı zaman sanki onu İlk kez görüyormuş gibiydi. «Tabii,» dedi. «Haklısın. Zaten John’un da ‘soru yanıt’ süresi doldu. Yalnız galiba bizim ona söylediğimizden çok o bize anlattı.»</p>

  <p class="calibre3">«Saçma,» dedi Brown ve John, korkudan ödü patlıyor, diye geçirdi içinden.</p>

  <p class="calibre3">Weizak önce Brown’a, sonra da hemşireye bakıp gülümsedi. Kadın Johnny’e sanki çürük bir kafes içindeki kaplanmış gibi korkuyla bakıyordu. «Hemşire, sakın bu olayı kimseye anlatmayın, ne annenize, ne kardeşinize, ne sevgilinize ne de papazınıza. Anlaşıldı mı?»</p>

  <p class="calibre3">«Peki, doktor,» dedi hemşire. Ama konuşacak, dedi Johnny içinden, sonra Weizak’a baktı. O da biliyor.</p>

  <p class="calibre2">***</p>

  <p class="calibre3">O öğleden sonra Johnny uzun süre uyudu. Saat dört sularında yatağından alıp asansöre bindirdiler ve yeni testler için nöroloji bölümüne götürdüler. Johnny ağladı. Yetişkinlerin kontrol edebildikleri çoğu işlevini kontrol edemiyordu. Odasına çıkarırlarken de üstüne işedi ve bebek gibi altını temizlemek zorunda kaldılar. Daha sonraları sık sık içine düşeceği umutsuzluk bunalımının ilk dalgası başlamıştı. Ölmüş olmayı istedi. Bunalımına bir de kendi kendine acıma duygusu eklendi ve başına gelenlerin ne büyük bir haksızlık olduğunu düşündü. Tam bir Rip Van Winkle (Yirmi yıl uyuduktan sonra uyanan bir roman kahramanı Ç.N.) olmuştu. Yürüyemiyordu. Sevdiği kız başka bir adamla evlenmiş, annesi dinle aklını bozmuştu. Önünde yaşamaya değecek bir şey göremiyordu.</p>

  <p class="calibre3">Odasına döndüğünde hemşire bir şey isteyip istemediğini sordu. Eğer Marie’nin nöbeti olsaydı, Johnny bir bardak buzlu su isteyecekti. Ama Marie saat üçte gitmişti.</p>

  <p class="calibre3">«Hayır,» dedi ve yüzünü duvara döndü. Kısa bir süre sonra uyumuştu.</p>

  <div class="mbppagebreak" id="calibre_pb_9"></div>
</body>
</html>
