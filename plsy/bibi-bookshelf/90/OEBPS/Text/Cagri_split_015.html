<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cagri</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" id="filepos399904" style="margin:0pt; border:0pt; height:1em">&nbsp;</p>

  <h2 class="calibre2"><span class="calibre5"><span class="bold">13</span></span></h2>

  <p class="calibre3">Greg Stillson, «Anlamıyorsun,» dedi sabırlı bir sesle. Ridgeway polis karakolunun arka odasında, karşısında oturan genç bir çocuğa söylüyordu. Çocuk katlanan iskemleye kurulmuş belden, üstü çıplak, elindeki pepsi şişesiyle oyalanıyordu. Greg Stillson’a sırıtarak bakarken anlamadığı bir şey vardı: Greg Stillson bir dediğini en çok iki kez yinelerdi, fazla değil. Çocuğun anladığı bir şey daha vardı, o da, odada yalnız bir tane ukala serseri olduğuydu. Ama bunun kim olduğunu anlamıyordu.</p>

  <p class="calibre3">Bunu anlaması gerekliydi doğrusu.</p>

  <p class="calibre3">Gerekirse zor kullanarak.</p>

  <p class="calibre3">Dışarda sıcak bir ağustos sabahı vardı. Ağaçlar öten kuşlarla doluydu. Greg yazgısına giderek daha yakınlaştığını hissediyordu. O nedenle eline geçirdiğince ukala serseriyle işi sıkı tutmak zorundaydı. Bu çocuk o motosikletli itlerden biri değildi; üniversite öğrencisiydi, saçları biraz uzuncaydı ama temizdi. Üstelik George Harvey’in yeğeniydi. George aslında böyle serserileri kollamazdı ama bu çocuk onun akrabasıydı. George da kent meclisinde önemli adamdı. Komiser Wiggins’in, kızkardeşinin oğlunu tutukladığı haberini alınca hemen Greg’i bulmuş, <span class="bold">Şu oğlanı bir yola getiriver,</span> demişti Greg’e. Ama gözleriyle, <span class="bold">Sakın canını yakma, akrabadır,</span> diyordu.</p>

  <p class="calibre3">Çocuk Greg’e miskin bir nefretle bakıyordu. «Anlıyorum,» dedi. «Polis şefiniz gömleğimi aldı, ben de geri istiyorum. Şimdi <span class="bold">senin</span> anlaman gereken bir şey var. Eğer gömleğimi geri almazsam, Amerikan Yurttaş Özgürlükleri Birliğini üzerinize salarım.»</p>

  <p class="calibre3">Greg ayağa kalktı, çelik grisi dosya dolabına gidip cebinden anahtarlığını çıkardı, anahtarı bulup dolabı açtı. Dosyaların üzerinden kırmızı bir tişört çıkardı. Üzerindeki yazı görünsün diye tişörtün kollarını açtı: GEL VURUŞALIM YAVRUM!</p>

  <p class="calibre3">Greg, «Bunu giyiyormuşsun,» dedi aynı yumuşak sesle. «Sokağın ortasında.»</p>

  <p class="calibre3">Çocuk iskemlesinin arka ayaklarında sallanarak pepsisinden bir yudum daha aldı. Dudaklarındaki alaycı gülümseme hâlâ değişmemişti. «Evet, doğru,» dedi. «Şimdi de geri istiyorum. Benim malimdir.»</p>

  <p class="calibre3">Greg’in başı ağrımaya başlamıştı. Bu çok bilmiş it, ne kadar kolay olacağının farkında değildi. Oda ses geçirmezdi. Bu ses geçirmeyen duvarlar o güne dek çok çığlığı boğmuştu. Yok, herif anlamıyordu işte.</p>

  <p class="calibre3">Ama kendini kolla. Sınırı aşma. Pişmiş aşa su katma.</p>

  <p class="calibre3">Eğer aklı başında davranırsa, uygulama da kolay olurdu. Ama bazen öfkesini bastıramıyordu işte.</p>

  <p class="calibre3">Greg elini cebine sokup çakmağını çıkardı.</p>

  <p class="calibre3">«Şimdi git o gestapo şefine ve faşist amcama Anayasanın Birinci Maddesi...» Çocuk sonunu getiremedi, gözleri büyüdü. «Hey, ne yapıyorsun... Hey! <span class="bold">Hey!»</span></p>

  <p class="calibre3">Sakin görünmeye çalışan Greg hiç aldırmadan çakmağını yaktı, iri bir alev çıkarak çocuğun gömleğini tutuşturdu. Bayağı da iyi yanıyordu doğrusu.</p>

  <p class="calibre3">Çocuğun oturduğu iskemlenin ön bacakları hızla yere çarptı ve oğlan ansızın Greg’e doğru atıldı. Elinde hâlâ pepsi şişesi, yüzünde şaşkınlık ve o güne dek her şeyi kolay elde etmiş şımarık veletlere özgü bir öfke vardı.</p>

  <p class="calibre3">Çocuğun kendisine söyledikleri aklına geldikçe Greg’in baş ağrısı artıyordu. Aman ha, dikkat etmesi gerekliydi.</p>

  <p class="calibre3">Çocuk, «Ver onu bana!» diye bağırdı. Greg yanan tişörtü iki parmağının ucunda tutuyordu. «Ver onu bana, hıyar herif. Benim o!»</p>

  <p class="calibre3">Greg elini çocuğun göğsüne yerleştirip var gücüyle itti; epey sert olmuştu. Oğlan odanın öbür ucuna neredeyse uçar gibi gitti. Yüzündeki öfke uçmuş, yerini şok ve -en sonunda Greg’in istediği gibi- büyük bir korku almıştı.</p>

  <p class="calibre3">Greg yanan gömleği yere bırakıp çocuğun pepsi şişesini aldı ve içinde kalanı üzerine boşalttı. Tişört tıslayarak söndü.</p>

  <p class="calibre3">Çocuk yavaş yavaş doğrulup sırtını duvara dayadı. Greg gözlerini onun gözlerine dikti. Yeşil gözleri faltaşı gibi açılmıştı.</p>

  <p class="calibre3">Greg, «Şimdi seninle bir anlaşmaya varacağız,» dedi. «Kimin hıyar olduğu hakkında küçük bir seminer yapacağız. Ne demek istediğimi anlıyor musun? Seninle bazı sonuçlara varacağız. Siz üniversite öğrencilerinin yaptığı gibi.»</p>

  <p class="calibre3">Çocuk kesik kesik soluk alıyordu. Dudaklarını ıslattı, bir an için konuşacak gibi oldu, sonra çığlığı bastı. İmdat!»</p>

  <p class="calibre3">«Evet, imdat istemekte haklısın,» dedi Greg. «Ben de zaten sana yardım edecektim.»</p>

  <p class="calibre3">«Sen kaçıksın,» dedi George Harvey’in yeğeni ve bir kez daha çığlığı bastı. «İMDAT!»</p>

  <p class="calibre3">«Olabilirim,» dedi Greg. «Tabii. Ama bizim burada öğrenmek istediğimiz şey, ukala hıyarın kim olduğu. Bilmem, anladın mı?»</p>

  <p class="calibre3">Elindeki pepsi şişesine bir süre baktıktan sonra büyük bir öfkeyle çelik dolabın köşesine vurarak parçaladı. Çocuk yere düşen cam parçalarını ve Greg’in elinde kalan tırtıllı şişe artığını görünce bir çığlık daha attı. Neredeyse beyazlaşmış olan blucini apış arası yerinde birdenbire koyulaşmıştı. Yüzü kireç gibiydi. Greg yaz kış ayağından çıkarmadığı postallarıyla cam parçacıklarını eze eze ona doğru gelirken çocuk duvara yapıştı.</p>

  <p class="calibre3">Greg, «Ben sokağa çıktığım zaman beyaz bir gömlek giyerim,» dedi. Beyaz dişlerini göstererek sırıtıyordu. «Bazen boyunbağı bile takarım. Sen sokağa çıktığında, üzerinde edepsiz şeyler yazan bu pisliği giyiyorsun. Söyle bakalım, hıyar kimmiş, ha?»</p>

  <p class="calibre3">George Harvey’in yeğeni kişner gibi bir şey çıkardı. Yuvalarından uğramış gözleri bir an bile Greg’in elindeki tırtıllı şişe artığından ayrılmıyordu.</p>

  <p class="calibre3">Greg, «Ben burada dimdik ayakta duruyorum ve altım kuru,» dedi biraz daha sokularak, «Şeninse iki bacağının arasından ayakkabılarının içine çiş akıyor. Kimmiş bakalım, hıyar?»</p>

  <p class="calibre3">Greg elindeki şişe artığının tırtıllarını hafifçe George Harvey’in yeğeninin göğsüne sürtmeye başladı. Çocuk açıkça ağlıyordu artık. Greg, işte ülkenin altını üstüne getiren sıpalar bunun gibileri, diye düşündü. Bunun gibi ödlek muhallebi çocukları.</p>

  <p class="calibre3">Aman sakın canını yakıp pişmiş aşa su katma.</p>

  <p class="calibre3">Greg, «Ben insan gibi konuşuyorum,» dedi. «Sense bok çukuruna düşmüş bir domuz gibi sesler çıkarıyorsun, evlat. Kimmiş hıyar?»</p>

  <p class="calibre3">Greg şişe parçasıyla bir kez daha dürttü. Keskin uçlarından biri çocuğun sağ meme altını çizmiş, ince bir çizgi halinde kan çıkarmıştı. Çocuk boğuk boğuk uludu.</p>

  <p class="calibre3">Greg, «Sana soruyorum,» dedi. «Yanıt versen iyi olur, tıpkı okulda profesörüne yanıt verir gibi. Kimmiş bakalım hıyar?»</p>

  <p class="calibre3">Çocuk bir şeyler gevelediyse de anlaşılır bir söz çıkmadı ağzından.</p>

  <p class="calibre3">Greg, «Sınavı geçmek istiyorsan yanıtlaman gerek,» dedi. «Bağırsaklarını yere dökerim şimdi senin!» Bunu derken Greg şaka etmiyordu. Çocuğun göğsünde giderek kalınlaşan kan çizgisinden gözlerini kaçırdı. Görürse, çıldıracağını biliyordu, ondan sonra isterse George Harvey’in yeğeni olsun... «Kimmiş hıyar?»</p>

  <p class="calibre3">«Benim,» dedi çocuk ve hıçkıra hıçkıra ağlamaya başladı.</p>

  <p class="calibre3">Greg gülümsedi. Başı zonkluyordu. «Bak işte bu güzel. İyi bir başlangıç, ne dersin? Ama yeterince iyi değil. Senden, ‘Ben bir hıyarım,’ demeni istiyorum.»</p>

  <p class="calibre3">Çocuk, «Ben bir hıyarım,» dedi hıçkırarak. Burnundan sümük çıkmış aşağı doğru akmak üzereydi. Elinin tersiyle sildi.</p>

  <p class="calibre3">«Şimdi senden, ‘Ben ukala bir hıyarım,’ demeni istiyorum.»</p>

  <p class="calibre3">«Ben... ukala bir hıyarım.»</p>

  <p class="calibre3">«Şimdi, bir şey daha söylersen bugünkü dersimizi belki burada bitiririz. Şöyle diyeceksin: ‘O pis gömleğimi yaktığınız için sağolun, Belediye Başkanı Stillson.’»</p>

  <p class="calibre3">Çocuk dünden hazırdı. Kurtuluş yolunu görüyordu. «O pis gömleği yaktığınız için sağolun.»</p>

  <p class="calibre3">Ani bir hareketle Greg şişenin kırık ucunu çocuğun yumuşak karnında soldan sağa sürttü. Derisi belli belirsiz kesilmiş olmasına karşın çocuk canı çıkacakmış gibi bağırdı.</p>

  <p class="calibre3">Greg, «‘Belediye Başkanı Stillson’ demeyi unuttun,» dedi ve o anda baş ağrısı bir kez daha zonkladıktan sonra kesildi. Elindeki şişe artığına bakınca, onu nasıl eline aldığını bile anımsayamadı. Hay Allah kahretsin. Bu şapşal çocuk yüzünden az kalsın her şeyi berbat edecekti.</p>

  <p class="calibre3">«Belediye Başkanı Stillson!» Çocuk deli gibi bağırıyordu. Müthiş bir korku içindeydi. «Belediye Başkanı Stillson! Belediye Başkanı Stillson! Belediye...»</p>

  <p class="calibre3">Greg, «Tamam, yeter artık,» dedi.</p>

  <p class="calibre3">«... Başkanı Stillson! Belediye Başkam Stillson! Bele...»</p>

  <p class="calibre3">Greg çocuğun yüzüne sert bir tokat attı, oğlanın başı duvara çarptı. Sesi kesildi, gözleri irileşti.</p>

  <p class="calibre3">Greg yaklaşıp uzandı ve çocuğun kulaklarını ellerinin içine aldı. Yüzünü kendi yüzüne doğru çekti. Burunları neredeyse birbirine değecekti, gözleri arasında bir santimetre aralık kalmıştı.</p>

  <p class="calibre3">«Bak, senin amcan bu kentte gücü olan bir adam,» dedi yavaşça. «Ben de güçlüyüm... yavaş yavaş oluyorum... ama George Harvey gibi değilim daha. O burada doğmuş, burada yetişmiş filan. Şimdi sen burada olup bitenleri amcana söyleyecek olursan, RidgeWay’den beni kovalamak isteyebilir.»</p>

  <p class="calibre3">Çocuğun dudakları sessizce seğiriyordu. Greg kulaklarından tuttuğu başını ileri geri sallayarak burunlarını tokuşturmaya başladı.</p>

  <p class="calibre3">«Belki de istemez... bu gömlek olayına bayağı bozulmuştu. Ama isteyebilir de. Kan bağları güçlü bağlardır. Şimdi, iyi düşün bakalım, evlat. Eğer burada olup bitenleri amcana söylersen, o da üstüme gelirse, sanırım seni yakalayıp öldürürüm. Buna inanıyor musun?»</p>

  <p class="calibre3">«Evet,» diye tısladı çocuk. Yanakları ıslanmış, parlıyordu.</p>

  <p class="calibre3">«Evet efendim, Belediye Başkanım.»</p>

  <p class="calibre3">«Evet efendim, Belediye Başkanım.»</p>

  <p class="calibre3">Greg kulaklarını bıraktı. «Ya, işte öyle,» dedi. «Seni öldürürüm, ama önce seni tanıyan herkese nasıl altına işediğini, burnundan sümüklerin aka aka nasıl ağladığını anlatırım.»</p>

  <p class="calibre3">Çocuk iğrenç bir şey kokuyormuş gibi Greg başını çevirip yanından uzaklaştı. Raflardan birinden yara bandı alıp ona fırlattı. Çocuk elinden düşürdü, tutamadı diye Greg bir daha saldırır korkusuyla hemen eğilip yerden aldı.</p>

  <p class="calibre3">Greg banyoyu işaret etti. «Git orada temizlen. Sana bir tane Ridgeway DOSTLUK tişörtlerinden vereceğim. Sonra geri gönder ama. Kan lekesi filan da istemiyorum üstünde. Anladın mı?»</p>

  <p class="calibre3">«Evet,» diye fısıldadı çocuk.</p>

  <p class="calibre3">«Evet EFENDİM!» diye bağırdı Stillson. «EFENDİM! EFENDİM! <span class="bold">Aklında tutamıyor musun hiçbir şeyi?»</span></p>

  <p class="calibre3">«Efendim,» diye inledi çocuk, «Evet, EFENDİM!»</p>

  <p class="calibre3">Baş ağrısı yeniden başlamak için uğraşıyordu. Birkaç kez derin soluk aldı ve ağrıyı bastırdı ama midesi çok kötü durumdaydı. «Pekâlâ, ders bitti. Ama sana son bir öğüt vereyim. Artık üniversiteye dönme. Greg Stillson’un şaka ettiğini de sanma. Burada olanlarıysa ikimiz de unutacağız. Buraya bir kez daha düşersen yaşamının en büyük yanlışını yapmış olursun. Belki de sonuncusu olur.»</p>

  <p class="calibre3">Greg son bir kez oğlana nefretle baktıktan sonra odadan çıktı. Bir daha bu çocukla ilgili bir sorun çıkmayacağından neredeyse emindi. Ve haklıydı da. O hafta içinde bir gün George Harvey, Greg’i berberde tıraş olurken yakalayıp yeğenine <span class="bold">biraz mantık aşıladığı</span> için teşekkür etti. «Sen bu çocukları çok iyi yola getiriyorsun, Greg,» dedi. «Ne bileyim... seni bir başka türlü sayıyorlar.»</p>

  <p class="calibre3">Greg bunun teşekküre değmeyeceğini söyledi.</p>

  <p class="calibre2">***</p>

  <p class="calibre3">Greg Stillson, New Hampshire’de üzerinde edepsiz sözler yazılı bir tişörtü yakarken, Walter ve Sarah Hazlett Bangor, Maine’daki evlerinde sabah kahvaltısı ediyorlardı. Walt gazete okuyordu.</p>

  <p class="calibre3">Kahve fincanını masanın üzerine koyarken, «Şu senin eski erkek arkadaşın gazetelere geçmiş, Sarah,» dedi.</p>

  <p class="calibre3">Sarah uyku mahmurluğu içinde, saçı başı darmadağınık, Denny’e mamasını yediriyordu. Bir gece önce bir partiye gitmişlerdi. Partinin onur konuğu, New Hampshire’in oldum olası parlamento temsilcisi olan Harrison Fischer’di. Gelecek yıl seçimlerde kazanmasına da kesin gözüyle bakılıyordu. Walt’la ikisinin bu partiye gitmeleri siyasal nedenlerdendi.</p>

  <p class="calibre3">Partide Walt çok daha fazla içmiş olmasına karşın şimdi dipdiri duruyor, Sarah ise kendini mezardan çıkmış gibi hissediyordu.</p>

  <p class="calibre3">«Böh!» diye bir ses çıkaran Denny ağzındaki meyva püresini tükürdü.</p>

  <p class="calibre3">Sarah, «Hiç hoş değil,» dedi Denny’e. Sonra Walt’a dönüp, «Johnny Smith’den mi söz ediyorsun?»</p>

  <p class="calibre3">«Ta kendisi.»</p>

  <p class="calibre3">Sarah yerinden kalkıp Walt’ın yanına gitti. «Bir şeyi yok ya?»</p>

  <p class="calibre3">«Turp gibi, sanırım bu yazılanların tadını çıkarıyordur.»</p>

  <p class="calibre3">Gazeteye bakmadan önce Sarah, haberin Johnny’i görmek için gittiğinde olanlarla ilgisi bulunabileceğini aklından geçirmişti, ama başlığı görünce şok oldu: UYUYAN KOMA HASTASI BASIN TOPLANTISINDA MEDYUMLUĞUNU GÖSTERDİ. Yazının altında David Bright’ın imzası vardı. Resimdeyse Johnny, adı Roger Dussault olarak verilen ve yerde yatan bir adamın başucunda tüm sıskalığı ve yüzünde kendinden geçmiş bir ifadeyle duruyordu.</p>

  <p class="calibre3">Sarah yanıbaşında duran iskemleye çöküp okumaya başladı. Bu durum Denny’nin hiç hoşuna gitmedi ve sabah yumurtasının verilmesi için mama iskemlesinin tepsisine vurmaya başladı.</p>

  <p class="calibre3">Walt, «Sanırım, fena halde çağrılıyorsun,» dedi.</p>

  <p class="calibre3">«Sen yedirir misin, hayatım? Zaten senin elinden daha iyi yiyor.» <span class="bold">Devamı Sayfa 9, Sü. 3.</span> Sarah dokuzuncu sayfayı açtı.</p>

  <p class="calibre3">Walt, «Tatlı dil insana neler yaptırıyor,» dedi hoş bir sesle. Spor ceketini çıkarıp önlük giydi ve Denny’e yumurtasını yedirmeye başladı.</p>

  <p class="calibre3">Sarah yazıyı bitirdikten sonra başa dönüp bir kez daha okudu. Sonra tekrar tekrar Johnny’nin o garip ifadeli yüzünü gösteren resime baktı. Çevresindeki insanlar korkmuş gibi ona bakıyorlardı. Sarah onu öptüğü zaman yüzünün ne duruma geldiğini anımsadı. O anda kendisi de korkmuştu.</p>

  <p class="calibre3">Ama Sarah, senin korkun pek aynı şey değildi, ha?</p>

  <p class="calibre3">«Haydi koca bebek, bir lokma daha,» diyordu Walt, sanki binlerce kilometre uzaktan. Sarah başını kaldırıp onlara baktı. Birden içini bir korku kaplamıştı yine. Kuburun içine düşen yüzük gözünün önüne geldi. Porselen üzerine düştüğü zaman çıkardığı sesi duyar gibi oldu.</p>

  <p class="calibre3">«... Numara zaten,» dedi Walt önlüğü asarken. Denny’e yumurtasının tümünü yedirmişti. Çocuk şimdi iştahla meyva suyunu içiyordu.</p>

  <p class="calibre3">«Dedim ki, yaklaşık yarım milyon dolarlık hastane borcu olan bir adam için bayağı iyi numara doğrusu.»</p>

  <p class="calibre3">«Sen ne diyorsun, kuzum? <span class="bold">Numara</span> da ne demek oluyor?»</p>

  <p class="calibre3">«Tabii,» dedi Walt, Sarah’nın öfkesi gözünden kaçarak. «Kaza ve koma hakkında bir kitap yazarsa yedi bin, hatta on bin dolar vurabilir. Ama komadan bir de medyum olarak çıkmışsa, sınırı gökyüzü olur.»</p>

  <p class="calibre3">Sarah, «Ne biçim bir suçlama bu!» dedi, sesi öfkesinden incelmişti.</p>

  <p class="calibre3">Walt yüzünde önce şaşkınlık, sonraysa anlayış gösteren bir ifadeyle Sarah’ya baktı. Anlayış gösteren yüz, Sarah’yı hepsinden çok öfkelendirdi.</p>

  <p class="calibre3">Walt, «Bu konuyu açtığım için bağışla,» dedi.</p>

  <p class="calibre3">«Johnny’nin sözü, en azından Papa’mn sözü kadar doğrudur... tamam mı?»</p>

  <p class="calibre3">Walt’ın kükreyen kahkahası üzerine Sarah neredeyse önündeki fincanı kocasına fırlatacak gibi oldu. Ama ellerini masanın altında kenetleyip dişlerini sıktı. Denny de babasına bakıp gülmeye başlamıştı.</p>

  <p class="calibre3">Walt, «Bak, tatlım,» dedi. «Bu oğlana karşı hiçbir düşmanlığım yok, yaptığı işe de karşı değilim. Doğrusunu istersen, saygı bile duyuyorum bu yüzden. Eğer o sırtı yosun tutmuş şişko Fischer on beş yıllık temsilciliği sırasında züğürt bir avukatken milyoner olduysa, bu çocuğun da medyum rolü oynayıp o kadar para toplamaya...»</p>

  <p class="calibre3">«Johnny yalan söylemez.»</p>

  <p class="calibre3">Walt, «Şu haftalık şamatacı dergiler için bir numara,» diye devam etti gülerek. «Ama itiraf edeyim, şu bizim Timmons davası için biraz önsezim olsun isterdim doğrusu »</p>

  <p class="calibre3">Sarah, «Johnny Smith yalan söylemez,» diye yineledi ve kulaklarında Johnny’nin sesi çınlamaya başladı. Parmağından kaymıştı. Bavulun yan ceplerinden birine tıraş takımlarını yerleştiriyordun... eve gidince tavanarasına çık da bak, Sarah. Göreceksin. Ama bunu Walt’a söyleyemezdi. Johnny’i görmeye gittiğini Walt bilmiyordu.</p>

  <p class="calibre3">Bunda kötü bir şey yok ki, diye huzursuzca geçirdi aklından.</p>

  <p class="calibre3">Peki, ama alyansını kubura atmasını nasıl karşılardı Walt? O anda bir korku duyup öyle yaptığını anlamayabilirdi. Aslında yüzüğünü kubura atıp arkasından sifonu çekmek çok kötü anlamlara da çekilebilirdi.</p>

  <p class="calibre3">«Pekâlâ,» diyordu Walt. «Yalan söylemiyor. Ama ben inanmıyorum işte.»</p>

  <p class="calibre3">Sarah, «Şu arkasında duran insanlara bak, Walt. Yüzlerine bak. Onlar inanıyor,» dedi sesini yumuşatarak.</p>

  <p class="calibre3">«Sence bu Dussault denen adam sahtekâr mı? Yazıya göre Johnny’le daha önce hiç karşılaşmamışlar.»</p>

  <p class="calibre3">Walt, «Gözbağcılığın koşulu budur, Sarah,» dedi sabırla. «Eğer bir sihirbaz tavşan yuvasından tavşan çıkarırsa hiçbir işe yaramaz. Şapkasının içinden çıkarmak zorundadır. Ya John Smith bu adam hakkında bir şeyler biliyordu ya da Dussault’un o anlık davranışlarına dayanarak çok yerinde varsayımlar yaptı. Ama yine söylüyorum, bu yüzden ona saygı duyarım. Büyük sükse yaptı. Eğer birkaç kuruş kazanırsa daha da güçlenir.»</p>

  <p class="calibre3">O anda Sarah evlenmiş olduğu bu iyi adamdan nefret etti. Aslında kocasının öyle kötü bir yanı da yoktu, yalnızca herkesin birinci olmak için numara yaptığını sanırdı, o kadar. Bu sabah Harrison Fischer için sırtı yosun tutmuş şişko diyordu; dün geceyse, Fischer bilmem ne kentinde Greg Stillson diye bir belediye başkanının gelecek seçimlerde bağımsız adaylığını koyacak denli çıldırmış olduğunu anlatırken, birlikte gümbür gümbür kahkahalar atıyordu.</p>

  <p class="calibre3">Hayır, Walter Hazlett’in dünyasında kimsenin medyumluk gücü olamaz, kahramanlar ya da düzen değişmeli fikirleri bulunmazdı. İyi adamdı, dengeli adamdı, Sarah’yı ve Denny’yi seviyordu, ama birden Sarah’nın içi, Johnny ve onunla geçiremediği beş yıl için sızlamaya başladı. Ya da onunla geçirebileceği bir ömür için. Daha koyu saçlı bir çocuk için.</p>

  <p class="calibre3">«Artık gitsen iyi olur, sevgilim,» dedi yavaşça. «Yoksa müvekkillerinin başı iyice derde girecek.»</p>

  <p class="calibre3">«Haklısın,» diyen Walt ona gülümsedi. «Barıştık mı&gt;</p>

  <p class="calibre3">«Barıştık.» <span class="bold">Ama yüzüğün nerede olduğunu bilmişti. Tamam mı?</span></p>

  <p class="calibre3">Walt bir öpücük kondurdu, bir eliyle Sarah’nın boynunu tutarak. Her sabah kahvaltıda aynı şeyleri yerdi, hep aynı biçimde onu öperdi; ilerde bir gün Washington’a gideceklerdi ve hiçbiri de medyum filan değildi.</p>

  <p class="calibre3">Beş dakika sonra Walt dışarda otomobili garajdan çıkarıyordu. Her zamanki gibi bir korna selamı verip uzaklaştı.</p>

  <p class="calibre3">Sarah gülümseyerek masayı toplamaya koyuldu. Walter’in sinir yanlarına göz yummalıydı; kendisinin de yok muydu? Noel geldiğinde Johnny’e bir kart göndermekten fazlasını düşünmüyordu zaten. Böylesi daha güvenliydi. Sürdüğü yaşam iyiydi. Dan ve Johnny olaylarını -özellikle kendisinden haksızca koparılan Johnny... ama dünyada hiç mi haksızlık olmuyordu- atlatmış ve durgun sulara gelmişti. Artık burada kalması gerekirdi. Bu pırıl pırıl aydınlık mutfak fena yer değildi. En iyisi kasaba panayırlarını, Şans Tekerlerini ve Johnny Smith’in yüzünü unutmaktı.</p>

  <p class="calibre3">Bulaşık yıkadığı sırada radyo haberleri kulağına geldi. İlk haberi duyunca donmuş gibi oldu. Johnny’nin annesine, oğlunu televizyonda izlerken felç gelmiş, bu sabah bir saat önce ölmüştü.</p>

  <p class="calibre3">Sarah ellerini kurulayıp radyoyu kapattı. Denny’i bulunduğu yerden alıp oyun parkına soktu. Çocuğun yüksek sesli itirazlarına aldırış etmeden telefona gidip Eastern Maine Hastanesini aradı. Aynı yanıtı vermekte gına geldiği belli olan santral memuru John Smith’in bir gece önce, gece yarısı sularında hastaneden ayrıldığını bildirdi.</p>

  <div class="mbppagebreak" id="calibre_pb_15"></div>
</body>
</html>
