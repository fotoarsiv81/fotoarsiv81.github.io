<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cagri</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" id="filepos816192" style="margin:0pt; border:0pt; height:1em">&nbsp;</p>

  <h2 class="calibre2"><span class="calibre5"><span class="bold">27</span></span></h2>

  <p class="calibre3">Johnny üstündeki karları süpürülmüş olan ahşap basamakları çıktı ve çeşitli duyurular, afişler ve Greg Stillson’un beklenen ziyaretiyle ilgili bir bildirinin asılı olduğu fuayeye girdi. Bildiri afişinde Greg başında her zamanki gibi geriye itilmiş duran inşaatçı miğferiyle yayık yayık gülüyordu. Toplantı salonuna giden kapının hemen yanında Johnny’nin hiç ummadığı bir duyuru vardı. EHLİYET SINAVI BUGÜN YAPILACAKTIR, BELGELERİNİZİ HAZIRLAYIN.</p>

  <p class="calibre3">Kapıyı açıp içeri girdi. Büyük bir odun sobasının ısıttığı salonda, üzerinde önü açık bir kayak parkası giymiş bir polis oturuyordu. Masanın üstü kâğıtlarla doluydu. Polis Johnny’i görünce şöyle bir yutkundu. «Buyurun, bir şey mi istediniz?»</p>

  <p class="calibre3">Johnny parmaklarını boynundaki kameraya götürdü. «Çevreye şöyle bir bakınmamda sakınca var mı?» dedi. «Yankee dergisi için bir yazı hazırlıyorum da. Maine, NeW Hampshire ve Vermont belediye binalarını tanıtan bir yazı. Bu arada biraz resim çekmem gerekiyor.»</p>

  <p class="calibre3">Polis, «Tabii, buyurun,» dedi. «Yankee’yi karım da okur ama beni uyutuyor.»</p>

  <p class="calibre3">Johnny güldü. Polis sırada Johnny’nin arkasında duran genç bir adamı karşısına aldı. Adam elindeki sınav kâğıdını polisin önüne bıraktı. Polis kâğıdı alıp, «Şimdi şu göz deliğinden bakıp gördüğünüz trafik işaretlerini tanımlayın,» dedi. Johnny yavaş yavaş yürüyerek ana koridora girdi ve bir resim çekti.</p>

  <p class="calibre3">Arkadan genç adamın sesi geliyordu. «Durma işareti... yol ver... sağa dönüş yok...»</p>

  <p class="calibre3">Johnny burada bir polis bulacağını hiç beklemiyordu. Bu nedenle elindeki kameraya film bile almamıştı. Ama şimdi çıkıp almak için çok geç olmuştu artık. Bugün cumaydı. Yarın Greg Stillson buraya gelip Jackson halkının sorunlarını dinleyecek, onlarla söyleşecekti. Yanında da hatırı sayılır bir heyet. Yardımcıları, danışmanları ve daha yakın bir zamana dek ayağında blucinle motosiklete binen ama bugün spor ceket ve boyunbağı takan gençler. Nedense Greg Stillson’un fedai kullanma alışkanlığı geçmemişti. Bu gençler Trimbull toplantısında bilardo istakaları kullanıyorlardı. Şimdi tabancaya yükselmişler miydi acaba? Stillson kendi tabancasını taşıyor olamaz mıydı? Pekâlâ olabilirdi.</p>

  <p class="calibre3">Onu vurmak için olsa olsa tek bir fırsat geçebilirdi eline. Bu nedenle belediye binasını iyice gözden geçirip bu işi burada yapıp yapamayacağına karar vermeliydi. Yoksa otoparkta, otomobilin içinde pencereyi açıp tüfek kucağında bekleyecekti.</p>

  <p class="calibre3">Johnny kamerasına film almadığı için bir yandan kendine söverken, bir yandan da duvarlara asılı duyuruları inceler gibi yapıyordu. Eğer Jackson bu iş için tehlikeli görünürse, o zaman bir hafta sonra Stillson’un aynı toplantıyı yapmak için Upson ilçesine gitmesini beklerdi. O da olmazsa, daha sonraki hafta Trimbull’a. Ya da ondan sonraki hafta. Ya da hiçbir zaman.</p>

  <p class="calibre3">Bu hafta bitmeliydi bu iş. Yarın.</p>

  <p class="calibre3">Johnny başını kaldırıp yukarısını incelemeye koyuldu. Yukarda balkona benzer bir galeri bel yüksekliğinde bir parmaklıkla çevrilmiş, parmaklığı örten tahta kaplama delikli işlemelerle süslenmişti. Bunun ardına gizlenip deliklerden aşağısını gözetlemek çok kolay olurdu. Sonra da, zamanı gelince ayağa kalkıp...</p>

  <p class="calibre3">«Ne marka o kamera?»</p>

  <p class="calibre3">Johnny sesin geldiği yöne döndü, soran mutlaka polis olmalıydı. Polis filmi olamayan kamerasını görmek isteyecek... sonra kimliğini... sonra da her şey bitmiş olacaktı.</p>

  <p class="calibre3">Ama polis değildi soruyu soran. Ehliyet sınavı yapılan genç adamdı. Yirmi iki yaşlarında, uzun saçlı gözleri pırıl pırıl bir gençti. Üstünde süet bir ceket ve blucin vardı.</p>

  <p class="calibre3">Johnny, «Nikon,» dedi.</p>

  <p class="calibre3">«Çok iyi markadır. Ben de kamera hastasıyım. <span class="bold">Yankee</span> de ne kadar zamandır çalışıyorsunuz?»</p>

  <p class="calibre3">Johnny, «Ben serbest muhabirim,» dedi. «Bazen onlara çalışırım, bazen <span class="bold">Country Journal’a,</span> bazen de <span class="bold">DoWncast’a.»</span></p>

  <p class="calibre3"><span class="bold">«Life</span> ya da <span class="bold">People</span> gibi büyüklere değil, ha?»</p>

  <p class="calibre3">«Şimdilik değil.»</p>

  <p class="calibre3">«F-Stop’u olarak ne kullanıyorsunuz?»</p>

  <p class="calibre3">F-Stop da neyin nesi be adam?</p>

  <p class="calibre3">Johnny omuz silkti. «Çoğu zaman kulaktan ayarlıyorum.»</p>

  <p class="calibre3">Genç, «Gözden demek istiyorsunuz,» dedi gülerek.</p>

  <p class="calibre3">«A-ha, gözden,» Haydi be çocuk, lütfen git başımdan artık.</p>

  <p class="calibre3">«Ben de serbest çalışmayı düşünüyorum,» dedi genç adam sırıtarak. «En büyük dileğim de, şu lwo Jima’ya bayrak çekilmesini gösteren resim gibi bir şey yakalamak.»</p>

  <p class="calibre3">«O resim için poz verildiğini duymuştum.»</p>

  <p class="calibre3">«Olabilir, ama yine de klasik bir resim. Sahi, Yankee’de kiminle ilişki kuruyorsunuz?»</p>

  <p class="calibre3">Johnny artık terlemeye başlamıştı. «Aslına bakarsan onlar beni arıyorlar,» dedi. «Orada bir...»</p>

  <p class="calibre3">«Bay Clawson, gelebilirsiniz artık,» dedi polis öteden. «Şu yanıtlara birlikte bakmak istiyorum.»</p>

  <p class="calibre3">Clawson, «Aman, sahibinin sesi beni çağırıyor,» dedi. «Yine görüşelim.» Hızla yanından uzaklaşırken Johnny derin bir soluk verdi. Bir an önce buradan gitse iyi olacaktı. Bir iki resim daha çeker gibi yaptıktan sonra oradan çıktı.</p>

  <p class="calibre3">Süet ceketli genç Johnny’i çoktan unutmuştu bile. Sınavı başaramamış olmalı ki, polisle ateşli bir tartışmaya girmişti. Johnny binaya giriş boşluğunda durup şöyle bir bakındı. Sağ yanda kapalı bir kapı vardı. Yoklayınca kilitli olmadığını farketti. Dar bir merdiven yukarı uzuyordu. Çalışma odaları yukarda olmalıydı. Tabii balkona da buradan çıkılıyordu.</p>

  <p class="calibre2">***</p>

  <p class="calibre3">Jackson’da sevimli, küçük bir otelde kalmaktaydı. Otelin dekorasyonu epey pahalıya çıkmış olmalıydı. Jackson Kayak Tesisleri açılırken oteli yaptıranlar parayı nasıl olsa çıkaracaklarını düşünmüşlerdi. Ama umdukları gibi olmamış, kayak tesisleri iflas edince Jackson’a gelen turist sayısı da çok düşük olmuştu. Bu sevimli otel ancak ayakta duruyor gibiydi. Johnny sabahın dördünde sessiz adımlarla otelden çıkarken danışmadaki gece görevlisi uyukluyordu.</p>

  <p class="calibre3">Gece çok az uyuyabilmiş ve bir düş görmüştü. Düşünde yine 1970 yılındaydı, Sarah’yla birlikte Şans Tekerinin başında aynı çılgınca gücü duydu. Burnundaysa yanan lastik kokusu.</p>

  <p class="calibre3">«Haydi arkadaş,» dedi arkasından bir ses. «Bu adamın kaybettiğini görmek büyük zevk oluyor.» Dönüp baktı, sesin sahibi Frank Dodd’du, üzerinde siyah muşambası, boğazı bir kulağından diğerine kadar kesilmiş, ağzında kanlı bir gülümseme, gözleri pırıl pırıl parlıyordu. Korku içinde yeniden tekerin olduğu tezgâha döndü, ama bu kez de ruletçi Greg Stillson olmuştu. Başındaki sarı miğfer geriye itilmiş, kurnaz kurnaz gülüyordu. «Hey-hey-hey,» diye şakıdı Stillson, korkunç bir sesle. «İstediğin yere koy paranı, dostum. Ne diyorsun? Tamam mı, devam mı?»</p>

  <p class="calibre3">Evet, devam etmek istiyordu ama Stillson tekeri döndürmeye başladığı anda tüm çemberlerin yeşile döndüğünü ve bütün sayıların çift sıfır olduğunu gördü. Yalnız kasa kazanırdı bu durumda.</p>

  <p class="calibre3">Johnny uykusundan sıçrayarak uyanmış, ondan sonraki zamanınıysa pencereden dışardaki karanlığa bakarak geçirmişti. Jackson’a geldiğinden beri süren baş ağrısı geçmiş, onu yorgun ama rahatlamış olarak bırakmıştı. Elleri kucağında oturdu. Greg Stillson’u aklından çıkardı; geçmişi düşünmeye başladı. Küçükken annesinin yaralı dizine yara bandı koyuşunu anımsadı; bir gün küçük bir köpek anneannesinin o gülünç yazlık giysisini ısırmış ve bir parçasını koparmıştı. Johnny de katıla katıla güldüğü için annesinden bir tokat yemişti. Babasını düşündü, oltaya yem takmayı öğretirken, «Solucanların canı yanmıyor, Johnny... bildiğim kadarıyla hiçbir şey duymuyorlar.» diyordu. Yedi yaşındayken babasının Noel armağanı olarak ona bir çakı verişini düşündü. Büyük bir ciddiyetle, «Sana güvenim var, Johnny,» demişti. Geçmiş birbiri ardına gözlerinin önüne gelmişti.</p>

  <p class="calibre3">Şimdi donmuş karların üstünde ayakkabılarından çıkan gıcırtılı sesleri dinleyerek yürüyordu. Soğuk gece yıldızlarla kaplıydı. Annesi yıldızlı ğecelerde göğe bakıp, «Tanrının mücevher kutusu,» derdi.</p>

  <p class="calibre3">Anayol boyunca yürüyüp küçük postaneye geldi. Babasına, Sarah’ya, Sam Weizak’a ve Bannerman’a yazmış olduğu mektupları paltosunun cebinden çıkarıp posta kutusunun içine bıraktı. Mektupların kutusunun içine düşerken çıkardığı sesler Johnny’e artık dönüş olmadığını duyurmuştu. Mektuplar gönderildiğine göre, artık iş bitmeliydi.</p>

  <p class="calibre3">Yere bıraktığı çantasını alıp belediye binasına doğru yürüdü. Yan kapı kilitliyşe? Bir kolayını bulurdu elbet.</p>

  <p class="calibre3">Johnny basamakları çıkıp kapıyı yokladı. Tokmak kolayca döndü ve kapı açıldı. Soğuk antreye adımını atar atmaz hemen kapıyı kapadı. Baş ağrısı yine başlıyordu. Çantasını yere bırakıp eldivenli elleriyle şakaklarını ovaladı.</p>

  <p class="calibre3">Birden çığlığa benzer bir ses duyuldu. Palto dolabının kapısı ağır ağır açıldı ve karanlığın içinden bembeyaz bir şey Johnny’ nin üstüne devrildi.</p>

  <p class="calibre3">Johnny korkudan bağırmamak için kendini zor tuttu. Korku filmlerindeki gibi açılan dolabın içinden bir ceset düşüyor sanmıştı. Oysa yalnızca kartondan büyük, beyaz bir duvar ilanıydı düşen. Yeniden yerine koyup merdivenlere giden kapıya yöneldi.</p>

  <p class="calibre3">Kapı kilitliydi.</p>

  <p class="calibre3">Johnny eğilip sokak lambasının penceresinden sızan aydınlığında kiliti gözden geçirdi. Tel palto askısıyla açılabilirdi. Palto dolabından bir askı alıp bir ucunu büktü ve kilitin içine sokup kurcalamaya başladı. Başı fena halde zonkluyordu. Sonunda dil döndü ve kapı açıldı. Johnny içeri girdikten sonra yine aynı yöntemle kapıyı içerden kilitledi. Merdivenlerin tepesinde her yanında kapılar olan küçük bir boşluk vardı. En uçta üzerinde hiçbir yazı olmayan bir kapı buldu ve buradan girip balkona çıktı. Salonun tam arkasına açılıyordu. Kapıyı kapatıp gölgelerle dolu boş salona ürpererek baktı. Sağ yana doğru bir süre yürüdü. Yerden sekiz metre yükseklikteydi. Odun sobasının üstünde bir yerde durdu. Beş buçuk saat sonra Stillson’un dikileceği noktanın tam karşısında yer almış oluyordu.</p>

  <p class="calibre3">Yere bağdaş kurup bir süre dinlendi. Derin soluklar alıp baş ağrısını dindirmeye çalıştı. Soba yanmadığı için içerisi oldukça soğuktu. Biraz kendine geldikten sonra çantasını açtı. İçine bakarken birden görüntüsü ikileşti. Üzerinde oturduğu tahta döşemeden çağrılar alıyordu. Çok eskilere ait. İyice sararmış eski bir fotoğraf gibi. Puro için, konuşan ve gülüşen adamlar burada dikilmişler, toplantının başlamasını bekliyorlardı. Yıl 1920 miydi? Yoksa 1902 mi? İçlerinden biri gümüş bir kürdanla burnunu karıştırıyor, artan viski fiyatlarından söz ediyordu...</p>

  <p class="calibre3">(ve iki yıl önce karısını zehirleyerek öldürmüştü.)</p>

  <p class="calibre3">Johnny ürperdi. Bu sezgi her neyse, önemli değildi artık. Adamın kendisi de öleli yıllar oluyordu nasıl olsa.</p>

  <p class="calibre3">Çantanın içindeki tüfek parıldıyordu. Tüfeği monte etti ve içine beş mermi yerleştirdi. Dizlerinin üstüne koydu. Ve beklemeye başladı.</p>

  <p class="calibre2">***</p>

  <p class="calibre3">Güneş doğuncaya dek Johnny kısa bir süre uyukladı. Çok üşümüştü. Saat yedi olduğunda aşağıdan gürültüyle açılan kapının sesini duydu. Tahta kaplamanın karo deliklerinden bakıp gelenin bekçi olduğunu gördü. Adam bir şarkı mırıldanarak sobayı yakmaya başladı. Johnny ağzından çıkan buhar dumanlarını bekçinin görebileceğini düşündü ve daha seyrek solumaya çalıştı. Böyle yapınca baş ağrısı artmış ve gözleri kararmaya başlamıştı.</p>

  <p class="calibre3">Aşanda bekçi hem şarkı söylüyor, hem de kendi kendine konuşuyordu. Johnny’nin içinden, bulunduğu yerde birden ayağa kalkıp hortlak gibi kollarını yana açarak adamı korkutmak geldi. Bu düşünce üzerine az kalsın kendini tutamayıp yüksek sesle gülecekti.</p>

  <p class="calibre3">Ansızın korkunç bir ıslık sesi salonun içinde patladı ve kulaklarını delecek gibi oldu. Neredeyse ağzını açıp çığlığı basacaktı.</p>

  <p class="calibre3">Ses kesildi.</p>

  <p class="calibre3">Johnny delikten bakıp podyumun gerisinde mikrofonu kurcalayan bekçiyi gördü. Adam mikrofonun başından ayrîlıp amplifikatörü biraz uzağa çekti. Sonra mikrofonun üstüne bir fiske attı. Çıkan ses bütün salonu doldurdu. Derken, mikrofona şarkı söylemeye başladı. Johnny’nin kulakları patlayacak gibi olmuştu.</p>

  <p class="calibre3">Kes şunu, diye bağırmak istedi Johnny. N’olur kes be adam, çıldıracağım yoksa.</p>

  <p class="calibre3">Adam bir süre sonra şarkısını bitirip Johnny’nin görüş alanından çıktı. Kapının kapandığını bildiren sesi duyunca Johnny bekçinin dışarı çıktığını anladı. Saat 7.45’ti. Salon ısınmaya başlamıştı. Baş ağrısı dinmemiş olmasına karşın, nedense ağrıya daha kolay katlanabiliyordu artık. Kendi kendine bunun çok sürmeyeceğini yineleyip durdu.</p>

  <p class="calibre2">***</p>

  <p class="calibre3">Yeniden gürültüyle açılan kapılar Johnny’i daldığı tavşan uykusundan uyandırdı. Hemen tüfeğini kaptı ve gözünü deliğe dikti. Biri bekçi olmak üzere dört kişi görünüyordu. Daha dikkatli bakınca kısaltılmış saçlarına karşın Sonny Elliman’ı tanıdı. Parıldayan yeşil gözleritıiç değişmemişti.</p>

  <p class="calibre3">«Her şey tamam mı?» diye sordu Elliman.</p>

  <p class="calibre3">«İstersen bir de kendin bak,» dedi bekçi.</p>

  <p class="calibre3">«Üst kata baktın mı?»</p>

  <p class="calibre3">«Merdivenlere çıkan kapı kilitli,» dedi bekçi. «Geldiğimde yokladım.»</p>

  <p class="calibre3">«Yine de bir bakmak gerek.»</p>

  <p class="calibre3">«Gel haydi, Sonny,» dedi içlerinden biri. «Yukarıda kimse yoktur. Acele edersek şu köşedeki yere gidip bir kahve içebiliriz.»</p>

  <p class="calibre3">Sonny, «Sen yine de bir koşu yukarı çıkıp bir göz at, Moochie,» dedi. «Kurallardan şaşmayalım.»</p>

  <p class="calibre3">Johnny dudaklarını ıslatıp tüfeğine sımsıkı sarıldı. Sağına soluna bakındı, kaçacak yeri yoktu. Zaten en küçük bir kıpırtısı aşağıdan duyulurdu. Merdivenleri çıkan ayak seslerini duydu. Sonra da açılıp kapanan kapıların sesini. Birazdan Sonny Elliman’ın Moochie dediği genç balkona açılan kapıyı açıp onu görecek, yüzündeki sıkılmış anlam birden şaşkınlığa dönüşecek ve, <span class="bold">«Hey Sonny, burada bir adam var!»</span> diye bağıracaktı.</p>

  <p class="calibre3">İşin tam sonuna gelmişken böyle pisi pisine yakalanacaktı. Johnny’nin alnından düşen bir ter damlası pantolonunda koyu bir leke bıraktı.</p>

  <p class="calibre3">Balkon kapısı açıldı.</p>

  <p class="calibre3">Moochie kapıyı açar açmaz sağa sola bakmadan doğruca önündeki parmaklıktan aşağı uzandı. «Tamam mı, Sonny? Yetindin mi?»</p>

  <p class="calibre3">«Her şey yolunda mı?»</p>

  <p class="calibre3">«İn cin yok buralarda.»</p>

  <p class="calibre3">«Haydi öyleyse, gel de kahve içmeye gidelim,» dedi üçüncü adam. Ve Johnny’nin inanamayan bakışları altında salondan çıkıp gittiler.</p>

  <p class="calibre2">***</p>

  <p class="calibre3">Saat 9:30 sularında Jackson halkı yavaş yavaş toplantı salonuna gelmeye başladı. İlk olarak siyahlar giyinmiş üç yaşlı kadın gelmişti. Sobanın hemen yanına oturup koltukların üstünde bırakılmış broşürleri karıştırdılar. Broşürler Greg Stillson’un resimleriyle doluydu.</p>

  <p class="calibre3">«Bu adama tapıyorum,» dedi içlerinden biri. «Bugüne dek tam üç kez resmimi imzalattım. Bugün yine imzalatacağım.»</p>

  <p class="calibre3">Sobanın tam üstünde yer tutmuş olan Johnny onca üşümenin üzerine şimdi sıcaktan patlıyordu. Bir elinde mendil, yüzündeki teri siliyordu. Kanlanan gözü mendilde kırmızı lekeler bırakmıştı. Görünüşünü de sık sık kırmızı bir bulanıklığa çeviriyordu.</p>

  <p class="calibre3">Aşağıdaki kapı açılıp kapandıkça yeni yeni insanlar içeri girdi. Yirmi üç yaşlarında genç bir kadın dört yaşlarında görünen oğluyla gelmişti. Çocuğun üstünde parlak sarı çizgileri olan mavi bir kar ceketi vardı.</p>

  <p class="calibre3">Saat on olduğunda salon tıklım tıklım dolmuş, en azından bir otuz kişi de ayakta kalmıştı. Johnny’nin aklına Maine’de Bili Cohen ve rakibinin düzenlediği söyleşi toplantıları geldi. Bu toplantılarda bir avuç insan zor bulunurdu. Kapının her açılışında Johnny’nin tüfeği tutan eli geriliyordu. Hâlâ ateş edebileceğinden emin değildi.</p>

  <p class="calibre3">Johnny, Stillson’un yolda kaldığını düşünecekken kapı bir kez daha açıldı ve coşkulu bir ses bağırdı. «Hey! Nasılsınız bakalım, Jackson’lular?»</p>

  <p class="calibre3">Şaşkınlık ve hoşnutluk karışımı bir mırıltı yükseldi. Kalabalıktan biri heyecanla bağırdı. «Greg! Sen nasılsın?»</p>

  <p class="calibre3">«Çok formdayım,» dedi Stillson hemen. «Ya sen nasılsın?»</p>

  <p class="calibre3">Dalga dalga başlayan sevgi gösterisi bir anda kükreme halini aldı.</p>

  <p class="calibre3">Greg sevgi gösterisine hatır sorarak, el sıkarak karşılık verirken podyuma doğru yürümeye başladı.</p>

  <p class="calibre3">Johnny dikiz deliğinden Stillson’u izliyordu. İnşaatçı miğferinin yerini kırmızı ponponlu bir yün kep almıştı, üzerindeyse yakaları kürklü bir post vardı. Flaşlar birbiri ardına patlıyordu.</p>

  <p class="calibre3">Ve Johnny Smith bu işin «ya şimdi ya hiç» olduğunu anladı.</p>

  <p class="calibre3">Trimbull toplantısında Greg Stillson için sezdikleri büyük bir kesinlikle yeniden gözlerinin önünden geçti. İşi geciktirmesi çok kolay olurdu, bu kez Stillson konuşmaya başladı mı. Oturduğu ' yerde ellerini çenesine dayayıp beklemeye başladı mı, bu bekleyiş kalabalığın dağılıp salon temizliğine geçilmesine dek sürebilirdi. Johnny de gelecek hafta, gelecek hafta, diye kendini oyalayıp dururdu.</p>

  <p class="calibre3">Evet, bu iş şimdi olmalıydı. Başında giderek yükselen zonklama sanki yaklaşan yazgısını belirliyordu.</p>

  <p class="calibre3">Stillson podyum basamaklarını çıkmaya başlamıştı. Arkasındaki alan açıktı.</p>

  <p class="calibre3">Johnny ayağa kalktı.</p>

  <p class="calibre3">Her şey sanki ağır çekim bir film gibi oldu.</p>

  <p class="calibre3">Onca zaman oturmak bacaklarını uyuşturmuştu. Zaman donmuş gibi kaldı. Alkışlar arasında tek tük başlar ona çevrildi, yine alkışlar arasında bir çığlık yükseldi, alkışlar kesilmedi, ama çığlık sesi balkonda bir adam olduğunu ve adamın elinde bir tüfek olduğunu haykırıyordu. Herkesin artık alışageldiği bir görünümdü bu. Tam Amerika’ya özgü bir olay. Yüksek bir yerde eli silahlı adam ve aşağıda duran politikacı.</p>

  <p class="calibre3">Greg Stillson, Johnny’e doğru döndü.</p>

  <p class="calibre3">Johnny tüfeği omzuna dayadı. Aşağıdan bir çığlık daha yükseldi. Herkes başını kaldırmış, ona bakıyordu. Yüzleri büyük beyaz sıfırlar gibiydi. Açık duran ağızlarıysa küçük siyah sıfırlar. Üstünde kar ceketi olan küçük oğlan çocuğu eliyle Johnny’i gösterdi. Annesi hemen çocuğunun önüne geçip kendini siper etti. Johnny tam Stillson’a nişan aldığı anda tüfeğin emniyetini açmamış olduğunu anımsadı. Stillson’un fedaileri ellerini ceketlerinin içine daldırmışlardı. Sonny Eliiman pırıl pırıl gözleriyle haykırıyordu. <span class="bold">«Yere yat! Greg! Yere yat!»</span></p>

  <p class="calibre3">Ama Stillson yere yatmadı ve Johnny’e baktı. İkinci kez göz göze geliyorlardı. Stillson, Johnny’nin tüfeği ateş alır almaz kendini yere attı. Çıkan ses salonun içinde gürledi. Mermi podyumun bir köşesini uçurmuştu.</p>

  <p class="calibre3">Johnny hemen bir mermi daha sürüp yeniden ateş etti. Bu kez de atışı podyumun üstündeki halıyı delmişti.</p>

  <p class="calibre3">Kalabalık, paniğe kapılmış sığır sürüsü gibi kaçışıyordu. Kapının ağzında tıkanıklık olmuş, bağıran söven kadın ve erkekler birikmişti.</p>

  <p class="calibre3">Salonun öbür yanından mısır patlamasını andıran sesler geldi ve balkon parmaklığından parçacıklar uçuştu. Bir saniye sonra kulağının dibinden çığlıklar atan bir şey geçti. Sonra sanki görünmeyen bir parmak gömleğinin yakasına bir fiske attı. Tam karşısında üç kişi tabancalarını doğrultmuş, rahatça Johnny’e ateş ediyorlardı.</p>

  <p class="calibre3">Salona ilk önce girmiş olan üç yaşlı kadından biri Moochie’nin koluna asılmış, gözyaşları arasında bir şey soruyordu. Moochie yaşlı kadını koluyla silkeleyip tabancasını yeniden hedefine doğrulttu. Her yer barut kokuyordu. Johnny ayağa kalkalı daha ancak yirmi saniye olmuştu.</p>

  <p class="calibre3">Stillson kürsünün gerisinde yarım eğilmiş, hâlâ Johnny’e bakıyordu. Johnny’nin namlusu onu yakaladı. Bir an için yalnızca tetiği çekmesi kalmıştı. Tam o sırada bir tabanca mermisi boynunda bir delik açtı ve Johnny’i geri fırlattı. Atışı havaya giderek karşıdaki pencerelerden birini parçaladı. Boynundan boşalan kan omzunu ve göğsünü kaplamıştı.</p>

  <p class="calibre3">Arkasındaki duvardan destek alıp kendini parmaklığa doğru itti. Tüfeğe bir mermi daha doldurup omzuna dayadı. Stillson şimdi harekete geçmişti. Podyum merdivenlerinden uçarcasına indi ve yeniden başını kaldırıp Johnny’e baktı.</p>

  <p class="calibre3">Bir mermi daha gelip alnını sıyırarak geçti. Boğazı kesilmiş bir domuz gibi kanıyorum, diye düşündü Johnny, Haydi, aslanım, bitir artık şu işi.</p>

  <p class="calibre3">Çıkış kapısındaki tıkanıklık geçmiş, artık içerdekiler kolayca dışarı boşalıyorlardı. Karşıdan yeni bir yaylım ateşi başladı. Stillson’u haklamaktan başka hiçbir şey umurunda değildi. Yeniden nişan aldı.</p>

  <p class="calibre3">Stillson iri yapısına karşın büyük bir hızla hareket ediyordu. Çocuğunu korumak için kendini siper eden anne hâlâ ortada kalmıştı. Ve o sırada Stillson’un hareketi Johnny’i öylesine şaşırttı ki, neredeyse tüfeği elinden düşürecekti. Stillson annesinin kolları arasından çocuğu söküp almış, siper gibi önünde tutarak arkasına gizlenmişti. Artık Johnny’nin namlusu, Greg Stillson’u değil, çırpınan küçük bir gövdeyi hedef alıyordu.</p>

  <p class="calibre3">Mavi filtre, sarı çizgileri var, kaplan şeritleri gibi.</p>

  <p class="calibre3">Çocuğun mavi kar ceketi, parlak sarı çizgili.</p>

  <p class="calibre3">Johnny’nin ağzı açık kaldı. Karşısında Stillson vardı, tamam. Yani kaplan. <span class="bold">Ama şimdi filtrenin gerisindeydi.</span></p>

  <p class="calibre3"><span class="bold">Ne demek oluyor bu?</span> diye bağırmak istedi Johnny, ama ağzından ses çıkmadı.</p>

  <p class="calibre3">Çocuğun annesi bir çığlık atıp bağırmaya başladı. <span class="bold">«Tommy! Ver oğlumu bana!</span> TOMMY! VER OĞLUMU, ALÇAK!»</p>

  <p class="calibre3">Johnny’nin gözleri kararmaya başlamıştı. Aydınlıkta kalan tek görüntü, namlusunun ucunda çırpınan mavi kar ceketinin göğsüydü.</p>

  <p class="calibre3">Çabuk ol, Tanrı aşkına çabuk, yoksa kaçar...</p>

  <p class="calibre3">Ama şimdi, belki de gözlerinin perdelenmesinden olacak mavi kar ceketi sanki uzamış, yayılmış, her şeyi içine almıştı. Sarı çizgiler, kaplan çizgileri maviliğin arkasında kaldı.</p>

  <p class="calibre3">Filtrenin arkasında kaldı, evet Stillson filtrenin arkasında kaldı ama bunun anlamı nedir? Tehlike geçti mi, yoksa artık ona erişemeyeceğimi mi gösteriyor? Hangisi?</p>

  <p class="calibre3">Tam o sırada bir flaş patladı.</p>

  <p class="calibre3">Stillson kadını yana itip kapıya doğru geri geri yürüdü. Çocuğu boynundan ve apış arasından kaldırmış, kalkan gibi önünde tutuyordu.</p>

  <p class="calibre3">Yapamıyorum. Tanrım beni bağışla, yapamıyorum.</p>

  <p class="calibre3">Ard arda iki kurşun yedi. Biri göğsünün üstüne, diğeriyse sol böğrüne saplanmıştı. Mermilerin etkisiyle topaç gibi döndü, tüfeği yere düştü ve parmakların üstünden aşağı uçmaya başladı. Toplantı salonu gözlerinin önünde iki kez altüst olduktan sonra oturma sıralarının üstüne düştü. Çarpma sonucu belkemiği ve iki bacağı kırılmıştı.</p>

  <p class="calibre3">İnlemek için ağzını açtıysa da ağzından yalnızca kan boşandı. Sıraların arasında yattığı yerde düşündü. <span class="bold">Bitti artık. Beceremedim. Çuvalladım.</span></p>

  <p class="calibre3">Elliman, Moochie ve diğer fedai başında bitip onu sırtüstü çevirdiler. Stillson gelip onları yana çekti. «Bu herifle uğraşmayın artık. O resim çeken orospu çocuğunu yakalayıp kamerasını parçalayın.»</p>

  <p class="calibre3">Moochie ve öbür adam ayrıldılar. Yakınlarda bir yerde çocuğun annesi avaz avaz bağırıyordu. <span class="bold">«...Çocuğun arkasına saklandı... çocuğun arkasına, bunu herkese anlatacağım...»</span></p>

  <p class="calibre3">Stillson, «Sonny, sustur şu karıyı,» dedi.</p>

  <p class="calibre3">«Hemen,» dedi Elliman ve hızla Stillson’un yanından«ayrıldı.</p>

  <p class="calibre3">Stillson, Johnny’nin başucunda dizleri üzerine eğildi. «Seninle tanışıyor muyuz, ahbap? Doğrusunu söyle. Nasıl olsa işin bitik.»</p>

  <p class="calibre3">Johnny’nin sesi fısıltıyla çıktı. «Evet, tanışmıştık.»</p>

  <p class="calibre3">«Trimbull toplantısındaydı, değil mi?»</p>

  <p class="calibre3">Johnny başını sallayarak doğruladı.</p>

  <p class="calibre3">Stillson ayağa kalktı. Johnny gücünün son damlasını kullanarak elini uzanıp Stillson’un ayak bileğini tuttu. Bir saniye kadar. Stillson kolayca bacağını çekip elinden kurtuldu ama bu süre yeterli olmuştu.</p>

  <p class="calibre3">Her şey değişmişti.</p>

  <p class="calibre3">Ona doğru yaklaşan insanlar vardı ama Johnny yalnızca ayaklar ve bacaklar görebiliyordu. <span class="bold">Her şey değişmişti.</span></p>

  <p class="calibre3">Johnny sessizce ağlamaya başladı. Bu kez Stillson’a dokununca, sanki boşluğu tutmuş gibi olmuştu. Tükenmiş bir pil. Devrilmiş ağaç. Boş bir ev. Kitapsız bir kitaplık. Üzerine mum dikmeye yarar şarap şişesi.</p>

  <p class="calibre3">Kararıyor, Kayboluyor. Çevresindeki ayaklar ve bacaklar giderek bulanık ve birbirinden ayırt edilemez bir görüntü oluyordu. Sesleri duyuyordu, heyecanlı iniş ve çıkışlarla dolu, ama sözcükler anlaşılmıyordu. Bu da giderek güçsüzleşti ve hoş bir mırıltı gibi gelmeye başladı.</p>

  <p class="calibre3">Omzundan geriye baktı ve uzun zaman önce içinden çıktığı koridoru gördü. O koridordan çıkıp bu aydınlık yere gelmişti. Ama o zaman annesi daha ölmemiş, babasıyla birlikte adını seslenerek onu çağırmışlardı. Şimdi oraya dönme zamanı gelmişti. Şimdi oraya dönmesi gerekirdi.</p>

  <p class="calibre3">Başardım. Nasıl oldu bilmiyorum, ama başardım.</p>

  <p class="calibre3">Öbür ucunda ne olduğunu hiç düşünmeden koridora doğru kendini bıraktı. Zaman nasıl olsa gösterecekti ne olduğunu. Kulağına hoş gelen mırıltılar kayboldu. Dumanlı parıltı da söndü. Ama hâlâ kendindeydi -Johnny Smith- her şeyi yerli yerinde.</p>

  <p class="calibre3">Git artık şu koridora, diye geçirdi içinden. Haydi bakalım. İçinden bir ses, o koridora girerse, ayağa kalkıp yürüyebileceğini söylüyordu.</p>

  <div class="mbppagebreak" id="calibre_pb_29"></div>
</body>
</html>
