<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>37</h2>

  <p>TURBO motorlu ambulans uçağı kırmızı kiremitlerin üzerinden havalanarak eğik Piza Kulesi’nin etrafında, canlı bir hasta taşısaydı yapmayacağı bir şekilde kanat kırıp tur attı.</p>

  <p>Dr. Lecter için hazırlanmış olan sedye, şimdi onun yerine, Matteo Deogracias’ın soğuyan bedenini taşıyordu. Ağabeyi Carlo, elbiseleri kana bulanmış, cesedin yanında oturuyordu.</p>

  <p>Carlo Deogracias, telefonda Las Vegas görüşmesini yaparken uçağın hastabakıcısına kulaklık takıp yüksek sesle müzik dinlettirdi.</p>

  <p>Mason Verger için gündüz ve gece arasında bir fark yoktu. O sırada uyuyordu. Akvaryumun ışıkları bile kapatılmıştı. Tıpkı uyuyan yılan balığınınki gibi her zaman açık gözleriyle, Mason’un başı yastığında döndü. Odadaki tek ses respiratörün tıslamaları ve odadaki akvaryumundan gelen fokurdamalardı.</p>

  <p>Odada bu sürekli seslerin dışında yumuşak ve aceleci bir ses duyuldu. Mason’un çok özel telefonunun sesi. Solgun elinin parmakları bir yengeç gibi ağır ağır hareket ederek telefonun düğmesine bastı. Hoparlör yastığın altında, ahize ise paramparça yüzünün yakınındaydı.</p>

  <p>Mason önce arka plandan gelen uçağın uğultusunu, ardından da bağırarak konuşan sesi duydu. “Gl. İnnamorati.”</p>

  <p>“Burdayım. Söyle.”</p>

  <p>“Tam bir felaket,” dedi Carlo.</p>

  <p>“Anlat.”</p>

  <p>“Kardeşim Matteo öldü. Artık iki elimi yakasından kurtaramaz. Pazzi de öldü. Dr. Fell onları öldürüp kaçtı.” Mason susuyordu.</p>

  <p>“Matteo için iki yüz bin dolar ödeyeceksin,” dedi Carlo. “Ailesi için.” Sardinya anlaşmaları her zaman kan parası isterdi.</p>

  <p>“Anlıyorum.”</p>

  <p>“Pazzi’nin kokusu çıkacak.”</p>

  <p>“Pazzi’nini pisliğini ortaya çıkarmalı,” dedi Mason. “Elleri kirliyse bundan faydalanırlar. Kirli miydi?”</p>

  <p>“Bu işin dışındakileri bilmiyorum. Ya Pazzi’nin izini sana kadar sürerlerse?”</p>

  <p>“Ben çaresine bakabilirim.”</p>

  <p>“Ben de kendi başımın çaresine bakmak zorundayım,” dedi Carlo. “Bu çok fazla. Ölen, Questera’nın başmüfettişi. Bu beni aşar.”</p>

  <p>“Sen bir şey yapmadın, öyle değil mi?”</p>

  <p>“Biz bir şey yapmadık, ama Questera adımı allahın belası listesine alırsa! Hayatımın geri kalanında gözlerini üzerimden ayırmazlar. Kimse benimle iş yapmaz. Osursam tutuklarlar. Oreste ne olacak? Kimi filme çekeceğini biliyor muydu?”</p>

  <p>“Sanmam.”</p>

  <p>“Yarın, olmadı öbür gün Questera, Dr. Fell’in kim olduğunu ortaya çıkarır. Oreste haberleri görür görmez, anında her şeyi kafasında oturtur.”</p>

  <p>“Oreste’ye dünya kadar para ödendi. Bize zararı dokunmaz.”</p>

  <p>“Belki senin için zararsızdır. Ama gelecek ay Roma’da bir pornografi davasından yargıç önüne çıkacak. Şimdi elinde koz var. Eğer bunu sana söylememişlerse bazılarını şutlaman gerekir. Oreste’yi halledecek misin?”</p>

  <p>“Oreste ile konuşacağım,” dedi Mason, kelimeleri seçerek, derin mikrofonik sesiyle. “Carlo hâlâ oyundasın? Dr. Fell’i bulmak istiyorsun, öyle değil mi? Matteo için onu bulmak zorundasın.”</p>

  <p>“Evet, ama masraflar sana yazılır.”</p>

  <p>“Öyleyse çiftliği kapatma. Domuzları kolera ve domuz gribine karşı aşılat. Onları gemiyle gönder. Elinde sağlam bir pasaport var mı?”</p>

  <p>“Evet.”</p>

  <p>“Sağlam diyorum, Carlo. Ucuz mürekkep değil.”</p>

  <p>“İyi bir tane alırım.”</p>

  <p>“Seni arayacağım.”</p>

  <p>Carlo, uğultulu uçağın içinde bu konuşmayı sona erdirirken kazayla cep telefonunun otomatik arama düğmesine bastı. Matteo’nun ölümün katılaştırdığı elinde sıkı sıkıya tuttuğu cep telefonu çaldı. Carlo bir an, kardeşinin telefona cevap vermek için yerinden kalkacağını düşündü. Aptalca Matteo’nun yanıt vermesini bekleyen Carlo, sonunda telefonun kapatma düğmesine bastı. Yüzü gözyaşlarını tutmaya çalışırken kıpır kıpırdı, hastabakıcı başka tarafa bakmak zorunda kaldı.</p>
</body>
</html>
