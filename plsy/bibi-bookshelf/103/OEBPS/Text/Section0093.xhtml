<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>86</h2>

  <p>STARLING, Mustang’in tepe lambasını söndürdü ve arabadan çıkmadan önce bagaj kapısının kilidini açtı.</p>

  <p>Dr. Lecter buradaysa, onu yakalayabilirse, belki onu, ellerini ve ayaklarını kelepçeleyerek hapishaneye kadar bagajında taşıyabilirdi. Yanında dört takım kelepçe vardı. Onu sıkıca bağlamaya ve tekmelemesini engellemeye yetecek kadar. Ne kadar güçlü biri olduğunu akla getirmemek şimdilik en iyisiydi.</p>

  <p>Arabadan dışarı adımını attığında çimlerin buza kestiğini gördü. Starling dışarı çıkınca araba homurdanarak olduğu yerde kaykıldı.</p>

  <p>“Şikâyet etmezsen olmaz öyle değil mi, seni eşoğlu eşek,” dedi arabasına alçak sesle. Birdenbire kuzuların katliamından uzağa kaçtığı atla, Hannah’yla nasıl konuştuğunu hatırladı. Arabanın kapısını açık bıraktı. Şıngırdamasınlar diye anahtarları pantolonunun dar cebine koydu.</p>

  <p>Gece, hilâl şeklindeki ay ışığıyla aydınlıktı, gökyüzünü bulutlar örtmediği sürece karanlıkta el fenerine ihtiyaç duymadan ilerleyebilirdi. Ayağıyla çakıl taşı döşeli yolu denedi, çakıllar gürültülü ve kaygandı. Çakıl yoldaki tekerlek izlerinden daha sessiz yürünüyordu, yolun ilerde nasıl devam ettiğini görmek için, başı hafifçe yana dönük yürüyordu. Yumuşak karanlığın içinde boşluğa basarak yürümek gibiydi, adımlarının çakıl taşlarında çıkardığı sesi duyabiliyor, ama zemini göremiyordu.</p>

  <p>Asıl zorluğu, artık Mustang’i göremediği, ama hâlâ motorunun uğultusunu duyabildiği an yaşadı. Arabasını bırakmak istemiyordu.</p>

  <p>Birdenbire kendini, geceleyin ormanın ortasında silahsız, kariyeri mahvolmuş bir memur, otuz üç yaşında, yalnız bir kadın gibi hissetti. Ne hallere düşmüştü. Gözlerinin kenarları kırışmaya başlamıştı bile. Umutsuzca geriye, arabasına dönmek istedi. Bir sonraki adımı daha yavaştı. Durdu. Kendi nefesini işitebiliyordu.</p>

  <p>Mason’un adamlarından biri bağırarak seslendi, üzerindeki çıplak ağaç dalları, esen rüzgârla kıpırdadı ve bir çığlık geceyi yardı. Umutsuzca yükselen, sonra azalan çığlık korkunç, ölüm için yalvaran ses, tanınmayacak kadar kısık çıkıyordu. “Uccidimi!” Ve başka bir çığlık daha.</p>

  <p>İlk çığlık onu kaskatı kesmiş, İkincisi harekete geçirmişti. Starling bir elinde feneri, öteki elini karanlığa uzatmış ilerliyordu. Hayır. Hayır, Mason bunu yapma. Hayır. Adımlarını, toprağı ezilmiş tekerlek izinde dinleyerek, izin her iki tarafından ayaklarına dökülen çakılları hissederek yoluna devam etti. Yol bir çite doğru dönüyordu. Adam boyu yüksekliğinde, demir borularla yapılmış sağlam bir çitti.</p>

  <p>Çığlıkların arasında ağlamalar, yalvarmalar duyuluyordu. Çitin arkasında, çalıların arasında bir şeylerin harekete geçtiğini fark etti. At toynağından daha hafif ve daha çabuk ayak sesleri. Homurtular duydu. Seslerin hangi hayvana ait olduğunu biliyordu.</p>

  <p>Bir insandan geldiği besbelli olan, acıyla haykıran sese biraz daha yaklaştı. Çığlıklar arasında bir cızırtı duydu; Starling o zaman sesin ya bir kayıt cihazından ya da bir ses yükselticisinden geldiğini anladı. Ağaçların arasından ışık vuruyordu. Ambarın lambaları yanıyordu. Starling aralığından bakmak için elini çitin soğuk demirine dayadı. Uzun bacaklarıyla karanlıkta koşuşturan şekiller gördü. Kırk metre ötedeki ambarın açık tarafında, sonuna kadar açık büyük kapıların ardında, bir ayna ambarın ışığını yansıtıyordu. Ambarın önündeki açık alanda elinde bir radyo tutan etine dolgun bir adam, sürgü kapılı büyük bir kafesin içinde ayakta duruyordu. Kulaklarından birini eliyle kapamış diğer kulağındaki ses kayıt cihazından gelen çığlıkları, hıçkırıkları dinliyordu.</p>

  <p>Savaşçı yüzleri, kurt gibi hızlı adımları, uzun bacakları, güçlü göğüsleri, titrek, sivri boz bıyıklarıyla vahşi domuzlar şimdi çalıların içinden açık alana çıkmışlardı. Carlo, domuzlarla arasında daha otuz metre varken, gerisingeri giderek sürme kapıyı kapadı. Domuzlar dişlerini göstere göstere hırlayarak yarım daire biçiminde beklemeye başladı. Topun geleceği yönü tahmin etmeye çalışan bir savunma oyuncusu gibi, kâh ileri fırlıyor kâh geri basıyor, dişlerini birbirine vurarak sabırsızlıkla homurdanıyorlardı.</p>

  <p>Starling daha önce de yabani domuz sürüsü görmüştü, ama böylesini değil. Korkutucu bir güzellikleri vardı, tüyleri parıl parıldı, hele o yıldırım gibi hareketleri yok mu? itişip kalkışıyor, sabırsızlıkla ileri doğru hücum ediyor, kapıya tosluyorlardı.</p>

  <p>Carlo arkasına bir şeyler söyleyip ambarın içinde kayboldu.</p>

  <p>Ambarın içine yönelen minibüsü görebiliyordu şimdi Starling. Minibüs, domuzlarla ambar arasında kalan bariyerde durdu. Cordell dışarı çıkıp yan kapıyı açtı. O daha minibüsün tepe lambasını yakmadan, Starling, respiratörü içindeki yastıklarla desteklenmiş Mason’u görebiliyordu, örgü saçları respiratörün üzerine toplanmıştı. Yükselebilen bir koltuk. Farlar minibüsün önünü aydınlatıyordu.</p>

  <p>Carlo, hemen yanından, yerden, Starling’in ilk bakışta çıkaramadığı bir nesne aldı eline. Bir insan bacağına, bir insan vücudunun alt kısmına benziyordu. Eğer elindeki bir yarım insan bedeniyse, Carlo hayli güçlü biri olmalıydı. Starling bir an, onun Dr. Lecter’dan arta kalan olduğundan korktu, ama bacak, diz eklemlerinin normalde izin vermeyeceği bir şekilde geriye büküldü.</p>

  <p>Ancak kemikleri paramparça edilmişse Dr. Lecter’ın bacağı olabilir, diye düşündü korkarak. Carlo arkasına, ambarın içine seslendi. Starling bir motor sesi duydu.</p>

  <p>Piero’nun sürdüğü vinci gördü Starling. Dr. Lecter koblarının gerildiği tek parça bir kütükle vince asılıydı. Ayakları vinçten aşağı sarkıyordu. Her iki koluna serum takılmıştı. Vinç, doktoru öyle yüksekte tutuyordu ki, domuzlar bariyerin üstünden geleni görebiliyorlardı.</p>

  <p>Vinç, hevesli bir hızla hareket ediyordu; bir tarafında Carlo, diğer tarafında da silahlı Johnny Mogli vardı.</p>

  <p>Starling’in gözleri bir an için Mogli’nin şerif rozetine takıldı. Eyalettekilerden farklı bir yıldızdı. Tıpkı adam kaçırmada kullanılan minibüsün şoförü gibi beyaz saçlıydı ve beyaz gömlek giymişti.</p>

  <p>Minibüsten Mason’un derin sesi geldi. “Şenlikler başlasın!” diye puflayıp kıkırdadı.</p>

  <p>Vinç bariyerin yakınında durdu. Mason, Dr. Lecter’a Starling’in işitemediği bir şeyler söyledi. Dr. Lecter ne başını salladı ne de işittiğine dair bir belirti gösterdi. Kontrol mahallinde oturan Piero’dan bile daha yüksekteydi. Starling’in tarafına mı baktı? Asla bilemezdi, çünkü bu sırada bir giriş bulmak için çit boyunca ilerlemekle meşguldü. Sonunda minibüsün arka arkaya içeri girmiş olduğu çift kanatlı kapıyı buldu.</p>

  <p>Carlo, içi doldurulmuş pantolonu domuz kafesine attı. Domuzlar ötekileri omuzlarıyla iterek, tek bir gövde halinde ileri fırladı. Pantolonun içindeki ölü tavukları ısırıyor, çekiyor, koparıyor, hırlıyor, kopardıkları etleri başlarını sağa sola sallayarak parçalara ayırıyorlardı; tavuk bağırsakları etrafa saçılıyordu. Yalnızca ileri doğru atılmaya çalışan sırtları görünüyordu.</p>

  <p>Carlo, onlar için yalnızca en hafifinden bir abur cubur hazırlamıştı, üç tavukçuk ve biraz salata. Birkaç saniye içinde içi doldurulmuş pantolondan geriye yalnızca paçavralar kalmıştı, domuzlar iştahla bariyere çevirdiler başlarını.</p>

  <p>Piero, uygun yüksekliği bulmak için vinci aşağı indirdi. Sürme kapının üst kısmı, domuzların şimdilik Dr. Lecter’ın hayatİ organlarını yemesini engelleyecekti. Carlo doktorun ayakkabılarını ve çoraplarını çıkardı.</p>

  <p>“Aman da başparmak vurmuş, işaret temizlemiş, öbürü de yeeeeeeemiiiiiş, ” diye seslendi Mason minibüsün içinden.</p>

  <p>Starling tam arkalarından yaklaşıyordu. Herkes diğer tarafa, domuzlara bakıyordu. Nalbanthanenin kapısının önünden geçerek ambarın ortasına kadar ilerledi.</p>

  <p>“Kan kaybından ölmesin,” dedi Carlo minibüsün içinden. “Turnikeleri sıkmaya hazırları.” Elindeki bezle Mason’un göz yuvarlarını siliyordu.</p>

  <p>“Söyleyeceğin bir şey var mı, Dr. Lecter?” diye sordu Mason’un derin sesi.</p>

  <p>45’lik ambarın açıklığında parladı ve Starling’in sesi geldi.</p>

  <p>“Olduğunuz yerde kalın. Motoru durdur.”</p>

  <p>Piero anlamamış gibi görünüyordu.</p>

  <p>“Fermate il motore” diye çevirdi doktor yardımsever bir ses tonuyla.</p>

  <p>Domuzların sabırsız seslerinden başka hiçbir ses yoktu.</p>

  <p>Starling’in görebildiği tek silah göğsünde yıldız taşıyan adamın belindekiydi. Starling, gözünün kenarından beyaz saçlı adamın silahını çektiğini gördüğünde minibüsün yanma sıçrayarak, polis diye bağıran adamın göğsüne iki el ateş etti.</p>

  <p>Elindeki tabancadan çıkan kurşun iki metre ötesindeki toprağı vurdu. Adam bir adım geri basıp dizlerinin üzerine çöktü. Rozeti şimdi karnının üstüne sarkıyordu. Starling’in mermisi önce rozeti ardından kalbi delip geçmişti.</p>

  <p>Mogli sırt üstü yere yıkıldı, hareket etmiyordu.</p>

  <p>Tommaso nalbanthanenin içinden silah seslerini duymuştu. Pompalı tüfeğini alıp yukarıya, ambara doğru tırmanarak kenara kadar sürünüp aşağı baktı.</p>

  <p>“Sıradaki,” dedi Starling kendisine bile yabancı gelen bir sesle. İşini, henüz Mogli’nin şokunu atlatmamışlarken bitiriver. “Yerdeki, başını duvara doğru çevir. Sen yerdeki bu tarafa. Bu tarafa.’”</p>

  <p>“Girati dall’ altra parte,” diye açıkladı doktor vincin üstünden.</p>

  <p>Carlo, başını kaldırıp Starling’e baktı. Acıması olmadığını anlayınca kıpırtısız uzanmaya devam etti. Starling tek eliyle, ters yönlere uzanarak yatan Carlo ve Piero’nun bileklerini kelepçeledi. Bunu yaparken bir an olsun 45’liğini enselerinden ayırmadı.</p>

  <p>Botundaki bıçağını çekti ve Dr. Lecter’a yöneldi.</p>

  <p>“İyi akşamlar, Clarice,” dedi doktor, Starling görüş alanına girince.</p>

  <p>“Yürüyebilir misin, bacakların tutuyor mu?”</p>

  <p>“Evet.”</p>

  <p>“Görebiliyor musun?”</p>

  <p>“Evet.”</p>

  <p>“Bağlarını çözeceğim. Sana saygımın sonsuz olmasına karşın doktor, bana bir hareket yaparsan, seni şimdi, burada gebertirim. Anladın mı?”</p>

  <p>“Mükemmel.”</p>

  <p>“Doğru davran ve sağ kal.”</p>

  <p>“Bir Protestan gibi konuşuyorsun.”</p>

  <p>Bu sırada elleri boş durmuyordu Starling’in. Çizmesinden çıkardığı bıçak keskindi. Bıçağın tırtıllı kenarının yeni ipi daha iyi kestiğini gördü.</p>

  <p>Sağ eli serbestti.</p>

  <p>“Gerisini ben hallederim, bıçağı bana ver.”</p>

  <p>Starling tereddüt etti. Kol mesafesi uzaklığa çekilerek bıçağı ona uzattı. “Arabam yüz metre ötede toprak yolda.” Hem doktorun hem de yerdeki adamların hareketlerini takip etmek zorundaydı.</p>

  <p>Doktor bacaklarından birini çözdü. Ayrı ayrı bağlanmış oldukları için, şimdi diğerinin düğümlerini kesmek zorundaydı. Dr. Lecter arkasında kalan, Carlo ve Piero’nun yüzüstü uzandıkları yeri göremiyordu.</p>

  <p>“İplerinden kurtulduğunda kaçmaya kalkışırsan, emin ol, kapıya bile yetişemezin. Sana iki tane kelepçe vereceğim,” dedi Starling. “Arkanda kelepçeli iki herif var, onları vince kelepçele ki telefona ulaşamasınlar. Sonra kendini kelepçele.”</p>

  <p>“İki?” “Dikkatli ol, bir üçüncüsü daha olmalı.”</p>

  <p>Sözünü bitirmemişti ki Tomasso’nun tüfeğinden fırlayan dart, spot ışıklarının içinde gümüşi bir iz bırakarak Starling’in sırtına gömüldü. Starling hızla arkasına döndü, bir yandan başı dönüp karanlığın içine gömülürken gözleriyle hedefi aradı ve samanlığın köşesindeki adamı görünce tetiğe basıp ateş etti. Tommaso, korkuluktan kopan kıymıklar vücuduna saplanırken kendini geriye attı. Etrafı mavi barut dumanları kaplamıştı. Starling gözlerinin önündeki görüntü bulanıklaş irken bir kez daha ateş etti, dizleri çözülüp yere düşerken bile eli başka bir şarjöre uzanıyordu.</p>

  <p>Yüz üstü yere yığılırken elindeki silah yere düştü. Carlo ve Piero kafalarını kaldırıp olup bitene baktı. Kelepçe anahtarı ve silah için vakit kaybetmeden Mogli’nin cesedine doğru sürünmeye başladılar. Tomasso tüfeğine yeni bir dart yerleştirdi. Bir tane daha dartı vardı. Samanlığın kenarında ayağa kalkıp vincin öte tarafındaki Dr. Lecter’ı arandı.</p>

  <p>Tommaso samanlığın köşesine doğra yürümeye başladı. Doktorun gizlenebileceği bir yer yoktu.</p>

  <p>Dr. Lecter, bir yandan vinçi, samanlığın köşesinden doktorun ayaklarını görmek için uğraşan Tommaso ile arasında tutmaya çalışıyor, bir yandan da kollarında Starling’i taşıyordu, geri geri domuz kafesinin sürme kapısına doğru çekildi. Tommaso onu görür görmez, Dr. Lecter’ın göğsüne nişan alarak, tetiğe bastı. Dart, Starling’in incik kemiğine saplandı. Dr. Lecter kafesin sürme kapısını açtı.</p>

  <p>Piero telaş içinde Mogli’nin anahtarlığını karıştırıyor, Carlo silahı almaya çalışıyordu. Domuzlar ayağa kalkmaya çalışan yemlerine doğru hücuma geçti. Carlo elindeki silahı ateşlemeyi başardı, domuzlardan biri yere yığıldı. Diğerleri ölü domuzun üzerinden atlayıp Carlo ile Piero’ya ve Mogli’ nin cesedine saldırdı. Bir kısmı ambara doğru koşarak karanlığın içinde kayboldu. Starling’i taşıyan Dr. Lecter bu sırada sürme kapının arkasında duruyordu.</p>

  <p>Ambardaki Tommaso sürünün ortasından kardeşinin yüzünü bir an gördü ve ardından her şey bir kan gölünün içinde kayboldu. Elindeki tüfeği samanların arasına fırlattı. Hâlâ</p>

  <p>kollarında Starling’i taşıyan Dr. Lecter, kapının arkasından çıkarak, bir dansör gibi dimdik domuzların arasından çıplak ayak geçip ambardan dışarı çıktı. Biri hamile, devasa domuzlardan ikisi, yüzlerini ona çevirdi ve saldırmak için başlarını öne eğdiler.</p>

  <p>Doktorun karşısına çıktıklarında hiçbir korku kokusu alamayınca, geriye dönüp kolay yiyeceklerine döndüler.</p>

  <p>Dr. Lecter evden destek ekibi gelmediğini gördü. Ağaçların arasına eriştikten sonra, Starling’e saplı dartı çıkarıp yarayı emmek için durdu. İncik kemiğine saplanmış olan iğne eğilmişti.</p>

  <p>Starling’in çizmelerini çıkararak kendi ayağına giydi. Biraz sıkıyordu. Ayak bileğindeki silahı olduğu yerde bırakmıştı. Böylece Starling’i taşırken silaha uzanabilecekti.</p>

  <p>On dakika sonra, ana giriş kapısındaki bekçi, uzaktan gelen egzoz patlamasını andıran sesin ne olduğunu anlamak ister gibi başını okuduğu gazeteden kaldırdı. Ses, eyaletler arası yola giren Mustang’in 5.0 litrelik motorundan geliyordu.</p>
</body>
</html>
