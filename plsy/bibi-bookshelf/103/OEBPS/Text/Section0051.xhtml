<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>46</h2>

  <p>ARDELIA MAPP aşka gelince yemek pişirirdi. Bir şeyler pişirdiğinde sonuç her zaman çok iyi olurdu. Bildiği mutfak Jamaika ve Coraline karışımıydı. Bugün dikkatle hazırladığı acı bir sosla buharda beklemiş tavuk kızartması yapmıştı. Hazır kesilmiş tavuk almayı reddetmiş ve tavuğu doğrama işini Starling’e vermişti.</p>

  <p>“Eğer eti parçalamazsan Starling, sosu o kadar iyi emmiyor,” diye sızlandı kim bilir kaçıncı kez. “işte,” dedi satırı alıp kıymıkları önlüğüne sıçratacak bir güçle kemiği parçalayarak, “Böyle. Neden boyun kısmını atıyorsun ki? Bu güzel aleti oraya, arkaya yerleştir.”</p>

  <p>Biraz sonra, “Bugün postaneye gittim. Anneme ayakkabılarını göndermek için,” dedi Mapp.</p>

  <p>“Ben de oradaydım bugün, senin yerine yapabilirdim.” “Postanede kulağına bir şey çalındı mı?”</p>

  <p>“Yok.”</p>

  <p>Mapp başını salladı, şaşırmamıştı. “Senin mektuplarını okuyorlarmış.”</p>

  <p>“Kim söyledi?”</p>

  <p>“Posta araştırmadan güvenilir biri. Haberin yoktu değil mi?”</p>

  <p>“Hayır.”</p>

  <p>“Öyleyse başka bir şekilde bulmuş gibi yap, oradaki adamımızı korumamız lazım.”</p>

  <p>“Tamam,” dedi Starling bir süreliğine satırı bırakarak. “Aman Tanrım!”</p>

  <p>Starling postanenin bankına dayanmış, aralarından çoğunu tanıdığı Afro-Amerikan memurların yüzlerinde dikkatini çekecek bir şey görmemiş, pullarını satın alıp mektubunu postalamıştı. Belli ki biri ona yardım etmek istemişti, ama ceza alma ve erken emekliye ayrılma tehlikesi vardı. Belli ki biri Ardelia’ya Starling’den daha fazla güvenmişti. Starling bir suçluluk duygusuyla birlikte, Afrika-Amerikalılarının desteğini almış olmaktan mutlu olmuş, yüzü kızarmıştı. Belki de böylece şifahen Evelda Drumgo’yu nefsi müdafaa sırasında vurduğunu kabul etmiş oluyorlardı.</p>

  <p>“Şimdi, şu yeşil soğanları al ve bıçağın sapıyla ezip bana ver. Hem saplarını hem yapraklarını eziver,” dedi Ardelia.</p>

  <p>Starling, hazırlık işini bitirince ellerini yıkayarak Ardelia’nın derli toplu oturma odasına gidip yere oturdu. Bir dakika sonra Ardelia geldi, mutfak havlusunda ellerini kuruluyordu. “Ne Allah’ın belası bir iş bu?” dedi Ardelia.</p>

  <p>Uğursuz bir şeyden söz etmeye başlamadan önce, yirminci asrın ‘karanlıkta ıslık çalarak korkuyu geçiştirme’ yöntemi olan lanetler okumaya alışmışlardı.</p>

  <p>“Biliyorsam kahrolayım,” dedi Starling. “Benim derdim, mektuplarımı kimin okuduğu.”</p>

  <p>“Benim elemanlar Posta Araştırma’ya kadar takip edebiliyorlar izi.”</p>

  <p>“Çatışmayla, Evelda ile ilgili değil,” dedi Starling. “Eğer mektuplara bakıyorlarsa, Dr. Lecter ile ilgili olmalı.”</p>

  <p>“Sana gönderdiği her boku verdin onlara. Crawford bunu biliyor.”</p>

  <p>“Kesinlikle haklısın. Eğer Büro’nun işiyse kim olduğunu ortaya çıkarabilirim, ama Adalet Bakanlığı’ysa bilemem.” Adalet Bakanlığı’nın şubeleriyle FBI’ınMesleki Sorumluluklar Bürosu ayrı ayrı çalışır, hikâyeye göre birlikte çalışırlar, ama sık sık aynı şeyi ayrı ayrı soruşturdukları olur. Bu tür çatışmalar aile içi sidik yarışı olarak bilinir. Bazen iş üstünde yakaladıkları birbirlerinin ajanlarını boğdukları olur. Ayrıca devlet tarafından atanan Başmüfettişlik, istediği zaman meseleye dahil olup dosyayı kendi sorumluluğuna alabilir.</p>

  <p>“Hannibal Lecter’ın peşinde olduğu bir şeyden haberleri varsa, eğer yakınında olduğunu düşünürlerse, kendini koruman için sana haber vereceklerdir. Starling, hiç onun... seni izlediğine dair bir duyguya kapıldın mı?”</p>

  <p>Starling, başını iki yana salladı. “Bundan korkmuyorum, en azından bu konuda. Bu hiç aklıma gelmezdi. Bir şeyin olmasından sürekli korktuğun zamanki duyguyu bilir misin? Hiç böyle bir şey hissetmedim. Hep eğer bir sorunum olursa, bunu hissedeceğime inandım.”</p>

  <p>“Ne yaparsın Starling, eğer onu karşında bulursan? Birdenbire? Kararını verdin mi? Mermileri üzerine boşaltır mısın?”</p>

  <p>“Onu tuttuğum gibi kıçının üstüne fırlatırım.”</p>

  <p>Ardelia kahkahayı baktı. “Ya sonra?”</p>

  <p>Starling’in yüzündeki gülümseme kayboldu. “Sonrası ona kalmış.”</p>

  <p>“Onu vurur musun?”</p>

  <p>“Vücudumun tek parça kalmasını istediğim için evet, şaka mı yapıyorsun? Tanrım, umarım buna mecbur kalmam Ardelia. Kendi de dahil olmak üzere hiç kimseye bir zarar gelmeden yeniden hücresine dönerse memnun olacağım. Aslına bakarsan bazen, olur da köşeye sıkıştırılırsa, ona yardım etmeyi düşündüğüm zamanlar olmuştur.”</p>

  <p>“Asla böyle şeyler söyleme.”</p>

  <p>“Benimle birlikte hayatta kalma şansı daha yüksek. Ondan korkmuyorum, bu yüzden doğrudan ateş etmem. Kurt adam değil sonunda. Bilirsin işte, kararı ona bırakırım.”</p>

  <p>“Ondan korkmuyor musun? Biraz korksan iyi olur.” “Korkutucu olan ne biliyor musun Ardelia? Korkutucu olan birinin sana gerçeği söylemesi. İğneden kurtulmasını istiyorum. Bunu başarabilirse, bir enstitüye konur, tedaviye devam etmesi için yeterince akademik ilgisi var. Hücre arkadaşlarıyla uğraşmak zorunda da kalmaz. Yakalanırsa, bana söylemiş oldukları için ona teşekkür edeceğim. Bir insan hakikati söylüyor diye onu harcayamazsın.”</p>

  <p>“Birinin senin mektuplarını takip ettiğine dair bir belge var. Ellerinde bir mahkeme emri var. Gizli. Henüz onu bulamadık, ama bulabiliriz,” dedi Ardelia. “Bu puştların Hannibal’ın geldiğini bildikleri halde sana haber vermemelerine izin veremem. Yarın etrafına dikkatli bak.”</p>

  <p>“Öyle bir şey olsaydı Crawford söylerdi. Crawford’u hem dışarıda tutup hem de Lecter’la ilgili olarak fazla ileri gidemezler.”</p>

  <p>“Jack Crawford artık bitti Starling. Bu konuda gerçekleri pek iyi göremiyorsun. Ya sana karşı bir şeyler tezgâhlıyorlarsa ne olacak? Yalnızca hazırcevaplığın yüzünden, yalnızca Krendler’e donunu indirmediğin için? Ya seni atmak isteyen biri varsa? Hey, kaynağımı gizli tutma konusunda şimdi daha ciddiyim.”</p>

  <p>“Postanedeki adamımız için elimizden gelebilecek bir iyilik var mı?”</p>

  <p>“Sen akşam yemeğine kimin geldiğini sanıyorsun?” “Aferin Ardelia! ... Dur bakalım, akşam yemeğine davetli olanın ben olduğumu sanıyordum.”</p>

  <p>“İstersen biraz alıp evine götürebilirsin.”</p>

  <p>“Oh minnettarım.”</p>

  <p>“Sorun yok hatun, afiyet olsun.”</p>
</body>
</html>
