<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>102</h2>

  <p><b>BUENOS AİRES, Arjantin, üç yıl sonra.</b></p>

  <p>Barney ve Lillian Hersh, Avenide 9 de Julio’daki Dikme Taş’ın civarında yürüyorlar. Bayan Hersh Londra Üniversitesi’nde öğretim görevlisiydi ve yedi senede bir kullandıkları ücretli izin yılındaydı. Barney’le Meksika’daki antropoloji müzesinde karşılamışlardı. Birbirlerinden hoşlanmışlardı ve iki haftadır birlikte geziyorlardı. İlişkilerini günlük olarak düşünüyorlardı, gene de ilişkileri giderek daha zevkli hale geliyordu. Birbirlerinden bıkmıyorlardı.</p>

  <p>Bir Vermeer’in sahibinden ödünç alınarak sergilendiği Ulusal Müze’ye yetişmek için fazla geç bir vakitte varmışlardı Buenos Aires’e. Barney’in dünyadaki bütün Vermeer’leri görme amacı Lillian Hersh’i şaşırtıyor, ama iyi vakit geçirmelerini engellemiyordu. Vermeer’lerin dörtte birini görmüştü ve daha görülecek çok Vermeer vardı.</p>

  <p>Sıra sıra limuzinler birikmişti Buenos Aires’in görülesi opera evlerinden biri olan Teatro Colon’un önünde. Birlikte durup opera severlerin içeri girişlerini izliyorlardı.</p>

  <p>Muhteşem bir oyuncu kadrosu Tamerlane oynuyordu ve Buenos Aires’in gala gecesine gelen kalabalık görülmeye değerdi.</p>

  <p>“Barney operaya ne dersin? Bana sorarsan hoşuna gidecektir. Keneler benden.”</p>

  <p>Amerikan argosu kullanması Barney’i şaşırtıyordu. “Koluma girip benimle yürürsen, keneler benden,” dedi Barney.</p>

  <p>“Sence bizi içeri bırakırlar mı?”</p>

  <p>Tam bu sırada, mavi ve kurşuni bir Mercedes sessizce kaldırma yanaştı. Bir kapıcı arabanın kapısını açmak için seğirtti.</p>

  <p>Beyaz takım elbisesi içinde, zarif bir adam dışarı çıktı ve eliyle bir kadına yardım etti. Kadının görünmesiyle birlikte girişteki kalabalıktan bir beğeni mırıltısı yükseldi. Saçı platin rengindeydi ve saçlarını bir tülün altında toplayarak topuz yapmıştı. Boynundaki zümrütler yeşil ışıklar saçtı. Barney onu yalnızca kısa bir süre gördü, o ve yanındaki adam kapıda kayboldu.</p>

  <p>Barney adamı daha iyi gördü. Adamın saçları su samuru gibi parıldıyordu, burnu Peron’unki gibi buyurgandı. Duruş biçimi onu olduğundan daha uzun gösteriyordu.</p>

  <p>“Barney? Hey Barney?,” diye sesleniyordu Lillian, “ne zaman kendine geleceksin, eğer kendine gelirsen, operaya gitmek isteyip istemediğini söyle. Eğer bizi sivillerle içeri alırlarsa. Bak söyledim işte...hep sivillerle demek istemişimdir...”</p>

  <p>Barney, Lilian’a sivillerin ne olduğunu sormadı. Lilian yan yan baktı Barney’e. O her şeyi sorardı.</p>

  <p>“Evet,” dedi Barney dalgın dalgın. “Keneler benden.” Barney’in çok parası vardı. Dikkatli harcıyor, ama asla cimrilik yapmıyordu. Yine de, bulabildikleri biletler, arka sıralarda öğrenciler arasındandı.</p>

  <p>Koltuğunun uzaklığını tahmin ederek lobide bir dürbün kiraladı.</p>

  <p>Devasa tiyatro her tarafı pirinç heykellerle, yaldızlar ve kırmızı pelüşlerle kaplı, Fransız, Yunan ve İtalyan Rönesansı’nın bir karışımıydı. Bir futbol maçında patlayan flaşlar gibi parlıyordu seyircilerin taktığı mücevherler.</p>

  <p>Lillian uvertür başlamadan önce, Barney’in kulağına eğilerek sessizce operanın öyküsünü anlattı. Barney, ışıklar sönmeden hemen önce dürbünüyle ucuz koltukların ötesini tarayarak, platin saçlı sarışın hanımefendiyi ve kavalyesini buluverdi. Altın perdeleri aralayıp sahnenin hemen yanındaki süslemeli localarına daha yeni girmişlerdi. Kadın koltuğuna otururken boynundaki zümrüt kolye sahneden vuran ışıklarla göz kırptı.</p>

  <p>Operaya girdiği sırada kadının sadece sağ profilini görebilmişti. Şimdi sol kısmını görebiliyordu.</p>

  <p>Etraflarındaki ucuz koltukların müdavimi öğrenciler uzaktan görmeye yarayacak tüm cihazları yanlarında getirmişlerdi. Öğrencilerden birinde güçlü, uzun bir teleskop vardı, öyle ki ön sırada oturan kişinin başına çarpıp duruyordu. Barney öğrenciye para vererek teleskobuyla kendi dürbününü değiştirdi. Teleskopun görme alanı daha sınırlı olduğu için aynı locayı yeniden bulmak çok güçtü, ama sonunda buldu. Çift inanılmaz derecede yakın görünüyordu.</p>

  <p>Kadının yanağında, Fransızlar’ın, “Cesaret” diye adlandırdığı yerde bir güzellik lekesi vardı. Kadın sahneye, koltuklara, kavalyesinin tarafına bakarak etrafı süzdü. Daha canlı görünüyordu ve dudaklarında kendine çok güvenli bir hava vardı. Yanındakine eğilip bir şeyler söyledi ve birlikte güldüler. Elini adamın eline koydu ve onun başparmağını tuttu.</p>

  <p>“Starling,” dedi Barney sessizce.</p>

  <p>“Ne?” diye sordu Lillian fısıltıyla.</p>

  <p>Barney operanın ilk bölümünün bitmesini iple çekti. İlk ara için ışıklar yanar yanmaz teleskobunu yeniden locaya doğrulttu. Adam, garsonun uzattığı tepsiden bir şampanya alarak kadına uzatıp bir tane de kendine aldı. Barney adamın yüzünü yaklaştırdı. O kulaklar!</p>

  <p>Kadının açıkta kalan koluna baktı Barney. Çıplak, lekesizdi. Barney’in tecrübeli gözleri kolun kaslı olduğunu söylüyordu.</p>

  <p>Barney seyrederken adamın yüzü birdenbire, sanki uzaktan gelen bir sesi daha iyi duymak ister gibi Barney’in olduğu tarafa döndü. Adam opera gözlüklerini taktı. Gözlüklerin ona yöneldiğine yemin edebilirdi Barney. Opera programını yüzüne tutarak koltuğuna, etrafındakilerin boylarından daha aşağıya gömüldü.</p>

  <p>“Lillian,” dedi. “Benim için büyük bir iyilik yapmanı istiyorum.”</p>

  <p>“Hımm,” dedi kadın. “Eğer daha önce istediklerin gibiyse. Önce öğrensem daha iyi olur.”</p>

  <p>“Işıklar söndüğünde ayrılacağız. Benimle bu akşam Rio’ya uç. Soru sormak yok.”</p>

  <p>Buenos Aires’teki, Barney’in göremediği tek Vermeer olarak kaldı.</p>
</body>
</html>
