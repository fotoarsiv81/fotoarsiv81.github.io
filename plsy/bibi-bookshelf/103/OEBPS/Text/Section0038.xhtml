<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>33</h2>

  <p>RINALDO Pazzi’ye kalsa, gözünü avının üstünden bir saniye olsun ayırmazdı.</p>

  <p>Bunun yerine, paranın görüntüsü hâlâ gözlerinin önünden gitmemiş durumda, üzerine birtakım elbise geçirmiş ve Floransa Oda Orkestrası’nın uzun zamandır beklenen konserinde karısıyla buluşmuştu.</p>

  <p>Venedik’in görkemli Teatro Fenice’nin yarı boyutlarında bir on dokuzuncu yüzyıl kopyası olan Piccolomini Tiyatrosu, muhteşem tavanında aerodinamik yasalarına meydan okuyan melek kabartmalarıyla yaldızlardan ve pelüşlerden bir barok mücevher kutusuydu.</p>

  <p>İcracılar çoğunlukla konsere katkıda bulunabilecek her türlü şeye ihtiyaç duydukları için tiyatronun böylesine güzel olması onların işine geliyordu.</p>

  <p>Floransa’da müziğin kent sanatının ulaşılması imkânsız standartlarınca değerlendirilecek olması, hakkaniyete uygun olmasa da kaçınılmazdı. Floransalılar, İtalya için yaygın bir özellik olarak, bilgi sahibi, geniş bir müzik tutkunu topluluktu.</p>

  <p>Pazzi, uvertürün ardından gelen alkışlar arasında karısının yanındaki koltuğa oturdu.</p>

  <p>Kadın güzel kokulu yanağını uzattı. Elinde, içine notaları koyduğu Gucci kaplı klasörü vardı. Pazzi, karısının göğüslerinin arasından yayılan sıcak rayihayı serbest bırakan dekoltesine, akşam kıyafeti içindeki bedenine baktığında göğüs kafesinde yüreğinin büyüdüğünü hissetti.</p>

  <p>“Yeni kemancıyla iki kat daha iyi çalıyorlar,” dedi kadın Pazzi’nin kulağına. Bu kemancı, harika viola da gamba ustası Sagliato’nun birkaç hafta önce tuhaf bir biçimde ortadan kayboluveren, insanı çileden çıkartacak kadar beceriksiz kuzeninin yerine alınmıştı.</p>

  <p>Yaldızlı barok oyma locasında; yalnız, pırıl pırıl beyaz gömleği ve yüzüyle karanlıkta havada asılı gibi duran Dr. Hannibal Lecter aşağı baktı.</p>

  <p>İlk bölümden sonra kısa bir süre için ışıklar yükseldiğinde Pazzi, doktoru fark etti ve henüz gözünü ondan ayırmamıştı ki doktorun başı bir baykuş gibi ağır ağır Pazzi’ye doğru döndü ve göz göze geldiler. Pazzi farkına varmadan karısının elini öyle bir sıktı ki, kadın dönüp kocasına baktı. O andan itibaren Pazzi, karısının elini avuçlarının içinde tuttu ve onun baldırlarına değen eli sımsıcaktı ve gözünü de sahneden hiç ayırmadı.</p>

  <p>Arada, karısı için bardan bir içki almaya giden Pazzi, döndüğünde Dr. Lecter karısının yanında duruyordu.</p>

  <p>“İyi akşamlar Dr. Fell,” dedi Pazzi.</p>

  <p>“İyi akşamlar Commendatore,” dedi doktor. Pazzi tanıştırmak zorunda kalana kadar başı öne hafifçe eğik bekledi.</p>

  <p>“Lauro, izninle Dr. Fell’i seninle tanıştırmak istiyorum, Senyore Pazzi, karım.”</p>

  <p>Güzelliğinin övülmesine zaten alışkın olan Senyore Pazzi, kocası aynı fikirde olmasa da tanışmanın ardından konuşulanları epey ilginç buldu.</p>

  <p>“Tanıdığınız bu ayrıcalık için teşekkür ederim, Commendatore” dedi doktor. Kırmızı ve sivri dili, Senyore Pazzi’nin eli için eğilmeden önce bir an dişlerinin arasından görünür gibi oldu, dudaklarını Floransa’da âdet olduğundan belki biraz daha fazla bastırmıştı, ama kadının doktorun nefesini teninde hissetmesine sebep olacak kadar bastırdığına hiç şüphe yoktu.</p>

  <p>Pırıl pırıl başını kaldırmadan önce gözleriyle yukarı, kadına baktı.</p>

  <p>“Umarım Scarlatti’den hayli keyif alıyorsunuzdur, Senyore Pazzi.”</p>

  <p>“Çok keyifli.”</p>

  <p>“Notaları takip ettiğinizi görmek çok hoştu. Artık böyle dinleyicilere rastlamak neredeyse imkânsız. Umarım bu ilginizi çeker.” Kolunun altından bir evrak dosyası çıkardı. Parşömen üzerine elle çizilmiş tarihi bir kopya. Roma’daki Teatro Capranica’dan. 1688’de, parçanın bestelendiği tarihte yazılmış.</p>

  <p>“Meraviglioso!Şuna bak Rinaldo!”</p>

  <p>“İlk bölüm boyunca modern versiyonuyla arasındaki farklılıkları dosyanın üzerine kaydettim. İkinci bölümü karşılaştırarak okumak sizin için eğlenceli olabilir. Lütfen alın. Ben daha sonra Signor Pazzi’den geri alırım, müsaade eder misiniz, Commendatore?”</p>

  <p>Pazzi yanıtlarken doktor, yüzüne, ta gözünün içine bakıyordu.</p>

  <p>“Eğer bu seni memnun edecekse, Laura, neden olmasın,” dedi Pazzi. Aklından hızla geçen bir düşüncenin ardından. “Studiolo’nun önüne çıkacak mısınız, doktor?”</p>

  <p>“Evet, cuma günü. Soglioto sınıfta kalmamı görmek konusunda çok sabırsız.”</p>

  <p>“Ben de tarihi şehirde olmak zorundayım o gün,” dedi Pazzi. “Notaları size o zaman veririm. Laura, Dr. Fell, Studiolo’nun önünde yok yere kendini kanıtlamak zorunda. ”</p>

  <p>“Başaracağınıza eminim, doktor,” dedi kadın siyah gözleriyle adama bakarak, adabı aşmadan, ama tam sınırda.</p>

  <p>Dr. Lecter küçük beyaz dişlerini göstererek gülümsedi. “Madam, Fleur du Ciel benim olsaydı, takmanız için size sunardım. Cuma günü, Commendatore.”</p>

  <p>Pazzi doktoru locasına kadar gözleriyle takip etti, ama tiyatronun çıkışında uzaktan el sallamak haricinde dönüp bir daha bakmadı.</p>

  <p>“Şu Fleur du Ciel’i doğum gününde sana hediye etmiştim,” dedi Pazzi.</p>

  <p>“Evet, ve ne iyi etmiştin, Rinaldo,” dedi Senyora Pazzi. “Hayatımda gördüğüm en zevk sahibi insansın.”</p>

  <p>IMPRUNETA, Toskana’nın Duamo kiremitlerinin yapıldığı tarihi bir kentidir. Mezarlığın sürekli yanan ışıkları yüzünden, kilometrelerce alana yayılmış tepelerin üzerindeki villalar geceleri de görülebilir. Mezarlığın lambaları çok parlak olmasa da ziyaretçilerin ölülerin arasında yollarını bulmalarına yeterlidir. Bununla birlikte mezar taşlarını okumak için bir el fenerine ihtiyaç vardır.</p>

  <p>Rinaldo Pazzi, elinde rasgele bir mezara koymayı planladığı bir buket çiçekle, dokuza beş kala mezarlığa geldi. Mezarlar arasındaki çakıl taşı döşeli yoldan yavaş yavaş yürüdü.</p>

  <p>Onu görememesine karşın Carlo’nun mevcudiyetini hissediyordu.</p>

  <p>Carlo insan boyunu aşan bir mozolenin arkasından seslendi. “Kasabada iyi bir çiçekçi biliyor musun?”</p>

  <p>Sardinya aksam. İyi, belki adam ne yaptığını biliyordur.</p>

  <p>“Çiçekçilerin hepsi hırsız,” diye yanıtladı Pazzi.</p>

  <p>Carlo başını çıkarıp bakmaya gerek duymadan doğrudan ortaya çıkıverdi.</p>

  <p>Yabani bir havası vardı; kısa boylu, tıknaz, güçlü biriydi ve sonradan şişirilmiş adaleleri sürekli hareket halindeydi. Yeleği deridendi ve şapkasının üzerinde bir domuz yeleşi vardı. Pazzi adamı zihninde tarttı ve yumruklaşmaları halinde beş santim avantajlı olduğuna, kendisinden de yedi santim kadar uzun olduğuna karar verdi. Tahminen kiloları eşitti. Carlo’nun başparmaklarından biri yoktu. Pazzi birkaç dakikada adamın Questera’daki dosyasını bulabileceğini düşündü. Her iki adamın üzerine de aşağıdan, mezarların lambalarından ışık vuruyordu.</p>

  <p>“Evinde iyi bir alarm sistemi var,” dedi Pazzi.</p>

  <p>“Baktım. Adamı bana göstermen gerek.”</p>

  <p>“Yarın akşam. Cuma akşamı, bir toplantıya katılmak zorunda. Bu kadar çabuk halledebilir misin?”</p>

  <p>“Bana uyar.” Carlo, polis üzerinde hâkimiyet kurarak onu biraz küçük düşürmek istedi. “Onunla birlikte mi yürüyeceksin, yoksa ondan korkuyor musun? Rüşvetini aldıysan, işini yaparsın. Bana onu göstermek zorundasın.”</p>

  <p>“Kelimelerine dikkat et. Ödenilenin karşılığını vereceğim, sen de. Yahut Volterra’dan Bay Hiçkimse olarak emekli olabilirsin, sana kalmış.”</p>

  <p>Carlo iş sırasında, tıpkı acı çığlıklara olduğu gibi hakaretlere de aldırmazdı. Polisi yanlış değerlendirdiğini anladı. Elini uzattı. “Tamam, bilmem gereken bir şey varsa bana anlat.” Carlo, Pazzi’nin yarına dikildi, küçük mozolenin önünde yakını için dua eden iki insan gibiydiler. El ele tutuşmuş bir çift geçti. Carlo şapkasını çıkardı ve iki adam başları önlerine eğik öylece durdu. Pazzi elindeki çiçekleri mozolenin kapısına koydu. Carlo’nun şapkası leş kokusunu andıran kötü bir koku yaydı.</p>

  <p>Pazzi yüzünü kokudan öteye çekti. “Bıçağı hızlı. Aşağıdan mıhlıyor.”</p>

  <p>“Silahı var mı?”</p>

  <p>“Bilmem, bildiğim kadarıyla hayatında hiç silah kullanmadı.”</p>

  <p>“Herifi nasıl zapt edeceksin?”</p>

  <p>“Orası benim işim.” Carlo geyik dişini ağzına koydu ve ağzını kapatmadan göstere göstere kıkırdaklı kısmı çiğnemeye koyuldu.</p>

  <p>“Benim de işim,” dedi Pazzi. “Nasıl yapacaksın?”</p>

  <p>“Bir uyuşturucu tabancasıyla ateş edeceğim, sonra ağ atacağım üzerine. Dişinin kovuğunda bir zehir taşıyor mu diye dişlerini kontrol etmeliyim.”</p>

  <p>“Toplantıda bir konuşma yapması gerekiyor. Palazzo Vecchio’da saat yedide başlıyor. Eğer cuma günü Santa Croce’taki Capponi Şapeli’nde çalışacaksa oradan Palazzo Vecchio’ya kadar yürüyecek. Floransa’yı bilir misin?”</p>

  <p>“İyi bilirim. Tarihi şehre girmem için arabama izin çıkarabilir misin?”</p>

  <p>“Evet.”</p>

  <p>“Onu kilisede yakalamayız,” dedi Carlo.</p>

  <p>Pazzi başıyla onayladı. “Toplantıda görünmesi iyi olur, ardından iki hafta kimse aramaz. Palazzo Capponi’ye kadar onunla birlikte yürüyebilirim, toplantıdan sonra ...”</p>

  <p>“Evine de girmek istemiyorum. Onun toprağı. O evi biliyor, ben bilmiyorum. Ayrıca tetikte olacaktır, çünkü sokağa çıkınca etrafını kontrol edecektir. Onu bir açıklıkta yakalamak istiyorum.”</p>

  <p>“Öyleyse dinle, Palazza Vecchio’nun ön kapısından çıkacağız. Via dei Leoin kapısı kapalı olacak. Via Nehri boyunca ilerleyip Ponte Aile Grazie’de nehre gelmiş olacağız. Nehrin karşı tarafında Museo Bardini’nin önünde ağaçlar var, orası karanlık. Okul kapalı olduğu zaman, hayli sakin bir yer.” “Museo Bardini diyelim o zaman, eğer fırsatını yakalarsam önceden, sarayın yakınlarında yapabilirim. Bir de şüphelenir de kaçmaya çalışırsa, günün daha erken bir saatinde.” “Adamın başına bir şey gelmeden önce, Toskana’dan götürülmüş olmasını istiyorum.”</p>

  <p>“Merak etme, adam yeryüzünden silinecek, önce ayakları,” dedi Carlo ağzındaki geyik dişini göstere göstere, yalnızca anlamını kendisinin bildiği bu şakaya gülerek.</p>
</body>
</html>
