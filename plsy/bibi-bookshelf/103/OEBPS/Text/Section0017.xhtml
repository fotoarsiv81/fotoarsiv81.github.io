<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>13</h2>

  <p>BİR DELİNİN önemine, ötekinin saplantısına şükürler olsun ki Starling şu anda hep istemiş olduğu şeye, Davranış Bilimleri’nin bodrum katının, hakkında hikâyeler anlatılan koridorlarında bir ofise kavuşmuştu.</p>

  <p>Asla FBI Akademisinden mezun olur olmaz dosdoğru Davranış Bilimleri’ne gitme beklentisine girmemişti, ama bir gün orada kendine bir yer edineceğine inanmıştı.</p>

  <p>Starling işinin ehliydi, ama ofiste dönenler konusunda o kadar bilgili değildi ve şefi Jack Crawford’un, onu, o ne kadar istese de hiçbir zaman Davranış Bilimleri’ne tayin etmeyeceğini anlaması yıllarını almıştı.</p>

  <p>Tıpkı kara bir deliğin yerini tespit etmeye çalışan bir astronot gibi, Paul Krendler’in etrafındaki uyduların, onun çekim alanının dışına çıkamadıklarını keşfettiği güne dek, ilerleyememesinin başlıca sebebi kendisi için bir bilinmez olarak kalmıştı. Seri katil Jame Gumb’ı ondan önce bulmasını katiyen affetmemiş, bunun Starling’e getirdiği şöhreti sindirememişti.</p>

  <p>Bir keresinde Krendler, yağmurlu bir kış gecesi onu evinden aramıştı. Üzerinde bornozu, saçlarında havlusu, ayaklarında puf puf terlikleriyle telefona yanıt vermişti. Gününü,</p>

  <p>tarihini çok iyi hatırlıyordu, çünkü Çöl Fırtınası’nın ilk haftasıydı. Starling teknik ajandı ve BM’nin Irak Limuzini’ne yeni bir radyo yerleştirdiği New York’tan yeni dönmüştü. Yeni radyo tıpkı eskisi gibiydi. Bir farkla ki yenisi arabanın içindeki sohbetleri bir uydu yardımıyla Savunma Bakanlığı’nın antenine gönderiyordu. Özel bir garajda yapılan riskli bir manevraydı ve henüz gerginliğini üzerinden atamamıştı.</p>

  <p>Kısa süren bir şaşkınlıktan sonra, Krendler’in iyi bir iş başardığını söylemek için aradığını düşünmüştü.</p>

  <p>Yağmurun camlara vuruşunu, Kendler’in sözcükleri ağzında geveleyen sesinin ardından gelen bar gürültüsüne karışmasını hâlâ hatırlıyordu.</p>

  <p>Krendler ona çıkmayı teklif etti. Yarım saat içinde orada olabileceğini söylüyordu. Adam evliydi.</p>

  <p>“Hiç sanmıyorum, Bay Krendler,” demiş, tele sekreterinin kayıt düğmesine basmıştı, cihaz kayda hazır sinyali verdiğinde hattın öteki ucundaki telefon kapanmıştı.</p>

  <p>Şimdi, aradan yıllar geçmişti. Bu yeri çoktan hak etmişti. Starling bir parça kâğıdın üzerine kurşun kalemle adını yazıp seloteyple kapıya yapıştırdı. Bu hiç de eğlenceli değildi ve yazıyı söktüğü gibi çöpe attı.</p>

  <p>Posta kutusunda bir zarf vardı. Guinnes Dünya Rekorları’ ndan gönderilmiş bir anketti; onu, Amerika Birleşik Devletleri tarihinde kolluk güçlerindeki bütün diğer kadın görevlilerden daha fazla suçlu öldürmüş kişi olarak listeye almaya hazırlanıyorlardı. Yayıncı, öldürülenlerin hepsi ağır mahkûmiyetler almış olduğu ve üç tanesi birçok suçtan arandığı için suçlu teriminin tavsiye üzerine kullanıldığını açıklıyordu. Anket de çöpü boyladı.</p>

  <p>Crawford kapıyı çalıp kafasını kapı aralığından içeri soktuğunda, Starling iki saattir yüzüne dökülen düz saçlarını üfleye üfleye ana sisteme bağlı bilgisayarda çalışıyordu.</p>

  <p>“Starling, laboratuvardan Brian aradı. Mason’un elindeki röntgen filmleriyle Barney’den aldıkların birbirini tutuyor. Lecter’ın koluymuş. Görüntüleri dijite edip karşılaştıracaklarmış, ama elde ettikleri sonuçlardan kuşkulanan olmadığını söylüyor. Lecter’la ilgili elimizde ne varsa, gizli dosyasına göndereceğiz.”</p>

  <p>“Mason Verger’e ne diyeceğiz?”</p>

  <p>“Ona doğruyu söyleyeceğiz,” dedi Crawford. “Her ikimiz de biliyoruz ki Starling, o elindekileri bizimle paylaşmaz. Mason elinde bir şey olmadıkça harekete geçemez.</p>

  <p>Brezilya’daki bilgi kaynağını bulmaya çalışırsak, adam ortadan kaybolacaktır.”</p>

  <p>“Onu kendi başına bırakmamı söyledin, ben de öyle yaptım.”</p>

  <p>“Burada bir şeylerle uğraşıyorsun.”</p>

  <p>“Mason’a gelen filmler DHL Express aracılığıyla gelmiş. DHL, barkod ile etiket bilgilerini alarak, paketi alacağı yere gitmiş. Rio’daki Ibarra Oteli.” Starling elini kaldırarak sözünün kesilmesini engelledi. “Bütün bunlar New York kaynakları. Henüz Brezilya’da yapılan bir soruşturma yok.”</p>

  <p>“Mason telefon görüşmelerinin çoğunu Las Vegas’taki bir bahishanenin telefon santralı aracılığıyla yapmış. Yapılan aramaların miktarını tahmin bile edemezsin.”</p>

  <p>“Kendime bunu nasıl öğrendiğini bilmek ister miydim diye soruyorum.”</p>

  <p>“Tümüyle yasal yollardan,” dedi Starling. “Yani epey yasal... evine falan girmedim. Elimde telefon faturasına bakabilmek için kodlar var, hepsi o kadar. Bütün teknik ajanlarda vardır. Onun adaleti engellediğini söyleyebiliriz. O böyle etki sahibiyken, dinleme izni almak için daha çok yalvarır dururuz. Tutuklansa bile ona ne yapabilirsin ki? Ama bir bahis kulübünü kullandığını biliyoruz.”</p>

  <p>“Anlıyorum,” dedi Crawford. “Nevada Kumar Komisyonu telefonları dinleyebilir ya da ihtiyacımız olan bilgiyi almak, telefonların nereye bağlandığını öğrenmek için bahishaneyi köşeye sıkıştırabilir.”</p>

  <p>Starling başıyla onayladı. “Tıpkı senin söylediğin gibi Mason’a ilişmiyorum.”</p>

  <p>“Bunu görebiliyorum,” dedi Crawford. “Mason’a Interpol’den ve elçilikten yardım beklediğimizi söyleyebilirsin. Ona, oraya birilerini göndermemiz ve iade işlemlerine başlamamız gerektiğini söyle. Lecter muhtemeleıi Güney Amerika’da da suçlar işledi, öyleyse Rio polisi dosyalarının Yamyamlar maddesine bakmadan önce iade istesek iyi olur. Eğer hâlâ Güney Amerika’daysa. Starling, Mason’la konuşmak seni rahatsız etmiyor değil mi?”</p>

  <p>“Kendimi hazırlamam gerekiyor. Batı Virginia’da boğulan kişiyi bulduğumuzda beni buna hazırlamıştın. Ben neden bahsediyorum, ‘boğulan kişi’. Fredericka Bimmel adında biriydi, evet, Mason beni hasta ediyor. Bugünlerde verilen birçok görev beni hasta ediyor, Jack.”</p>

  <p>Starling ağzından çıkanın şaşkınlığıyla sessizliğe gömüldü. Daha önce Bölüm Şefi Jack Crawford’a hiç ilk adıyla seslenmemişti ve “Jack” diye hitap etmek niyetinde de değildi, ağzından çıkanlar ilk başta onu hayrete düşürmüştü. Crawford’un yüzünü inceledi, hiç renk vermediği herkesçe bilinen yüzünü.</p>

  <p>Crawford başıyla onayladı, yüzünde çarpık ve üzgün bir gülümseme vardı. “Beni de, Starling. Gitmeden önce şu Pep-to-Bismol tabletlerinden bir iki tane çiğnemek ister misin?”</p>

  <p>Mason Verger, Starling’in aramasına yanıt vermeye tenezzül etmedi. Bir sekreter, bıraktığı mesaj için ona teşekkür etmiş ve aranacağını söylemişti. Ama Mason, onu şahsen aramadı. Mason için aranacaklar listesinde Starling, arka sıralardaydı ve röntgen filmlerinin birbirini tuttuğu bayat haberdi.</p>
</body>
</html>
