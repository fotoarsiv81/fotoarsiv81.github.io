<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>93</h2>

  <p>PAUL KRENDLER, cinayetler işlendikten sonraki ilk gün sıkıntı ve korku arasında savrulup durdu. FBI’ın Maryland’daki ofisini sürekli arayıp kendine bilgi verilmesini sağladı.</p>

  <p>Korktuğu şey, Mason’un banka defterlerinde adının geçme ihtimali değildi; çünkü Mason’dan kendi hesabına akan para epey sağlam bir yol takip ediyordu. Ama Mason’un gidişi, onu, büyük planları olan ama sermayeden yoksun birine dönüştürmüştü. Margot Verger, para aldığını ve FBI’ın Lecter dosyalarını para karşılığı sattığını biliyordu.</p>

  <p>Arama vericisine dair monitör kaygılındırıyordu onu, örneğin. Teknik Bölüm’e çıkış imzası atmadan almıştı aygıtı, ama içeri giriş imzası vardı.</p>

  <p>Hem Dr. Doemling hem de hastabakıcı Barney onu Muskrat Çiftliği’nde görmüştü. Ama yalnızca Mason Verger ile Dr. Lecter’ın yakalanması üzerine konuşurken, yasal bir rolde.</p>

  <p>Margot Verger, şerifin dedektiflerine kendi telesekreterine kayıtlı bir mesajı dinlettiği dördüncü günün öğleden sonrasında herkes rahatladı.</p>

  <p>Polisler, Margot’nun Judy ile paylaştığı yatağa bakarak ve canavarın sesine kulak vererek odada dikilmişlerdi. Dr. Lecter şeytani bir keyifle Mason’un ölümünü anlatıyor, Margot’ya son derece acılı olduğu ve uzun sürdüğü konusunda teminat veriyordu. Margot yatağın üzerinde hıçkırıklara boğulmuş, Judy ise elini tutmuştu. Nihayet, Franks odanın çıkışında ona yol verip “Artık bu konuyla ilgili olarak bir daha rahatsız edilmeyeceksiniz,” demişti.</p>

  <p>Krendler’in ısrarlarıyla telesekreter Washington’a götürülmüş ve ses incelemesi, arayan kişinin Dr. Lecter olduğunu kanıtlamıştı.</p>

  <p>Ama Krendler, ancak dördüncü gün gelen bir telefondan sonra rahat bir nefes alabildi.</p>

  <p>Arayan ABD Meclis Üyes. İllinois’ten Parton Vellmore’dan başkası değildi.</p>

  <p>Krendler, Kongre üyesiyle yalnızca bir kez konuşmuş olmasına karşın ses, televizyondan dolayı tanıdık geliyordu. Yalnızca aranmış olmak bile yeterliydi; Vellmore Adalet Bakanlığının komitesindeydi ve Krendler’a ait bir şey ortaya çıktığında onun gözünün yaşına bakmazdı.</p>

  <p>“Bay Krendler, Mason Verger ile yakın olduğunuzu biliyorum.”</p>

  <p>“Evet efendim.”</p>

  <p>“Evet, ne yazık ki hepiniz için üzüntü verici bir olay. Sadist, bok herif, Mason’un hayatını mahvettiği yetmiyormuş gibi, bir de geri dönüp onu öldürdü. Haberiniz var mı bilmiyorum, ama benim adamlarımdan biri de öldürüldü orada. Johnny Mogli, yıllarca Illinois polis gücüne hizmette bulunmuştu.”</p>

  <p>“Hayır efendim, bilmiyordum.”</p>

  <p>“Mesele şu ki Krendler, devam etmek zorundayız. Vergerler’in hayırseverliği ve politikayla yakın ilgileri sürecektir. Bu bir adamın hayatından daha önemlidir. Yirmi yedinci bölgedeki bir sürü insanla ve Vergerler’le konuştum. Margot Verger, kamuya hizmet konusunda sizin istekliliğinizden beni haberdar etti. Harika bir kadın. Hayli pratik bir zekâsı var. Çok yakında bir araya geleceğiz. Resmi bir toplantı olmayacak ve çok gizli. Gelecek kasımda neler yapabileceğimizi konuşacağız. Sizi de aramızda görmek istiyoruz. Acaba toplantıya gelebilir misiniz?”</p>

  <p>“Evet efendim, kesinlikle.”</p>

  <p>“Margot sizi arayıp ayrıntıları bildirecek, toplantı önümüzdeki birkaç gün içinde olacak.”</p>

  <p>Krendler telefonu kapattı, hoş bir rahatlama duygusu yayılıyordu vücuduna.</p>

  <p>Ambarda bulunan John Brigham adına kayıtlı ve şimdi de Starling’in malvarlığına dahil olan 45’lik Colt, Büro için epey bir utanç kaynağıydı.</p>

  <p>Starling kayıplar listesine girmiş olmakla beraber, kaçırılışına dair tanık olmadığı için kaçırılmışlar sınıflandırmasına girmiyordu. Aktif görevde yer alan kayıp ajanlardan biri de değildi. Starling görevi askıya alınmış ve nerede olduğu bilinmeyen bir ajandı. Arabasının plakası ve şase numarası yazılı bir bülten yayımlanmış, ama arabanın sürücüsüne dair bilgi verilmemişti.</p>

  <p>Olay, adam kaçırmaysa, polis güçleri, bir kayıp vakasında olduğundan çok daha fazla sorumluluk almak zorundaydı. Bu sınıflandırma Ardelia Mapp’i çılgına çevirdi ve Büro’ dan istifa etmeyi bile düşündü, ama sonra daha iyisine karar vererek bu davayla ilgili Büro içinden çalışmaya başladı. Mapp sık sık kendini evde Starling’in tarafına geçmiş, onu ararken buluyordu.</p>

  <p>Mapp, Lecter’ın FBI dosyasını ve hiçbir ilerleme kaydedilmemiş olan Ulusal Suç Bilgi Merkezi’nin dosyalarını bulmuştu. Dosyalara yalnızca önemsiz bir bilgi eklenmişti, o kadar. İtalyan polisi sonunda Dr. Lecter’ın kayıp bilgisayarını bulmuştu. Karakoldaki polisler dinlenme odalarında bilgisayarı Süper Mario oynamak için kullanmıştı. Makinenin içindeki sistem, dedektifler bir tuşa basar basmaz kendi kendini yok etmişti.</p>

  <p>Starling ortadan kaybolduktan sonra Mapp, Büro’da ulaşabildiği bütün yetki sahibi insanlardan yardım istemişti.</p>

  <p>Jack Crawford’un evini tekrar tekrar aramaları yanıtsız kalmıştı.</p>

  <p>Davranış Bilimleri’ni aramış ve kendisine Crawford’un müzmin göğüs ağrılarından dolayı Jefferson Memorial Hastanesinde yattığı söylenmişti.</p>

  <p>Hastaneyi aramadı. Büro’da o, Starling’in en son çaldığı kapıydı.</p>
</body>
</html>
