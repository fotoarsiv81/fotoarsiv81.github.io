<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>9</h2>

  <p>VERGER AİLESİ’NİN, Kuzey Maryland’daki Susquehanna Nehri yakınlarında bulunan Muskrat Çiftliği’ndeki konağında bir cadı güzelliği vardı. Verger hazır et hanedanlığı burayı, 1930 yılında Washington’a daha yakın olmak için Chicago’dan taşındıkları vakit almıştı ve parayı temin etmek mesele bile olmamıştı. İş ve politikadaki keskin zekâları Vergerler’in Sivil Savaş’tan beri ABD ordusunu besleme işini almalarını sağlamıştı.</p>

  <p>İspanya-Amerika Savaşı’ndaki “hortlak et” skandalı Vergerler’e hiçbir zarar vermemişti. Upton Sinclair ve müfettişler Şikago’daki sağlıksız et paketleme koşullarını soruştururken Vergerler’de çalışan birçok işçinin kazayla kıyma makinelerinin içine düştüğünü ve paketlenip fırıncıların gözdesi Durham’s Püre Leaf hayvan yağı olarak satıldığını bulmuşlardı. Vergerler hiçbir şeyden sorumlu tutulmamış, bu mesele yüzünden hükümetle yaptıkları tek bir kontrat bile bozulmamıştı.</p>

  <p>Vergerler bu tür olası skandallardan ve diğerlerinden politikacılara para vererek kurtulmuşlardı, karşılaştıkları tek engel 1906 yılında çıkan Et Sağlık Denetleme Yasası’ydı.</p>

  <p>Vergerler’in kıyımı, sezondan sezona değişmesine karşın günde 86.000 sığın ve yaklaşık 36.000 domuzu bulmaktaydı.</p>

  <p>Muskrat Çiftliği’nin yeni biçilmiş çimleri, rüzgârda savrulan rengârenk leylak kokusunun mezbaha kokusuyla hiçbir ilişkisi yoktu. Buradaki hayvanlar, ziyaretçi çocuklar için tutulan midilliler ve kuyruklarını bir o yana bir bu yana oynata oynata başları aşağıda çimleri didikleyen kaz sürülerinden ibaretti. Ev, ambar ve bahçe, dokuz kilometrekarelik ulusal ormanın merkezine yakın bir yerde ve İçişleri Bakanlığı tarafından verilmiş özel bir izinle sonsuza kadar burada kalma hakkına sahipti.</p>

  <p>Zenginlerin ikamet ettikleri birçok yer gibi Muskrat Çiftliği de yolu kolayca bulunan yerlerden biri değildi. Clarice, otoyolda ilerlerken çiftliğin kapısını yanlışlıkla çok gerilerde bıraktı. Servis yolundan geriye döndüğündeyse ilk olarak, yüksek çitlerinin ormanı dışarıda bıraktığı, zincirlerle ve kilitlerle sağlama alınmış büyük alışveriş kapısıyla karşılaştı. Kapının arkasındaki yangın yolu, her iki taraftan üzerine eğilen koca ağaçların arasında kayboluyordu. Yolda telefon kulübesi yoktu. İki mil kat ettikten sonra, ardında kilometrelerce uzunlukta iyi düzenlenmiş beton bir yolun olduğu dış kapıya geldi. Üniformalı bekçinin elindeki listede adı vardı.</p>

  <p>Birkaç kilometre boyunca bakımlı yoldan ilerledikten sonra çiftliğe geldi.</p>

  <p>Yolu geçen bir kaz sürüsüne yol vermek için gürüldeyen Mustang’ini durdurdu. Evin dört yüz metre kadar ötesindeki ambardaki tombul midillilere binen çocukları görebiliyordu. Önündeki ana bina, alçak tepeler arasına özenle yerleştirilmiş Stanford White mimarisinde bir konaktı. Arazi, bir hayaller köyü gibi, sağlam ve verimli görünüyordu. Manzara onu çarptı.</p>

  <p>Vergerler, Starling’in henüz bulunduğu yerden göremediği bir istisna, tıbbi deneylerle eklenen acayip beşinci bir bacak gibi görünen modern bir eklenti dışında, konakta bir değişiklik yapmayacak kadar sağduyu sahibiydiler.</p>

  <p>Starling evin kemerli konak kapısının önüne arabasını park etti. Motor durduğunda geriye kalan sessizlikte kendi nefesini işitebiliyordu. Arabanın aynasından bir atlının yaklaştığını gördü. Starling arabadan çıkarken taş zemin toynakların altında çınlıyordu.</p>

  <p>Kısa sarı saçları olan geniş omuzlu biri eğerden aşağı atladı. Başını uşağa çevirmeden dizginleri ona uzattı. “Onu yürüterek götür,” dedi binici çatallı sesiyle. “Ben Margot Verger’im.”</p>

  <p>Starling, yakından bakınca onun bir kadın olduğunu gördü. Kadın, kolunu kırmadan, dimdik, elini uzattı. Belli ki Margot Verger vücut geliştiriyordu. Boyun kasları gelişmişti ve geniş omuzları ile kolları tenis gömleğini iyice germişti. Gözlerinde kuru parıltılar vardı, sanki gözyaşı eksikliğinden mustaripmiş gibi rahatsız görünüyordu. Kadife bir binici pantolonu ve mahmuzsuz bir çizme giyiyordu.</p>

  <p>“Araban ne?” diye sordu. “Eski bir Mustang?”</p>

  <p>“88 model.”</p>

  <p>“Beş litre? Fırlamaya hazır bir canavar gibi duruyor.” “Evet, bir sürat Mustang’i.”</p>

  <p>“Seviyor musun?”</p>

  <p>“Çok.”</p>

  <p>“Neyine yarıyor ki?”</p>

  <p>“Bilmem, sanırım benim için yeterli.”</p>

  <p>“Seni korkutuyor mu?”</p>

  <p>“Hayır, saygı duyuyorum. Yani saygı duyarak kullanıyorum,” dedi Starling.</p>

  <p>“Hakkında bilgin var mı, yoksa öylesine mi satın aldın?” “Onu satın almaya karar verebilecek kadar bir şeyler biliyordum, devletin el koyduğu malların açık attırmasında aldım. Sonra daha çok şey öğrendim.”</p>

  <p>“Sence benim Porche’u geçer mi?”</p>

  <p>“Bu hangi Porche olduğuna bağlı. Kardeşinizle konuşmam gerekiyor.”</p>

  <p>“Beş dakika içinde ona banyo aldırmış olurlar. Yola koyulabiliriz.” Yürürken çizgili kadife binici pantolonu Margot Verger’in kalın baldırları arasında hışırdıyordu. Starling, kadının seyrekleşmiş sarı saçlarına bakınca acaba steroid hapları yüzünden büyüyen klitorisinin üzerini bantlamak zorunda kalıyor mu diye merak etti.</p>

  <p>Çocukluğunun büyük bir kısmını Lutherci bir yetimhanede geçiren Starling için ev, devasa genişliği, başının üstündeki renkli camlarla kaplı kubbeleri ve görünüşündeki dikkat çekicilikle ölü insanların portrelerinden oluşan yağlıboya tablolarıyla bir müzeyi andırıyordu. Duvarlarda Çin porselenleri asılı, hollerde Fas halıları seriliydi.</p>

  <p>Verger konağının yeni eklentisine geldiklerinde üslup birdenbire değişti. Bu işlevselci modern yapıya, kemerli hol ile bir tezat teşkil eden buzlu camla kaplı çift kanatlı bir kapıdan giriliyordu.</p>

  <p>Margot Verger kapının dışında durakladı. Pırıltılı, rahatsız edici bakışlarını Starling’e dikti.</p>

  <p>“Bazı insanlar Mason’la konuşmakta zorlanır,” dedi. “Eğer rahatsız olur veya dayanamazsan ona sormayı unuttuklarını bana sorabilirsin.”</p>

  <p>Hepimizin bildiği ama henüz adlandırmadığımız bir duygu var: kibirli olmaya hakkın olduğunu önceden bilmek... Starling bu duyguyu Margot Verger’in yüzünde gördü. ‘Teşekkür ederim’ demekle yetindi.</p>

  <p>Starling’i şaşırtan girdiği bölümdeki ilk odanın geniş ve iyi döşenmiş bir oyun odası olduğuydu. İçleri doldurulmuş koca hayvanların arasında iki Afro-Amerikan çocuk oynuyordu. Biri atlıkarıncaya binmiş, öteki yerde oyuncak bir kamyon sürüyordu. Odanın köşesinde park etmiş çeşit çeşit üç tekerlekli bisiklet, arkasındaysa altı kalın minderle kaplanmış ip merdivenler vardı.</p>

  <p>Hasta bakıcı üniforması giymiş uzun boylu bir adam, oyun odasının bir köşesinde duran aşk koltuğuna oturmuş Vogue okuyordu. Duvarlarda bir kısmı tavana yakın, bir kısmı göz seviyesine monte edilmiş bir dizi kamera vardı. Köşede, tavana monte edilmiş kameralardan birisi Starling ile Margot Verger’i takip ediyor, merceği zoom yapıyordu.</p>

  <p>Starling siyah bir çocuk görmenin onu şaşırtacağı noktayı çoktan aşmıştı, bu çocukların mevcudiyetlerinin mutlulukla farkındaydı. Margot ile birlikte yan odaya geçerken oyuncaklarla insana neşe veren meşguliyetlerini görmek hoş bir şeydi.</p>

  <p>“Mason çocukları seyretmesini seviyor,” dedi Margot Verger. “Onu görünce korkuyorlar, çok küçük olanlar dışında, o da bu küçük çocukları buradan seyrediyor. Daha sonra midillilere biniyorlar. Baltimore’daki gündüz bakım evinden geliyorlar.”</p>

  <p>Mason Verger’in odasına ancak bu banyo içinden gidilebiliyordu, eklentinin tüm genişliğini kaplayan hayli güzel bir hamamdı. Bu kurumsal görünüş, bütün çelikler, kromlar, halılar, geniş duşluklar, paslanmaz çelik tüpler, kaldırma vinçleri, portakal renkli örgülü hortumlar, rayihaların devasa bir cam kabini, hepsi Floransa’daki Santa Maria Novella Eczacılık’tan getirilmişti. Banyo az önce kullanıldığı için buhar içindeydi, havada balsam ve keklik üzümü kokusu vardı.</p>

  <p>Starling, Mason Verger’e tahsis edilmiş odanın kapısının ardından sızan ışığı görebiliyordu. Kız kardeşi tokmağına dokunur dokunmaz kapı açıldı.</p>

  <p>Mason Verger’in odasındaki divan yoğun bir biçimde yukarıdan aydınlatılmıştı. Divanın arkasındaki duvarda, William Blake’in, Tanrı’yı pergelle ölçüm yaparken gösteren, “Günlerin Başlangıcı” adlı tablosu asılıydı. Resmin üzerinde Verger patriyarşisinin yakın zamandaki kaybının anısına siyah bir kumaş vardı. Odanın geri kalan bölümü karanlıktı.</p>

  <p>Karanlığın içinden ritmik bir şekilde çalışan ve her vuruşta iç çeken bir makinenin gürültüsü geliyordu.</p>

  <p>“İyi günler Ajan Starling.” Mekanik olarak güçlendirilmiş titreşimli bir sesti duyduğu.</p>

  <p>“İyi günler, Bay Verger,” diye yanıtladı Starling karanlığın içinden gelen sesi, başının üzerindeki lamba ensesini yakıyordu. Gün başka bir yerdeydi. Gün buraya girmemişti.</p>

  <p>“Oturun.”</p>

  <p>Bunu yapmak zorundayım. Ya şimdi, ya hiçbir zaman...</p>

  <p>“Bay Verger, konuşmalarımız mahkemede delil olarak kullanılacaktır, bu yüzden bunları kaydetmeliyim, buna bir itirazınız var mı?”</p>

  <p>“Devam edin.” Ses, makinenin iç çekişleri arasından geliyordu. “Margot, bizi yalnız bırakabilirsin, şimdi.”</p>

  <p>Margot Verger, Starling’e bir kez bile bakmadan sürücü pantolonunun çıkardığı hışırtıları geride bırakarak gözden kayboldu.</p>

  <p>“Bay Verger, eğer sizin için sorun olmazsa mikrofonu sizin... üzerinize veya yastığınıza takmak istiyorum ya da isterseniz bir hastabakıcı çağırayım.”</p>

  <p>“Nasıl istersen,” dedi ses. Aygıtın bir sonraki mekanik soluğunu bekledi. “Ben hemen karşınızdayım, kendi başınıza yapabilirsiniz.”</p>

  <p>Starling’in hemen bulabileceği herhangi bir ışık açma kapama düğmesi yoktu. Yüzüne ışık vurmazsa daha iyi görebileceğini düşünerek karanlıkta bir eliyle boşluğu yoklayarak balsam ve keklik üzümü kokusuna doğru yürüdü.</p>

  <p>Mason ışığı açtığında yatağa sandığından daha yakındı.</p>

  <p>Starling’in yüz ifadesi değişmedi. Mikrofonu taşıyan eli, belki bir iki santimetre geriye sıçradı.</p>

  <p>Aklına ilk gelen düşünce, karnında ve göğsünde hissettiği duygulardan farklıydı; bu, konuşma bozukluğunun dudak yokluğundan kaynaklandığını öğrendiği bir gözlemdi, ikinci düşündüğü şey, adamın kör olmadığıydı. Nemlendirmek için bir tüp eklenmiş merceğin arkasındaki tek mavi gözün göz kapağı yoktu. Geri kalanında ise, yıllar önce cerrahların deri eklemeyle kemiğin üzerine ne yapabildilerse o vardı.</p>

  <p>Burunsuz, dudaksız, yüzünde yumuşak bir doku bulunmayan Mason Verger, derin, çok derin okyanuslarda yaşayan bir yaratık gibi dişten ibaret. Korku maskelerine alışkın olduğumuz için onu ilk gördüğümüzde bir şok yaşamıyoruz. Şok daha sonra, bu insan yüzünün gerisinde bir zihin olduğunu fark ettiğiniz zaman geliyor. Hareketleriyle çenenin oynaması, sizi görmek için göz yuvarlarının yuvarlanması midenizi altüst ediyor.</p>

  <p>Mason Verger’in gür saçları vardı ve tuhaf bir biçimde yüzünde bakılması en güç yerdi. Yer yer gri tellerin olduğu at örgüsü saç, eğer yastıktan aşağı dökülmesine izin verilse yere değecek kadar uzundu. Bugün örgülü saçları respiratörün bir kaplumbağayı andıran sırtında kümelenmişti.</p>

  <p>Çarşafın altında Mason Verger’in yükseltilmiş hastane yatağının üzerindeki bedeni üçgen şeklinde incelerek yok oluyordu.</p>

  <p>Yüzünün önünde panflüt veya armonika gibi görünen parlak plastikten bir kumanda aygıtı vardı. Dilini kıvırarak flüte yaklaştırdı ve respiratörünün bir sonraki vuruşuyla birlikte üfledi. Yatağı bir uğultuyla yanıt verdi ve başını yükselterek yüzünü biraz Starling’e doğru çevirdi.</p>

  <p>“Olanlar için Tanrı’ya şükrediyorum,” dedi Verger. “Bu benim kurtuluşumdu. İsa’ya inanıyor musunuz Bayan Starling? İmanınız var mı?”</p>

  <p>“Koyu bir dini ortamda yetiştirildim Bay Verger, böyle bir ortamdan geride ne kalırsa ona sahibim,” dedi Starling. “Şimdi, sizin için bir sakıncası yoksa, bunu yastık örtünüze iliştirmek istiyorum. Burada, elimde durmayacak öyle değil mi?” Sesi kendisine fazla canlı ve hemşirevari geldi.</p>

  <p>Mason’un başının yanındaki elini, yan yana duran tenlerini, yüzüne sonradan eklenen ve açılıp kapanmalarıyla yutkunan kurtçuklara benzeyen yapay damarlardaki pompalanan kanı görmek Starling’in işini kolaylaştırmıyordu.</p>

  <p>Mikrofonu takıp, çok şükür diyerek geri dönüp kayıt cihazının olduğu masaya doğru yürüdü.</p>

  <p>“FBI’dan Özel Ajan Clarice M. Starling, numara 5143690, Sosyal Sigorta numarası 475989823 olan Mason R. Verger’in yukarıda bildirilen tarihte, kendi evinde yeminli ifadesini alıyor. Bay Verger ABD Yüksek Savcılığı’nca karara bağlanmış olan dokunulmazlığı altında konuşuyor.</p>

  <p>Şimdi, Bay Verger...”</p>

  <p>“Sana yaz kampını anlatmak istiyorum,” diye sözünü kesti respiratörün verdiği solukla birlikte. “Şimdi tekrar hatırlamaya başladığım, harika bir çocukluk tecrübesiydi, kısaca...”</p>

  <p>“Bundan daha sonra söz edebiliriz, Bay Verger, ama sanırım biz...”</p>

  <p>“Bundan şimdi söz edebiliriz, Bayan Starling. Bunun ne kadar önemli olduğunu anlayacaksınız. Size Isa’yla nasıl karşılaştığımı anlatacağım. Bundan daha önemli bir şey işitmeyeceksiniz bugün benden.” Makinenin ona nefes vermesi için bekledi. “Babamın parasını ödediği bir Hıristiyan kampıydı. Yüz yirmi beş kampçıyla birlikte Michigan gölündeydik. Bazıları çok şanssızdı ve bir parça şekerleme için her şeyi yapardı. Belki bundan faydalandım, belki o zamanlar çikolatayı geri çevirip benim istediğimi yapmadıkları takdirde çok acımasız oluyordum. Hiçbir şeyi saklamıyorum. Çünkü artık iyi biriyim.”</p>

  <p>“Bay Verger gelin bazı malzemelere...”</p>

  <p>Onu dinlemiyordu, yalnızca makinenin nefes vermesi için bekliyordu. “Benim dokunulmazlığım var, Bayan Starling ve artık hiçbir sorun yok. İsa’nın onayladığı dokunulmazlığım var. ABD Yüksek Savcılığı’nın onayladığı dokunulmazlığım var. Şükürler olsun. Ben özgürüm, Bayan Starling ve artık her şey yolunda. O’nunla birlikteyim ve artık her şey yolunda. O, Dirilmiş İsa ve biz kampta onu ‘Dirisa’ diye adlandırıyorduk. Hiç kimsenin alt edemediği ‘Dirisa’. Anlarsın, biraz modernleştirdik. ‘Dirisa’. Ona Afrika’da hizmet ettim, hamdolsun, Chicago’da hizmet ettim, şefaati üstümüze, O’na şimdi de hizmet ediyorum, beni bu yataktan kaldıracak, düşmanlarımı kahredecek ve onların kadınlarının ağıt çığlıklarını işiteceğim ve her şey yolunda...” Tükürüğünü yuttu ve yüzündeki damarlar kararmış ve zonkluyordu.</p>

  <p>Starling bir hastabakıcı çağırmak için ayağa kalktı, ama daha kapıya varmamıştı ki Mason’un sesi onu durdurdu. “Ben iyiyim, her şey yolunda.”</p>

  <p>Belki, doğrudan bir soru onu yönlendirmeye çalışmaktan daha iyi sonuç verecekti.</p>

  <p>“Bay Verger, mahkeme Dr. Lecter’ı tedavinizi üstlenmekle görevlendirmeden önce onunla karşılaşmış mıydınız? Tanıyor muydunuz?”</p>

  <p>“Hayır.”</p>

  <p>“Her ikiniz de Baltimore Flarmoni’nin yönetimindeydiniz.”</p>

  <p>“Bana sadece katkılarımızdan dolayı bir koltuk verdiler. Oylama olduğu zamanlar avukatımı gönderirdim.”</p>

  <p>“Dr. Lecter’ın mahkemesinde ifade vermediniz.”</p>

  <p>Ona nefes alma şansı verecek şekilde sorularını zamanlamayı öğreniyordu.</p>

  <p>“Bana onu altı kez, yedi kez mahkûm etmeye yetecek kadar kanıta sahip olduklarını söylediler. Adam deli olduğunu iddia ederek kurtuldu.”</p>

  <p>“Onun deli olduğuna karar veren bizzat mahkemeydi. Dr. Lecter bunu istemedi.”</p>

  <p>“Bu sınıflandırmanın önemli olduğuna inanıyor musunuz?”</p>

  <p>Bu soruyla birlikte Starling, onun şimdiye kadar olduğundan farklı sözcükler kullandığını ve Mason’un sandığından daha akıllı ve bilgili olduğunu düşündü.</p>

  <p>Büyük yılan balığı ışığa alışmış ve akvaryumun içindeki kayadan çıkarak çok güzel bir biçimde krem rengi noktalarla bezeli kahverengi bir kurdele gibi sonsuz çemberler çizmeye başlamıştı.</p>

  <p>Starling gözünün kıyısında hareket eden balığın farkındaydı.</p>

  <p>“O bir Muraena Kidako,” dedi Mason. “Tokyo’da daha büyüğü yakalandı. Bu, büyüklükte ikinci. Bu Brutal Moray için ortak bir isim. Nedenini bilmek ister misin?”</p>

  <p>“Hayır,” dedi Starling ve not defterinden bir sayfa çevirdi. “Öyleyse, mahkemenin karar verdiği terapi sırasında, Bay Verger, Dr. Lecter’ı evinize davet ettiniz.”</p>

  <p>“Bundan utanç duymuyorum. Her bir şeyi anlatacağım. Artık her şey yolunda. Çok kolay kurtulmuştum; beş yüz saat kamu hizmetinde, köpek evinde çalışmak ve Dr. Lecter’dan tedavi almak şartıyla salınmıştım. Eğer doktoru bir şeylere bulaştırırsam terapisine katılma zorunluluğundan kurtulur ve katılmadığım zamanlar bunu aleyhime kullanamaz veya en azından bazen seanslara iyi kafayla gidebilirim, diye düşünmüştüm.”</p>

  <p>“Bu Owins Mills’teki evinizdeyken oldu.”</p>

  <p>“Evet, Dr. Lecter’a her şeyi anlattım, Afrika’yı, İdi’yi, her şeyi ve ona malzemelerimden bazılarını göstereceğimi söyledim.”</p>

  <p>“Gösterecek?...”</p>

  <p>“Takım taklavat. Oyuncaklar. İşte orada, köşede İdi Amin için kullandığım küçük giyotin duruyor. Onu cipinin arkasına atıp istediğin yere götürebilirsin, en uzak köylere bile. Kurması on beş dakika sürüyor. Manivela ile bıçağı yükseltmek mahkûmun on dakikasını alıyor, kadın veya çocuk için ise daha uzun. Bunlardan utanmıyorum, çünkü arındım.”</p>

  <p>“Dr. Lecter evinize geldi.”</p>

  <p>“Evet. Deriler içinde kapıyı açtım, anlarsın, bir tepki bekledim, hiçbir tepki görmedim. Benden korktuğunu düşünüyordum, ama öyle görünmüyordu. Benden korkmak şimdi çok komik geliyor. Onu yukarı davet ettim. Ona barınaktan alıp getirdiğim, bir kafesin içinde tuttuğum iki arkadaş köpeği gösterdim. Onlara yiyecek vermiyordum, yalnızca su. Sonunda ne olacağını merak ediyordum.</p>

  <p>“Ona asılı ilmeğimi gösterdim, bilirsin, otoerotik asfeksi, mastürbasyon yaparken kendini asıyorsun, ama tam anlamıyla değil, iyi hissediyorsun şey sırasında... Beni dinliyor musun?”</p>

  <p>“Dinliyorum.”</p>

  <p>“Ama o dinlemiyor gibiydi. Nasıl kullandığımı sordu ve ben ‘koca psikiyatrist bunun nasıl kullanıldığını bilmiyor,’ dedim, o, -yüzündeki gülümsemeyi hiç unutmayacağım-‘Göster bana,’ dedi. Şimdi sıçtım çarkına diye düşündüm o zaman.”</p>

  <p>“Ve ona gösterdin.”</p>

  <p>“Bundan utanç duymuyorum. Hatalarımızla büyürüz. Ben artık arınmış biriyim.”</p>

  <p>“Lütfen devam edin, Bay Verger.”</p>

  <p>“Ve büyük aynamın önünde ilmiği aşağı çektim ve boynuma taktım ve ipin ucunu bir elimle tuttum, onun tepkisini bekleyerek diğer elimle çekmeye başladım, ama hiçbir tepki vermiyordu. Genellikle insanların zihinlerini okuyabilirim.</p>

  <p>Odanın köşesinde bir koltukta oturuyordu. Bacak bacak üstüne atmıştı ve ellerini dizinde birleştirmişti. Sonra ayağa kalktı, elini cebine koydu, asil bir ifadeyle, tıpkı James Mason’un çakmağına uzanışı gibi biraz nitrat ister misin diye sordu? Hey diye düşündüm. Şimdi bir tane bana verirse, hayatı boyunca lisansını korumak için sürekli vermek zorunda kalacak. Yirmi dört saat açık ecza deposu. Eğer raporu okursan yalnızca nitrat olmadığım göreceksin.”</p>

  <p>“Melek Tozu ve diğer metafetaminler ve biraz asit,” dedi Starling.</p>

  <p>“Heyyy, görmeliydin. Kendimi izlediğim aynaya gitti ve tabanını tekmeledi ve keskin bir cam parçası aldı. Ben uçuyordum. Bana yaklaştı, cam parçasını verdi ve gözlerimin içine bakarak Yüzünü bunlarla soymak ister misin?’ diye sordu. Köpekleri kafesinden çıkardı. Onları yüzümle besledim. Bütün eti soymamın çok uzun zaman süreceğini söylediler. Ben hiçbir şey hatırlamıyorum. Dr. Lecter ilmeğin yardımıyla boynumu kırdı. Hayvan barınağında köpeklerin karnını yarıp burnumu geri aldılar. Ama eklenen deriler burnumu kabul etmedi.”</p>

  <p>Starling masadaki kâğıtları düzeltmek için ihtiyacı olandan daha fazla zaman kullandı.</p>

  <p>“Bay Verger, Dr. Lecter Memphis’teki hücresinden kaçtıktan sonra aileniz onun başına ödül koydu.”</p>

  <p>“Evet, bir milyon dolar. Bir milyon. Dünya çapında bir duyurusunu yaptık.”</p>

  <p>“Ayrıca tutuklama falan olmasa da onunla ilgili her türlü bilgi için de para ödemeyi teklif ettiniz. Bu bilgiyi bizimle paylaşmanız gerekli. Her zaman bunu yaptınız, öyle değil mi?”</p>

  <p>“Tam değil, ama paylaşmaya değecek bir şey olmadı hiç.”</p>

  <p>“Bunu nereden biliyorsunuz? İpuçlarından bazılarını bizzat takip ettiniz mi?”</p>

  <p>“Değersizliklerini öğrenecek kadar. Sonra neden yapmayacakmışız... Siz hiçbir şey anlatmadınız bize.Crete’den, sonunda hiçbir şey çıkmayan bir ipucu edindik, sonra Uruguay’dan hiç doğrulayamadığımız bir tane. Şunu anlamanızı istiyorum, Bayan Starling, bu bir intikam davası değildir. Tıpkı kurtarıcılarımızın Romalı askerleri bağışlaması gibi, Dr. Lecter’ı bağışladım.”</p>

  <p>“Bay Verger, elinizde bir şeyler olabileceğini ima ettiniz.”</p>

  <p>“Son masanın çekmecesine bak.”</p>

  <p>Starling çantasından beyaz pamuk eldivenlerini çıkardı ve ellerine taktı. Çekmecede büyük bir zarf vardı. Kalın ve ağırdı. Röntgen filmini zarftan çıkardı ve üstündeki lambaya tuttu. Film, bir sol el röntgeniydi. Parmakları saydı, dört parmak ve başparmak.</p>

  <p>“Eklem yerlerine bakın, neden bahsettiğimi biliyor musunuz?”</p>

  <p>“Evet.”</p>

  <p>“Parmağın oynak yerlerini sayın.”</p>

  <p>Beş oynak yeri. “Başparmağı da sayarsak bu kişinin sol elinde altı parmağı var. Tıpkı Dr. Lecter gibi.”</p>

  <p>Röntgen numarasının ve kaynağının olması gereken köşe kırpılmış.</p>

  <p>“Nereden gönderilmiş?”</p>

  <p>“Rio de Janerio. Daha fazlasını öğrenmek için ödemek zorundayım. Çok daha fazlasını. Dr. Lecter olup olmadığını bana söyleyebilir misiniz? Ödemem gerekip gerekmediğini bilmeliyim.”</p>

  <p>“Deneyeceğim, Bay Verger. Elimizden gelenin en iyisini yapacağız. Filmin geldiği paket sizde mi?</p>

  <p>“Geldiği plastik torba, Margot’da. Size onu verecek. Eğer kusura bakmazsanız bayan Starling, şimdi biraz yorgunum ve bakıma ihtiyacım var.”</p>

  <p>“Ofisim size haber verecektir, Bay Verger.”</p>

  <p>Starling’in odadan çıkmasının üzerinden çok geçmemişti ki Mason Verger flütünü dişleyip “Cordell?” diye seslendi. Hastabakıcı odaya geldi ve üzerinde BALTİMORE KENTİ, ÇOCUK BAKIM DEPARTMANI yazan dosyayı ona okudu.</p>

  <p>“Adı Franklin, öyle mi? Onu içeri gönder,” dedi Mason ışığı kapatarak.</p>

  <p>Küçük çocuk koltukların önünde parlak ışığın altında tek başına dikiliyor, gözlerini kısarak karanlığa bakıyordu. Titreşimli ses geldi, “Franklin, sen misin?”</p>

  <p>“Franklin,” dedi küçük oğlan.</p>

  <p>“Nerede kalıyorsun, Franklin?”</p>

  <p>“Anne, Shirley ve Stringbean’le.”</p>

  <p>“Stringbean her zaman orada mı kalıyor?”</p>

  <p>“Gelip gidiyor.”</p>

  <p>“Gelip gidiyor mu dedin?”</p>

  <p>“Hı hı.”</p>

  <p>“Anne senin gerçek annen değil, öyle değil mi Franklin?” “O benim cici annem.”</p>

  <p>“Her zamanki cici annen değil, öyle mi?”</p>

  <p>“Cık”</p>

  <p>“Evini seviyor musun, Franklin?”</p>

  <p>Çocuk birden açıldı. “Bizim Minnacık Kedimiz var. Anne fırında puf puf kekler pişiriyor.”</p>

  <p>“Ne zamandır annenin evindesin?”</p>

  <p>“Bilmem.”</p>

  <p>“Doğum günü yaptınız mı?”</p>

  <p>“Bir kere. Shirley, gazoz yaptı.”</p>

  <p>“Gazoz seviyor musun?”</p>

  <p>“Çileklisini.”</p>

  <p>“Mama ve Shirley’i seviyor musun?”</p>

  <p>“Seviyorum, sonra, sonra ve Minnacık Kedi’yi.”</p>

  <p>“Orada yaşamak istiyor musun? Yatağa gittiğin zaman korkuyor musun?”</p>

  <p>“Shirley’in yatağında uyuyorum. Shirley büyük bir kız, o korkmaz.”</p>

  <p>“Franklin, artık orada anne, Shirley ve Minnacık Kedi’yle birlikte yaşayamazsın. Oradan ayrılmak zorundasın.” “Nerden biliyon?”</p>

  <p>“Devlet baba söylüyor. Anne işini kaybetti ve artık ona güvenmiyorlar. Polis evinizde esrar sigarası bulmuş. Bu haftadan sonra anneyi bir daha göremezsin. Bu haftadan sonra Shirley’i ve Minnacık Kedi’yi göremezsin.”</p>

  <p>“Hayır,” diye itiraz etti Franklin.</p>

  <p>“Belki de artık seni istemiyorlardır, Franklin. Kötü şeyler yapmadın değil mi? Vücudunda bir yara mı var, yoksa kötü bir şey mi? Belki derinin rengi onların seni sevmesini engelleyecek kadar koyudur?”</p>

  <p>Franklin gömleğini kaldırdı ve küçük siyahi karnına baktı. Başını sallıyor, ağlıyordu.</p>

  <p>“Minnacık Kedi’ye ne olacağını biliyor musun? Minnacık Kedi’nin adı ne?”</p>

  <p>“Minnacık Kedi, onun adı bu.”</p>

  <p>“Minnacık Kedi’ye ne olacağını biliyor musun? Polis Minnacık Kedi’yi hayvan barınağına götürecek ve doktorlar ona iğne yapacak. Sana iğne yaptılar mı? Hastabakıcı sana iğne yaptı mı? Parlak bir iğneyle? Minnacık Kedi’ye bir iğne yapacaklar. İğneyi gördüğü zaman çok korkacak. İğneyi Minnacık Kedi’ye batıracaklar, canı yanacak ve ölecek.”</p>

  <p>Franklin gömleğinin ucunu yakaladı ve yüzüne çekti. Anne ona yapmamasını söylediği günden beri, bir yıldır yapmadığı bir şeyi yaptı, parmağını ağzına götürdü.</p>

  <p>“Buraya gel,” dedi karanlıktaki ses. “Buraya gel ki sana Minnacık Kedi’yi nasıl iğne yemekten kurtaracağını anlatayım. Minnacık Kedi’nin iğne yemesini ister misin, Franklin? Hayır. O zaman gel buraya.”</p>

  <p>Franklin gözlerinden yaşlar boşalarak, başparmağını emerek yavaşça karanlığa doğru yürüdü. Yatağa iki metre kadar kalmıştı ki Mason armonikasına üfledi ve ışıklar yandı.</p>

  <p>Doğuştan sahip olduğu cesaretle midir, Minnacık Kedi’yi koruma isteğiyle midir, yoksa artık yaşayacağı bir yer olmadığının yıkıcı bilgisiyle midir bilinmez Franklin bir nebze olsun irkilmedi. Kaçmadı. Olduğu yerde kaldı ve Mason’un yüzüne baktı.</p>

  <p>Eğer Mason’un bir alnı olsaydı, bu düş kırıcı sonuç sebebiyle muhakkak kırışırdı.</p>

  <p>“Minnacık Kedi’yi iğne yemekten kurtarabilirsin, eğer ona kendi ellerinle fare zehri verirsen,” dedi Mason. Sözlerinde sessizlik duraklamaları yoktu, ama Franklin anladı.</p>

  <p>Franklin başparmağını ağzından çıkardı.</p>

  <p>“Sen cimri bir kurumuş kakasın,” dedi Franklin. “Ayrıca çirkinsin de.” Arkasını döndü, örülmüş hortumlar boyunca oyuncak odasına koşarak odadan çıktı.</p>

  <p>Mason onu ekrandan izledi.</p>

  <p>Hastabakıcı ona baktı, bir yandan Vogue’i okur gibi yaparken öte yandan oğlanı dikkatle izledi.</p>

  <p>Artık oyuncaklar Franklin’in umurunda değildi. Öteye gitti ve yüzünü duvara dönerek zürafanın üzerine oturdu. Parmaklarını emmediğinde tüm yapabildiği buydu.</p>

  <p>Cordell onu dikkatle izledi. Çocuğun omuzlarının sarsıldığını görünce, hastabakıcı ona doğru gitti ve gözyaşlarını steril bir bezle sildi. Islak bezi Mason’un martini bardağının içine koydu ve oyun salonunun buzdolabındaki portakal suyu ve kolaların yanında soğumaya bıraktı.</p>
</body>
</html>
