<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>6</h2>

  <p>Mason, ömrünü sessiz bir odada geçiriyor ama nefes almasını sağlayan respiratörün tıslama ve iç çekişlerinden ibaret kendine özgü kalp atışları da var. Egzotik bir yılan balığının kavisler çizerek döndüğü, durmadan döndüğü akvaryumun şavkı dışında karanlık bir oda... su yılanı odaya, durmadan dönen bir kurdelenin gölgesini bırakıyor.</p>

  <p>Mason’un örgülü saçları, yükseltilmiş yatakta göğsünü saran respiratörün üzerinde kalın bir kıvrım oluşturuyor. Önünde tüplerden oluşan, panflüt gibi bir alet asılı.</p>

  <p>Mason’un uzun dili dişlerinin arasından dışarı çıkıyor. Dilini panflütün gözlerinden birinin ucunda yuvarlayarak respiratörün bir sonraki nabız vuruşuyla birlikte üflüyor.</p>

  <p>Bir ses, duvardaki hoparlörden anında yanıt veriyor. “Buyrun efendim.”</p>

  <p>“The Tattler.” İlk t’ler yutuluyor, ses derin ve titreşimli, mekanik bir ses.</p>

  <p>“Sayfa birde...”</p>

  <p>“Okuma. Okuma aygıtına koy.” Mason’un söylediklerinde m ve t yutuluyor.</p>

  <p>Göğüs hizasına yükseltilmiş televizyon ekranı aydınlanıyor. Ekran yeşilimsi bir ışıkla aydınlanıyor, Tattler gazete başlığı ekranda belirince ışık pembeye dönüşüyor.</p>

  <p>“ÖLÜM MELEĞİ: CLARICE STARLING, FBI’IN ÖLÜM MAKİNESİ” Respiratörün verdiği üç nefesle birlikte yazısını okuyor. Resimleri yaklaştırabiliyor Mason.</p>

  <p>Kollarından yalnızca biri yatak örtüsünün dışında. Elini biraz hareket ettirebiliyor. El, takatsiz kolunun gücüyle değil, parmaklarının kıpırdanışlarıyla halsiz bir yengeç gibi hareket ediyor. Mason sağı solu görmek için başını pek fazla oynatamadığından, başparmağı, yüzük parmağı, küçük parmağı elle birlikte kıvrılırken işaret ve orta parmağı küçük bir yaratığın dokungaçlarıymışçasına ilerliyor, sayfaları yaklaştırdığı, çevirebildiği kumanda aygıtının düğmelerine dokunuyor.</p>

  <p>Mason yavaşça okuyor. Gözünün üstündeki mercek dakikada iki kez, göz kapağı olmayan göz yuvarlarını nemlendirerek tıslıyor, çoğu zaman lensi de buhar içinde bırakıyor. Ana haberi ve ilgili sütunları okumak yirmi dakikasını alıyor.</p>

  <p>“Röntgen filmlerini koy,” diyor bitirdiğinde.</p>

  <p>Vakit gecenin geç bir vakti. Mason, geniş röntgen filminin ekranda iyice görünmesi için ışıklı bir masaya ihtiyaç duyuyor. Filmdeki görüntü, anlaşıldığı kadarıyla zarar görmüş bir insan eline ait. Bir başka kare, eli ve tüm kolu gösteriyor. Röntgen filmi üzerine konulmuş bir işaret, kol kemiğindeki omuz ve dirsek arasında eski bir kırığı gösteriyor.</p>

  <p>Mason birçok soluk alış verişte filmi dikkatle inceliyor. “Mektubu koy,” diyor sonra.</p>

  <p>Ekranda hayli güzel bir elyazısı belirdi. Yazı mercek altında komik bir biçimde büyük görünüyordu.</p>

  <p>Sevgili Clarice, diye okudu Mason, utancını ve insanların kınamalarını heyecanla ... Yazıdaki ritm, yatağı, odayı, başını döndüren çok eski düşünceleri harekete geçirdi, korkunç rüyalarının yarasını deşti, kalp atışlarının hızı nefesininkini aştı. Makine bu heyecanlanmayı hissetti ve ciğerlerini eskisinden daha hızlı doldurmaya başladı.</p>

  <p>Ona acı veren bu hızda bütün mektubu okudu. Sürekli titreşen makinenin üzerinde okumak, at sırtında okumaya benziyordu. Mason gözlerini kapatamıyordu, ama okumasını bitirdiği zaman zihni gözlerinin önündekilerden çok uzaklara gitti. Solunum aygıtı yavaşladı. Sonunda önündeki flüte üfledi.</p>

  <p>“Buyrun.”</p>

  <p>“Kongre üyesi Vellmore’u ara. Bana kulaklığı getir ve hoparlörü devre dışı bırak.”</p>

  <p>“Clarice Starling,” diye mırıldandı makinenin ona verdiği nefesle. İsimde patlayıcı bir sessiz yoktu ve onu hayli iyi telaffuz etti, seslerden hiçbirini yutmadan. Telefon için beklerken, kısa bir süre kestirdi; yüzünde, çarşafının üstünde, örgülü saçlarında yılan balığının gölgesi dolaşıyordu.</p>
</body>
</html>
