<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>67</h2>

  <p>MASON’un sahte kanıtıyla Federal Soruşturma Bürosu’nun bir ajanına saldırmak Krendler için yutulacak büyük bir lokmaydı. Ve bu, onu epey tereddüde sokmuştu. Olur da Adalet Bakanlığı farkına varırsa, Starling ayağının altında onu izmarit gibi ezerdi.</p>

  <p>Kişisel olarak kendini riske atmak bir yana bırakılırsa, Clarice Starling’i mahvetmek, bir erkeği mahvetmekten daha kolaydı. Bir erkeğin bakmaya yükümlü olduğu ailesi vardır; Krendler, ne kadar açgözlü ve nankör olursa olsunlar, ailesine bakmak zorundaydı.</p>

  <p>Starling gitmeliydi. Yalnız başına, bir ev kadınının sabırla karmaşık bir yumağı çözmesi gibi Starling önemsiz ipuçlarından hareketle Hannibal Lecter’ı bulabilirdi. Eğer böyle bir şey olursa Mason, Krendler’e zırnık koklatmazdı.</p>

  <p>Elindeki kaynaklardan ne kadar çabuk koparılır ve yem olarak ortaya atılırsa o kadar iyiydi.</p>

  <p>Krendler önce savcılıkta, ardından Adalet Bakanlığında, kendi kariyeri boyunca birkaç bel kırmıştı. Tecrübelerinden bir kadının kariyerini yıkmanın bir erkeğinkini lekelemekten daha kolay olduğunu biliyordu. Bir kadın elde etmemesi gereken bir mevkiyi kazandığında, en etkili yol, bu mevkiyi sırt üstü yatarak kazandığını söylemekti.</p>

  <p>Clarice Starling’e böyle bir pislik atmak imkânsız, diye düşündü Krendler. Aslına bakılırsa Krendler toprağa yatırılıp düzülmeye ihtiyaç duyan başka birini düşünemiyordu. Bu yıkıcı şeyleri bazen burnunu karıştırırken düşünürdü.</p>

  <p>Krendler, Starling’e olan kininin sebebini kendine açıklayamıyordu. Daha çok içgüdüsel bir şeydi ve içinden, kendisinin giremeyeceği karanlık bir yerden geliyordu. Loş ışık, üzeri örtülü koltuklar, kapı ve pencere kolları, Starling’e davranış bakımından değil ama tip olarak benzeyen ve pantolonunu indirmiş, derdin ne, neden gelip becermiyorsun, yoksa ibne falan mısın? İbne falan mısın? İbne falan mısın? diyen bir kızın olduğu bir yerden.</p>

  <p>Starling’in nasıl bir kancık olduğunu bilmiyorsun, diye düşündü Krendler, ama siciline baktığında gördüklerin birkaç terfisinin gösterdiğinden çok daha iyiydi; hakkını vermeliydi. Kazandığı ödüller Allah’tan ancak birkaç taneyle sınırlıydı: Krendler, siciline sürekli olarak hafif suçlar ekleyerek FBI’ın kariyer kurulunu etkilemiş ve onu alabileceği birkaç önemli görevden mahrum bırakmıştı. Geri kalan bütün işi, Starling’in bağımsız karakteri ve kapatmasını bilmediği ağzı becermişti.</p>

  <p>Mason, Feliciana Balık Pazarı olayının nihai kararını bekleyemezdi. Ayrıca mahkeme sonrasında Starling’in bir bok alıp almayacağı kesin değildi. Evelda Drumgo’nun ve diğerlerinin vurulması açıkça güvenlik yetersizliğinin bir sonucuydu. Starling’in o küçük piçi kurtarması bir mucizeydi. Asmak varken beslenecek bir piç daha. Bu çirkin olayı yeniden gündeme getirmek kolay olsa da Starling’e ilişmek kolay olmayacaktı.</p>

  <p>Mason’un yöntemi daha iyiydi. Starling çabucak atılacaktı. Zamanlama çok iyiydi.</p>

  <p>Pisagor Teoremi’nden çok daha fazla kanıtlanmış olan bir Washington Hipotezi der ki, sahibi belli sesli bir osuruk, diğer bütün küçük osurukçuları kurtarır.</p>

  <p>Başkanın kongre önüne çıkma zorunluluğu, Krendler’in, Starling meselesinde işini kolaylaştırıyordu.</p>

  <p>Mason, Dr. Lecter’ın görmesi için bazı gazetelerde baş sayfa istiyordu. Ama Krendler gazetelerde çıkan haberin istenmeyen bir kazadan kaynaklanmış gibi görünmesini tertip etmeliydi. Neyse ki hayli işine yarayacak bir fırsat kapıdaydı: FBI’ındoğum günü.</p>

  <p>Krendler ara sıra kendini iyi hissetmek için zayıf da olsa bir vicdan taşıyordu.</p>

  <p>Şimdi vicdanını avutuyordu: Starling işini yitirdiğinde, yaşadığı sevinci ininde, büyük bir televizyon setinden mahrum kalacaktı o kadar. En kötüsünden yaptığı şey, ipinden kurtulmuş bir topu gemiden aşağı atıp birilerini incitmesini engellemekten ibaretti.</p>

  <p>“Güverteden aşağı atılan ‘ipinden kurtulmuş bir top’, ‘geminin dengesini yitirmesini’ engelleyecek,” diye düşündü, iki denizci deyimini bir arada kullanmış olduğu için kendinden memnundu. Geminin dengesini yitiriş sebebinin, topun yerinden oynatılmış olmasından kaynaklanması onu rahatsız etmiyordu.</p>

  <p>Krendler, hayal gücünün izin verdiği en derin fantezisini yaşadı. Şimdi de, keyif için, Starling’i şu artık sarkmış göğüslerinin üzerinde iki büklüm, şu artık mor damarları çıkmış ve aksayan düzgün bacaklarının yardımıyla, merdivenden aşağı, içindeki çarşafların lekelerine bakmamaya çalışarak çamaşır leğenini taşırken, yaşlı, kıllı bir lezbiyen çiftin yanında karın tokluğuna çalışırken gözünün önüne getirdi.</p>

  <p>Zaferinin doruklarına yaklaşırken ona söyleyeceği kelimeleri geçirdi aklından, “Seni köy şeftalisi!”</p>

  <p>Dr. Doemling’in içgörüsünü kuşanmış, kolu kanadı kırıldıktan sonra, ona yaklaşıp dudağının kenarıyla şunları söylemek istiyordu: “Bir güneyli beyaz pislik olsan bile yaşın babanla düzüşmeye müsait.” Cümleyi zihninde tekrarladı ve defterine kaydedip kaydetmemeyi düşündü.</p>

  <p>Krendler, Starling’in kariyerini mahvetmek için gerekli zamana, malzemeye ve kine sahipti. İşe koyulduğundaysa İtalya’dan gelen bilgiler ve şans onun için çalışmaya başladı.</p>
</body>
</html>
