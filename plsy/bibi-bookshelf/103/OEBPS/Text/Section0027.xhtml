<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>22</h2>

  <p>PAZZI, Dr. Fell’in çalışma izni için alınmış ve Karabinalı’ların dosyasına negatifleriyle birlikte iliştirilmiş fotoğraflarını gün doğmadan ele geçirmişti. Ayrıca Mason Verger’in aslını posterlerinde kullandığı polis sabıka kayıt resimlerini bulmuştu. İki yüz de birbirine benziyordu, ama eğer Dr. Fell gerçekten Hannibal Lecter ise burun ve yanaklar üzerinde biraz çalışılmış olmalıydı, belki kolojen enjeksiyonları?</p>

  <p>Kulaklar ümit vericiydi. Tıpkı bir asır önce yaşamış Alphonse Bertillon gibi Pazzi, elindeki büyüteçle kulakları inceliyordu. Aynı gibi görünüyorlardı.</p>

  <p>Questura’nın eski model bilgisayarının başına oturmuş ve Amerikan FBI’ı Ağır Suçlular Tutuklama Programındaki Interpol erişim şifresini girmiş ve ciltler tutan Lecter dosyasını istemişti. Mektuplar ekrana gelene kadar yavaş modemine lanetler okumuş, ekrandaki titrek metni okumaya çalışmıştı. Vakayla ilgili birçok şeyi zaten biliyordu. Karşılaştığı iki şey onu çok heyecanlandırdı. Bunlardan biri eski, diğeri de yeniydi. Doktora ait en son tarihli röntgen filmi, onun sol elinden ameliyat olduğunu gösteriyordu. Tennessee polisi tarafından alman parmak izlerinin üzerinde, Mephis’teki gardiyanları öldürürken doktorun, Goldberg Varyasyonları’nı çaldığına dair bir not vardı.</p>

  <p>Amerikalı zengin kurban Mason Verger tarafından dağıtılmış olan poster, muhbirleri, posterdeki FBI telefon numarasını araması için görev aşkıyla teşvik ediyordu. Poster ayrıca Dr. Lecter hakkında, silahlı ve tehlikeli olduğuna dair her zamanki uyarıyı içeriyordu. Ayrıca büyük ödülden söz eden paragrafın hemen altında şahsa ait bir telefon numarası da verilmişti.</p>

  <p>Floransa ile Paris arası uçak biletleri inanılmaz derecede pahalıydı ve Pazzi kendi cebinden ödemek zorunda kaldı. Fransız polisinin kulağını dayamadığı bir telefon aktarması yapacağına güvenmiyordu ve bu telefon konuşmasını Fransa’dan yapmanın başka bir yolunu da bilmiyordu. Opera yakınlarındaki bir Amerikan Express Telefonu’ndan Mason’un posterindeki şahsa ait numarayı aradı. Aradığı yeri öğrenmeye çalışacaklarını tahmin ediyordu. Pazzi İngilizceyi hayli iyi konuşuyorsa da, İtalyan aksanının onu ele vereceğini çok iyi biliyordu.</p>

  <p>Ses bir Amerikalıya aitti, serinkanlı bir erkek sesiydi. “Ne için aramıştınız?”</p>

  <p>“Hannibal Lecter hakkında bir şeyler biliyor olabilirim.”</p>

  <p>“Evet, hımm, aradığınız için teşekkürler. Şu anda nerede olduğunu biliyor musunuz?”</p>

  <p>“Öyle sanıyorum. Ödül hâlâ geçerli mi?”</p>

  <p>“Evet, geçerli. Onun o olduğuna dair ne tür kesin kanıtlar var elinizde?”</p>

  <p>“Yüzünden estetik ameliyat olmuş ve elinde de ameliyat izi var. Hâlâ Goldberg Varyasyonlarını çalabiliyor. Brezilya’dan belgeleri var.”</p>

  <p>Bir duraklama. “Neden polisi aramadınız? Sizi onları aramaya teşvik etmek benim görevim.”</p>

  <p>“Ödül her durumda geçerli mi?”</p>

  <p>“Ödül yakalamaya ve tutuklamaya yardım edecek bilgi için geçerli.”</p>

  <p>“Acaba ödül... özel şartlarda da ödenebilir mi?”</p>

  <p>“Dr. Lecter ile ilgili bir ödeme anlaşmasını mı kastediyorsunuz? Yani, bu durumda, mesela, yasal olarak ödülü alamayacak biri?”</p>

  <p>“Evet.”</p>

  <p>“Her ikimiz de aynı amaç için çalışıyoruz. Size bir öneri yapana kadar lütfen hatta kalın. Birinin ölümüyle ilgili bir anlaşma yapmak, uluslararası anlaşmalara ve ABD yasalarına aykırıdır. Lütfen hatta kalın. Avrupa’dan arayıp aramadığınızı sorabilir miyim?”</p>

  <p>“Evet, Avrupa’dan arıyorum ve bundan başka bilgi vermeyeceğim.”</p>

  <p>“Peki, beni dinleyin. Size ödüllerin yasallığı ve Dr. Lecter’a yönelik herhangi bir kanuna aykırı bir eylemin sorumluluğunu paylaşmamanız konusunda bir avukatla ilişkiye geçmenizi öneriyorum. Size bir avukat tavsiye edebilir miyim? Genova’da bu meseleler konusunda çok iyi biri var. Onu aramanızı ve meseleyle ilgili tümüyle açık olmanızı ısrarla tavsiye ederim.”</p>

  <p>Pazzi bir telefon kartı alıp ikinci aramasını Bon Marche satış mağazasındaki bir umumİ telefondan yaptı. İsviçre aksanına sahip soğukkanlı bir ses tonu olan biriyle konuştu. Konuşma beş dakikadan kısa sürdü.</p>

  <p>Mason, Dr. Lecter’ın kafası ve elleri için bir milyon Amerikan Doları ödüyordu. Aynı miktarı yakalamayla sonuçlanacak bilgi için de veriyordu. Doktorun canlı teslimi için soru sormadan ve gizlilik garantisiyle üç milyon dolar veriyordu. Anlaşma, yüz bin dolar avansı içeriyordu. Pazzi doktora ait bir nesnenin üzerine bırakılmış açık seçik parmak izleri tedarik etmekle yükümlüydü. Eğer bunu başarırsa, İsviçre’de kendi adına bir hesaba yatırılmış paranın geri kalanını alabilecekti.</p>

  <p>Havaalanına gitmek için Bon Marche’den ayrılmadan önce Pazzi, karısı için ipek bir sabahlık aldı.</p>
</body>
</html>
