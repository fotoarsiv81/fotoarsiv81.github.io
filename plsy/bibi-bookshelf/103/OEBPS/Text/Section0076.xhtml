<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>70</h2>

  <p>ARALIK’ın on yedisinin akşamında Clarice Starling’in kapısı çaldı. Kapının önünde Mustang’inin arkasına park etmiş Federal Polis arabasını görebiliyordu.</p>

  <p>Görevli, Feliciana çarpışmasından sonra onu hastaneden eve getirmiş olan Bobby’di.</p>

  <p>“Selam Starling.”</p>

  <p>“Selam Bobby. İçeri gel.”</p>

  <p>“İsterim, ama önce şunu bir dinle. Bir tebligat var ve sana tebliğ etmek zorundayım.”</p>

  <p>“Eh, boktan. İçerde, sıcakta tebligat yapabilirsin,” dedi Starling kararsızca girişi kapatarak.</p>

  <p>Başmüfettişin antedini taşıyan tebligat Starling’in aralığın on sekizinde saat 9:00’da, yani ertesi sabah J.Edgar Hoover Binası’ndaki duruşmaya katılmasını talep ediyordu.</p>

  <p>“Sabah seni götürmemi ister misin?” diye sordu görevli.</p>

  <p>Starling başıyla hayır dedi. “Teşekkür ederim Bobby. Kendi arabamla gideceğim. Kahve ister misin?”</p>

  <p>“Hayır, sağol. Üzgünüm Starling.” Görevli belli ki gitmek istiyordu. Tedirgin bir sessizlik oldu. “Küpelerin ne güzel,” dedi nihayet.</p>

  <p>Tekrar arabasına bindiğinde Starling ona el salladı.</p>

  <p>Tebligatta sadece yer ve zaman bildirilmiş, bir sebep gösterilmemişti.</p>

  <p>Büro için savaşların kıdemlisi olan ve sonunda iyi çocukların yanında yer alan Ardelia Mapp, Starling’e hemen ninesinin zihin açıcılığıyla ünlü en güçlü sıhhat çaylarından birini yaptı. Starling çaydan hiç hoşlanmazdı, ama kaçar yolu yoktu.</p>

  <p>Mapp parmağıyla antede bir fiske attı. “Başmüfettiş sana hiçbir bok söylemek zorunda değil,” dedi Mapp yudumları arasında. “Eğer Meslekİ Sorumluluklar Bürosu veya OPR-DOJ ile ilgili bir şey olsaydı, sana sebebi de bildirmek zorundaydılar. Sana, alacağın ceza ile birlikte ya bir 644 ya da bir 645 gönderirlerdi. Eğer cezai bir suçsa, suçluların sahip olduğu tüm haklara sahip olur, yani avukat tutardın ve açık bir duruşmaya girerdin, doğru mu?”</p>

  <p>“Haklısın.”</p>

  <p>“Hımm, bu her şeyle ilgili olabilir. Başmüfettiş herhangi bir davayı üstlenebilir.”</p>

  <p>“Bunu üstlenmiş işte.”</p>

  <p>“Kıçını yalayan Krendler’in baskısıyla. Bu her neyle ilgili olursa olsun, eğer eşit fırsat duruşması istersen, elimin altında arayabileceğin numaralar var. Şimdi beni dinle Starling. Onlara kayıtlara geçilmesini istediğini söylemelisin. Başmüfettişlik işten çıkarmayla ilgili bir belge imzalamaz. Lonnie Gains böyle bir boktan geçmişti. Söylediklerin kaydediliyor ve bazı zamanlar bu sonradan değiştiriliyor. Bir kopya bile göstermiyorlar.”</p>

  <p>Starling, Jack Crawford’u aradığında sesi yeni uykudan uyanmış gibi geliyordu.</p>

  <p>“Ne olduğunu bilmiyorum Starling,” dedi, “seni sonra ararım, bildiğim tek şey, yarın ben de orada olacağım.”</p>
</body>
</html>
