<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>74</h2>

  <p>Dr. LECTER pikabını Maryland Misericordia Hastanesi’nden bir sokak öteye park edip parkmatiğe atmadan önce çeyrekliği sildi. Soğuğa karşı içine pamuklu bir tulum, güvenlik kameralarına karşı geniş siperlikli bir şapka giymişti.</p>

  <p>Hastane Dr. Lecter’ın burada bulunmadığı on beş yıldan bu yana çok değişmişti, ama genel düzeni değişmemiş görünüyordu. Tıp kariyerine başladığı bu yeri görmek onda hiçbir duygu uyandırmadı. Güvenliğin koruduğu üst katlar yenilenmiş olsa da Tapu Kadastro’nun taslaklarına göre hâlâ aynıydı. Ön kapıdan aldığı bir ziyaretçi kartıyla ilk katı geçti. Kapıların üzerindeki doktorların ve hastaların adlarını okuyarak koridor boyunca ilerledi. Burası hastaların kalp ve damar ameliyatlarından sonra geldiği yoğun bakım ünitesiydi.</p>

  <p>Koridorda ilerleyen Dr. Lecter’ı gördüğünüzde onun güç bela okuduğunu düşünebilirdiniz, dudaklarını kıpırdatarak seslice okuyor ve zaman zaman bir köylü gibi başını kaşıyarak düşünüyordu. Bekleme odasında koridoru görebileceği bir yere oturdu. Aile facialarını anlatan yaşlı kadınlar arasında bir buçuk saat oturdu ve televizyondaki Brezilya dizisine katlandı. En sonunda beklediği şeyi gördü. Yeşil üniforması içinde bir cerrah hastaları turluyordu. Bu cerrah şimdi... Dr.</p>

  <p>Silverman. Dr. Lecter kafasını kaşıyarak ayağa kalktı. Eline masadan bir bulvar gazetesi alarak bekleme odasından çıktı. Yine Dr. Silverman’ın baktığı başka bir hasta iki oda ötedeydi. Dr. Lecter odaya girdi. Oda yarı karanlıktı, başı ve yüzü iyice bandajlanmış hasta, çok şükür uyuyordu. Ekranda düzenli zikzaklar vardı.</p>

  <p>Dr. Lecter altındaki cerrah üniformasını ortaya çıkarmak için hızla tulumunu soyup attı. Ayakkabılarının üzerindeki kaplamaları söküp, cebinden bir maske, bir şapka ve eldiven çıkardı. Diğer cebinden çıkardığı bir çöp poşetini açtı.</p>

  <p>Dr. Silverman omuzunun üzerinden biriyle konuşarak odaya girdi. Yanında bir hemşire mi var? Hayır.</p>

  <p>Dr. Lecter sırtı kapıya dönük, yerden çöp kutusunu alıp içindekileri elindeki çöp torbasına doldurmaya başladı.</p>

  <p>“Kusura bakmayın doktor. Şimdi işim biter,” dedi.</p>

  <p>“Sorun yok,” dedi Dr. Silverman yatağın sonundaki hasta raporunu eline alırken. “Siz işinize bakın.”</p>

  <p>“Teşekkür ederim,” dedi Dr. Lecter ve elindeki deri copla doktorun kafasının hemen arkasına vurup onu yere düşmeden yakaladı. Dr. Lecter’ın bir adamı yerden kaldırmasını izlemek her zaman şaşırtıcı olmuştur, tıpkı bir karınca gibi ağır ağır, santim santim. Dr. Lecter, Dr. SilvermanT hasta tuvaletine taşıyıp pantolonunu indirdi ve onu tuvalete oturttu.</p>

  <p>Cerrah, başı dizlerine düşmüş bir şekilde bıraktığı pozisyonda kaldı. Dr. Lecter onu gözbebeklerine bakabilecek kadar yukarı kaldırıp cerrah üniformasının yakasına iliştirilmiş isim kartını aldı.</p>

  <p>Doktorun kartını kendinin ziyaretçi kartı yerine baş aşağı yakasına iliştirdi. Stetoskopu, moda olduğu üzere ucunu omuzundan aşağı atarak boynuna taktı. Doktorun zarif ameliyat merceklerini de başına yerleştirdi. Deri copu gömleğinin koluna soktu.</p>

  <p>Artık Maryland Kalp Hastanesi’nin kalbine kadar girmeye hazırdı.</p>

  <p>Hastane narkotik idarede fedaral kanunlara milim milimine uyuyordu. Hastaların bulunduğu bölümde her bir hemşirenin ilaç dolabı kilitliydi. Dolabı açmak için hem görev başındaki hem de asistan hemşirenin olmak üzere iki anahtar gerekiyordu. İlaçlar çok sıkı bir gözetim altındaydı.</p>

  <p>Ameliyathanelerin bulunduğu bölümde ise, her bir odaya ameliyattan ancak birkaç dakika önce ilaç getiriliyordu. Anestezi uzmanlarının kullandığı ilaçlar, ameliyat masasının yanında duran soğutma bölümü olan bir dolapta tutuluyordu.</p>

  <p>İlaç stokları temizlik odasının hemen yanındaki ayrı bir dispanser bölümünde saklanıyordu. Aşağıdaki genel dispanserde asla bulamayacağınız bir dizi ilaç vardı burada: Kalp ve beyin ameliyatlarını hasta uyanıkken yapmayı mümkün kılan güçlü, egzotik hipnotik uyuşturucular.</p>

  <p>Mesai saatleri içerisinde dispanserde her zaman biri bulunurdu ve eczacı oradayken dolaplar kilitli tutulmazdı. Çünkü kalp ameliyatlarında anahtarlar için ceplerinizi karıştıracak zamanınız yoktu. Dr. Lecter cerrah kıyafeti içerisinde kapıyı iterek ameliyathaneye girdi.</p>

  <p>Daha sevimli bir hale getirmek için ameliyathane, can çekişen bir insanı bile kızdıracak biçimde rengârenk boyanmıştı. Dr. Lecter’ın önündeki birçok doktor masada imza attı ve temizlik odasına girdi. Dr. Lecter imza föyünü aldı ve kalemi üzerinde oynatıp imzalamadan yerine koydu.</p>

  <p>Duvarda asılı programda günün ilk operasyonu olarak yirmi dakika sonra başlayacak bir beyin ameliyatı görünüyordu. Temizlik odasında eldivenlerini çıkarıp cebine yerleştirdikten sonra, düzgün bir şekilde ellerini dirseklerine kadar yıkadı, kurulayıp pudraladı ve yeni eldivenler taktı. Şimdi dışarıda, holdeydi. Dispanser sağdaki ilk oda olmalıydı. Hayır. Kayısı rengindeki kapının üzerinde ACİL DURUM JENERATÖRÜ levhası vardı ve iki kapı ötede B.A. isimli hemşire durakladı.</p>

  <p>“Günaydın Doktor.”</p>

  <p>Dr. Lecter maskesinin arkasından öksürdü ve bir günaydın mırıldandı. Sanki bir şey unutmuş gibi temizlik odasına döndü. Hemşire doktorun ardından bir süre baktıktan sonra, bir ameliyatı seyretmek için odaya girdi. Dr. Lecter eldivenlerini çıkararak çöp tenekesine attı. Hiç kimsenin dikkatini çekmemişti. Bir başka çift eldiven aldı. Bedeni temizlik odasındaydı, oysa o hızla zihnindeki sarayın fuayesine dalmış, oradan, Pliny büstünü geçerek mimarlar holüne dalmıştı. Hayli iyi aydınlatılmış bu holde masanın üzerinde Christopher Wrens’in St. Paul Hastanesine benzeyen Maryland Hastanesi’nin Baltimore Tapu Kadastro’dan alınmış planı duruyordu. Jenaratör diğer tarafta gösteriliyordu. Belki planlar ters basılmıştı. Bu durumda dispanser koridorun öteki uçundaydı. Olsa iyi olurdu, çünkü etrafta dolaşmayı göze alamazdı.</p>

  <p>Dr. Lecter temizlik odasından çıkarak koridorda A. Salonu’na yöneldi. Kapı sol taraftaydı. Levha MRI diyor. Devam et. Bir sonraki kapı dispanserdi. Odayı manyetik rezonans çekimi ve ilaç deposu olarak ikiye bölmüşlerdi.</p>

  <p>Dispanserin ağır demir kapısı açıktı ve bir takozla sabitlenmişti. Dr. Lecter odaya daldı ve kapıyı hızla çekerek kapadı. Balık etli eczacı çömelmiş alçak bir rafa bir şey koyuyordu.</p>

  <p>“Yardımcı olabilir miyim Doktor?”</p>

  <p>“Evet, lütfen.”</p>

  <p>Genç adamı ayağa kalkmaya yeltendi, ama hareketini tamamlayamadı. Deri copun çıkardığı boğuk gürültü ve eczacının yere yığılırken çıkardığı osuruk.</p>

  <p>Bir şimşek hızıyla yukarı aşağı raflardaki etiketleri okudu; Ambien, amobartibal, Amytal, chloral hydrate, Dalmane, flurazepan, Halcion ve avucuyla raflardan sildiği düzinelerce ilaç tüpü cebini boyladı. Sonra buzdolabına geçti, midazolam, Nocte, scopolamine, Pentothal, quazem, solsidem. Kırk saniye dolmamıştı ki Dr. Lecter, dispanserin kapısını ardından kapayıp koridora çıkmıştı bile.</p>

  <p>Tekrar temizlik odasına girip aynada yüzünü kontrol etti. Sonra, acele etmeden yeniden savrulan kapılardan geçerek yakasına bile bile ters asılmış kartı, yüzünde maskesi ve gözlükleri, başının üstünde mercekleri, nabzı yetmiş ikide, diğer doktorların selamlarına homurtuyla karşılık vererek asansöre, asansörden aşağı, aşağı, aşağı indi. Yüzünden maskeyi çıkarmadan, rastgele eline aldığı bir föye bakarak...</p>

  <p>İçeri girmekte olan ziyaretçiler hastahanenin dışında merdivenlerden inip güvenlik kameralarından uzaklaşırken hâlâ ameliyathane maskesini takmış olmasını tuhaf bulmuş olabilir.</p>

  <p>Ameliyathane bölümündeyse bir anestezi uzmanı, sabırsızlık içinde dispanserin kapısını çaldıktan sonra, içerde eczacıyı baygın halde yatarken buldu, ilaçların kaybolduğunu anlamak ise bir on beş dakikalarını daha aldı.</p>

  <p>Dr. Silverman kendine geldiğinde, pantolonu inik haldeyken tuvaletten yere düştü. Odaya girişiyle ilgili hiçbir şey hatırlamıyordu ve nerede olduğu hakkında bir fikri yoktu. Beyin zarıyla ilgili, muhtemelen bağırsak gazının sebep olduğu geçici bir felç yaşadığını düşündü. Bir kan pıhtısını oynatma ihtimali korkusundan dolayı yerinden kıpırdayamıyordu. Elini koridordan dışarı çıkarabilecek şekilde kendini zemine yatırdı. Muayene sonrasında küçük bir beyin sarsıntısı geçirdiği anlaşıldı.</p>

  <p>Dr. Lecter eve gitmeden önce iki yere daha uğradı. Bir cenaze levazımatçısı şirketinden internet aracılığıyla sipariş verdiği paketi almak için Baltimore’un bir kenar mahallesindeki posta adresine uğradı. Gömleğiyle ve kravatıyla bir smokin vardı paketin içinde.</p>

  <p>Şimdi tüm ihtiyacı şaraptı; şölen, gerçek bir şölen. Bunun için Annapolis’e gitmek zorunda kaldı. Şimdi Jaguar’ı olsaydı sürmesi ne hoş olurdu.</p>
</body>
</html>
