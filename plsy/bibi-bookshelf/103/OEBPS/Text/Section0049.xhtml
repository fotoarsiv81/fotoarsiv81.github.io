<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>44</h2>

  <p>YABANCI gazeteleri günlük olarak Mason’a getiren helikopter, Başmüfettiş Yardımcısı Paul Krendler’i Muskrat Çiftliği’ne getirdi.</p>

  <p>Mason’un kötülük dolu varlığı, tıslama ve nefes sesleriyle dolu karanlık odası, sürekli çemberler çizen yılan balığı, Krendler’i huzursuz etmeye yeterdi, Pazzi’nin ölümünü yeniden ve yeniden izlemek için oturmak zorunda kalmasıysa bu işin tuzu biberiydi.</p>

  <p>Krendler, Viggert ailesinin Davut heykelinin etrafında hayranlıkla dolaşışını, Pazzi’nin bağırsaklarının dökülüşünü tam yedi kez izledi. Yedincisinde Krendler artık Davut’un da bağırsaklarının dökülmesini bekler oldu.</p>

  <p>Mason’un odasının oturma bölümünün tepesindeki spotlar nihayet yandı. Lambalar, Krendler’in başını yakıyor, seyrelmiş saç diplerini aydınlatıyordu.</p>

  <p>Vergerler’in alışveriş anlayışları birbirinden farklıydı, bu yüzden Mason, Krendler’in ne istediğini dinleyerek başladı. Mason, karanlığın içinden konuşuyordu, cümleleri respiratörünün vuruşlarıyla ritm içindeydi.</p>

  <p>“Bütün platformun için... ne kadar paraya ihtiyacın... olduğunu duymak istemiyorum.”</p>

  <p>Krendler, Mason ile özel olarak konuşmak istiyordu, odada yalnız değildiler. Akvaryumun parlak ışıklarının arkasında, aşırı derecede kaslı, geniş omuzlu bir gölge duruyordu. Bir korumanın onları dinliyor olması fikri Krendler’i rahatsız etti.</p>

  <p>“Seninle yalnız konuşmayı tercih ederim, ondan bizi yalnız bırakmasını istemen mümkün mü?”</p>

  <p>“O benim kız kardeşim Margot,” dedi Mason. “Kalabilir.”</p>

  <p>Margot ışığa doğru çıktı, bisiklet pantolonu ötüyordu yürürken.</p>

  <p>“Ah, kusura bakmayın,” dedi Krendler hafifçe koltuğundan kalkarak.</p>

  <p>“Merhaba,” dedi Margot, ama Krendler’in uzanan elini sıkmak yerine masanın üzerindeki kâseden iki tane ceviz alıp onları avucunda kırarak, cevizleri yemek için seçtiği karanlık köşeye çekildi. Krendler, kabukların yere dökülüşünü duyabiliyordu.</p>

  <p>“Tamam, anlat bakalım,” dedi Mason.</p>

  <p>“Lowenstein’ı yirmi yedinci bölgedeki koltuğundan etmek, bana sorarsan, on milyon dolara mal olur.” Krendler ayak ayak üstüne atarak, odanın başka bir tarafına bakmaya başladı. Mason’un onu görüp göremediğinden emin değildi. “Bu yalnızca medya için. Ama onun zayıf noktaları olduğuna seni temin ederim. Pozisyonum gereği bunu biliyorum.”</p>

  <p>“Nasıl bir şey?”</p>

  <p>“Şey, yalnızca gündelik ha...”</p>

  <p>“Yani para mı, am mı?”</p>

  <p>Krendler, anlaşıldığına göre Mason’u rahatsız etmiyor olmasına karşın Margot’nun önünde bu sözcüğü kullanmak istemedi. “Evli ve uzun zamandır bir hâkimle ilişkisi var. Hâkim bazen onun davalarında adamın lehine karar veriyor. Kararlar muhtemelen haklı, ama televizyonun eline düştüğünde bu bilgi bizim için yeterli olacaktır.”</p>

  <p>“Bir kadın hâkim?”</p>

  <p>Krendler başıyla onayladı. Mason’un onu görüp göremediğinden emin olmadığı için ekledi; “Evet. Bir kadın.”</p>

  <p>“Çok kötü,” dedi Mason. “Eğer ibne olsaydı daha iyi olurdu, öyle değil mi? Bu lekeyi ona sen süremezsin, değil mi Krendler, böyle bir şeye gücün yetmez.”</p>

  <p>“Biz oy verenleri ilgilendiren bir planı birlikte...”</p>

  <p>“Bu lekeyi ona sen süremezsin,” diye tekrarladı Mason. “Ben yalnızca Hâkimler Üst Kurulu’nun bakacağı yeri göstereceğim. Lowenstein da bulaşacaktır. Bana yardım edebileceğini mi söylüyorsun yani?”</p>

  <p>“Yarısı için yardım edebilirim.”</p>

  <p>“Beş?”</p>

  <p>“İstersen öyle ‘beş’ diyerek geçiştirme. Gereken saygıyı göstererek söyle şunun adını beş milyon dolar. Bu parayı bana Tanrı ihsan etti. Bu parayla O’nun isteğini yerine getireceğim: Parayı yalnızca Hannibal Lecter avucuma düştüğünde alabilirsin.” Mason birkaç vuruş boyunca soluklandı. “Bu gerçekleşirse, temizinden Yirmi Yedinci Bölge’nin Vekili Bay Krendler olacaksın. Senden bütün istediğim Hayvan Kesim Şartnamesi’ne aykırı düşmen. Onu FBI yakalar, bir yere tıkarsa, iğneyle ölüme mahkûm edilirse, seni tanıyor olmamın avantajları olacaktır.”</p>

  <p>“Yerel polis onu yakalarsa sana yardımcı olamam. Aynı şekilde Crawford’un ekibinden biri yakalarsa da. O kadar etkili biri değilim.”</p>

  <p>“Dr. Lecter kaç eyalette ölüm cezasına çarptırılabilir?” diye sordu Margot. Sesi çatallıydı ve aldığı hormonlardan dolayı Mason’unki gibi derinden geliyordu.</p>

  <p>“Üç eyalet, her birinde bir cinayet.”</p>

  <p>“Tutuklanırsa, eyalet ölçeğinde ceza almasını istiyorum,” dedi Mason. Ne kaçırma timi, ne vatandaşlık haklarının ihlali ne de eyaletler arası ceza. Onun yüksek güvenlik önlemleri alınan federal kümeslerden birine değil, eyalet hapishanesine konulmasını istiyorum.”</p>

  <p>“Nedenini sormama gerek var mı?”</p>

  <p>“Bilmek istemiyorsan sorma. Hayvan Kesim Şartnamesi’ne karşı gelmeyeceksin,” dedi Mason ve kesik kesik güldü. Konuşmak onu yormuştu. Margot’ya işaret etti.</p>

  <p>Margot elinde bir klasörle aydınlığa gelip yazılı notları okudu.</p>

  <p>“Elindeki her şeyi Davranış Bilimleri görmeden önce istiyoruz. Davranış Bilimlerinin raporlarını dosyasına girer girmez istiyoruz. Ulusal Suçlu Bilgi Merkezi’nin erişim kodunu ve Lecter’ın federal polis dosyasını istiyoruz.”</p>

  <p>“Dosyaya girmek için her seferinde umumi telefondan aramanız gerekiyor,” dedi Krendler, sanki kadın orada değilmiş gibi karanlığa doğru konuşmasına devam ederek. “Bunu nasıl yapacaksın?”</p>

  <p>“Ben yapabilirim,” dedi Margot.</p>

  <p>“O yapabilir,” diye tısladı Mason karanlıktan. “Jimnastik salonları için egzersiz programları yazıyor, böylece abisine bağımlı yaşamıyor.”</p>

  <p>“FBI’ın kapalı devre bir sistemi var ve bazı yerler şifreli. Sözlerimden dışarı çıkmadan bir konuk belgesi imzalamanız ve Adalet Bakanlığı’nca programlanmış bir laptop kullanmanız gerekecek,” dedi Krendler. “Ayrıca senin bilgisayarını takip edecekleri bir verici yerleştirecekler. Hızlı bir modemi olan, hızlı bir laptop al. Peşin parayla olsun, satıcıda kaydın olmasın. Ayrıca bir Zip sürücü de al. Ayrıca internete girme. Her şeyi tamamlamak için bir geceye ihtiyacım olacak. Bir de işini bitirdiğinde bilgisayarı alırım. Sana haber vereceğim. Tamam, hepsi bu kadar.” Krendler ayağa kalkıp kâğıtlarını topladı.</p>

  <p>“Henüz bitmedi Bay Krendler...” dedi Mason. “Lecter ortaya çıkmak zorunda değil. Sonsuza kadar saklanacak parası var.”</p>

  <p>“Parayı nerden bulmuş ki?” diye sordu Margot.</p>

  <p>“Psikiyatristlik yaparken bazı yaşlı ve zengin müşterileri olmuştu,” diye yanıtladı Krendler. “Onların bir sürü parayı ona bağışlamalarını sağlamış. Parasını çok iyi gizliyor, içişleri Bakanlığı bulamadı. Kendisine para verenlerden birkaçını mezardan çıkarıp öldürülüp öldürülmediklerine baktılar, ama bir şey bulamadılar. Zehir taraması olumsuz çıktı.”</p>

  <p>“Demek ki kredi kartından dolayı yakalanamaz, peşin parası var,” dedi Mason. “Onun saklandığı deliği tespit etmemiz gerekiyor. Sen de bunun yollarını düşün.”</p>

  <p>“Floransa’daki saldırının kimden geldiğini ergeç öğrenecek,” dedi Krendler.</p>

  <p>“Elbette.”</p>

  <p>“Ve senin peşine düşecek.”</p>

  <p>“Bilmiyorum,” dedi Mason. “Beni olduğum gibi seviyor. Düşünmeye devam et Krendler.” Mason mırıldanmaya başladı.</p>

  <p>Başmüfettiş Yardımcısı Krendler’in odadan çıkarken kulağına çarpan son şey bir mırıltıdan ibaretti. Mason aklında tezgâhlar kurarken genellikle ilahi söylerdi. <i>Elinde zokanın büyüğü var, Krendler, bütün bunları, bankadaki paraya el sürdüğün anda, benim olduğun zaman yeniden konuşacağız.</i></p>
</body>
</html>
