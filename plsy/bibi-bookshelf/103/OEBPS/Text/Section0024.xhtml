<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>19</h2>

  <p>PAZZI, akademisyenler arasında Dr. Fell olarak bilinen adamı ilk defa, ölüm fermanını beklediği bu korkunç dönemde gördü.</p>

  <p>Rinaldo Pazzi, gözden düşüşünü keyifle seyreden alt rütbelilerin kendisi için bulduğu birçok önemsiz işten biri için Palazzo Vecchio’nun merdivenlerini çıkarken duvarlarda asılı sanat harikalarına değil, yalnızca merdivenlerin aşınmış basamağına, kendi ayakkabısının burnuna bakıyordu. Beş yüz yıl önce bu basamaklarda atası, kanlar içinde yerlerde sürüklenmişti.</p>

  <p>Sahanlığa geldiğinde, omuzlarını dikleştirdi ve aralarında akrabalarının da bulunduğu kabartmalardaki insanların gözlerine bakmak için kendini zorladı. Olduğu yerden yukarıdaki Leylaklar Salonu’nda ortak bir toplantı yapan Uffizi Galerisi’nin yöneticileri ile Güzel Sanatlar Komisyonu’nun seslerini duyabiliyordu.</p>

  <p>Pazzi’nin bugünkü işi, Palazzo Capponi’de uzun süredir çalışan sanat müdürünün kayboluşuyla ilgiliydi. Herkes yaşlı adamın bir kadınla veya birisinin parasıyla yahut her ikisiyle birlikte kaçmış olduğuna inanıyordu. Palazzo Vecchio’daki aylık toplantıların son dördüne katılmamıştı.</p>

  <p>Pazzi soruşturmayı sürdürme göreviyle gönderilmişti. Müzenin bombalanma olayından sonra Uffizi’nin bu aynı gri yüzlü müdürleri ve Güzel Sanatlar Komisyonu’nun üyelerinden güvenlik hususunda ciddi bir nutuk dinlemek zorunda kalmış olan Başmüfettiş Pazzi, itibarını yitirdiği bu zamanda, sanat müdürünün aşk hayatı hakkında sorular sormak için onların karşısına çıkmak zorundaydı. Bunun için can attığı söylenemezdi.</p>

  <p>İki komite de huysuz ve kavgacı topluluktan başka bir şey değildi; yıllardır nerede toplanacaklarına bile karar verememişlerdi. Çünkü hiçbiri, diğerinin yerinde toplantıya katılmayı kabul etmiyordu. Bunun yerine her iki komitenin de kendilerine layık gördüğü Palazzo Vecchio’nun muhteşem Leylaklar Salonu’nda toplanmışlardı. Toplantıyı bir kez burada yaptıktan sonra, Palazzo Vecchio örtüler, perdelerle kaplı bir durumdayken, ortalık bakım makineleriyle doluyken bile, başka bir yerde toplanmayı asla kabul etmemişlerdi.</p>

  <p>Rinaldo Pazzi’nin eski okul arkadaşlarından biri olan Profesör Ricci, sıva tozlarından dolayı bir hapşırık nöbetine yakalanmış, dışarıda, koridorda bekliyordu. Hapşırığı iyice geçtikten sonra yaşlı gözlerini Pazzi’ye yöneltti.</p>

  <p>“<i>La solita arringa,</i>”dedi Ricci. “Her zamanki gibi tartışıyorlar. Kayıp Capponi sanat müdürü için mi geldin? Şimdi onun işi hakkında kavga ediyorlar. Sogliato işi yeğeni için istiyor. Akademisyenler ise, aylar önce geçici olarak atamış oldukları kişiden, Dr. Fell’den memnunlar. Onun kalmasını istiyorlar.”</p>

  <p>Pazzi kâğıt peçete için ceplerini yoklayan arkadaşını geride bırakıp, tavanı altın leylaklarla süslü tarihi salona girdi. Duvarların ikisine bakım sebebiyle asılmış olan kumaşlar, odadaki gürültüyü emiyordu.</p>

  <p>Sürekli akrabalarına işe almakla meşgul olan Sogliato, sözü almış, bağıra bağıra konuşarak kimseye kaptırmıyordu.</p>

  <p>“Capponi’nin soyu on üçüncü asra dek uzanır. Dr. Fell, elinde, Italyan olmayan ellerinde, bizzat Dante Alighieri’nin bir mektubunu tutuyor olsa da, bakalım tanıyabilecek mi?</p>

  <p>Zannetmem. Ortaçağ İtalyası hakkında bilgisini sınadınız ve bir yabancı için dilinin takdire şayan olduğunu da inkâr edecek değilim. Ama acaba, Rönesans öncesi Floransası’ndaki şahsiyetleri biliyor mu? Zannetmem. Ya Capponi Kütüphanesi’nde mesela... mesela Guido de Cavalcanti’den bir notla karşılaşırsa ne olacak? Tanıyacak mı? Zannetmem. Bunu Dr. Fell’e soracak mısınız?”</p>

  <p>Rinaldo Pazzi, gözleriyle odayı araştırdı ve bir saat önce fotoğrafını bizzat incelemiş olmasına karşın Dr. Fell’e benzeyen birini göremedi. Dr. Fell’i görememişti, çünkü doktor diğerleriyle birlikte oturmuyordu. Pazzi önce sesi işitti, ardından onun nerede olduğunu gördü.</p>

  <p>Dr. Fell bronzdan yapılmış Judith ve Holofemes heykelinin önünde, sırtını konuşmacıya ve kalabalığa dönmüş dimdik duruyordu. Arkasına dönmeden konuşmaya başladı; sesin, saçlarından tuttuğu sarhoş kralın, Holofemes’in boynunu vurmak için sonsuza kadar kılıcını kaldırmış olan Judith’ten mi, yoksa Donatello’nun bronz kahramanlarının yanında dimdik duran Dr. Fell’den mi geldiği anlaşılmıyordu. Ses, dumanı yaran bir lazer gibi gürültüyü kesti ve gürültücü adamlar sessizliğe gömüldü.</p>

  <p>“Cavalcanti, Dante’nin Beatrice Portinari hakkında gördüğü tuhaf rüyasını betimlediği ilk soneti La Vita’yı halkın önünde yanıtlamıştı,” dedi Dr. Fell. “Cavalcanti, belki aynı zamanda kişisel olarak da yorum yapmıştır. Eğer bir Capponi’ye yazmışsa, bu Andrea olmalıdır, çünkü kardeşlerinden çok daha edebiyatla ilgili biriydi.” Dr. Fell sözlerine kendisinden başka herkesi tedirginlik içinde bırakan bir ara verdiği sırada yavaşça arkasına döndü. “Dante’nin ilk sonesini biliyor musunuz, Profesör Sogliato? Cavalcanti’yi büyülemiştir ve harcadığınız zamana değecek bir sonedir. Bir parçasında şöyle diyor.</p>

  <div>
    <br />
  </div>

  <p><i>Gecenin ilk üç saati neredeyse bitti,</i></p>

  <p><i>Bütün yıldızların kendini gösterdiği o vakit,</i></p>

  <p><i>Hâlâ hatırasıyla ürperdiğim</i></p>

  <p><i>Aşkın birdenbire bana göründü.</i></p>

  <p><i>Aşk, kalbimi avuçlarında tutarken,</i></p>

  <p><i>Ve kollarımda kadınım tüller içinde uzanırken</i></p>

  <p><i>Tepeden tırnağa pür bir neşe gibi geldi bana.</i></p>

  <p><i>Sonra uyandırdı onu ve kadın, tir tir titrerken uysal</i></p>

  <p><i>Yedi bitirdi aşkın avuçları arasındaki kömürleşmiş kalbimi</i></p>

  <p><i>Ağlıyordum aşk uzaklaşırken.</i></p>

  <div>
    <br />
  </div>

  <p>Sıradan dilin soyluluğu olarak adlandırdığı, İtalya’nın halk dilinden neler yarattığına kulak verin:</p>

  <div>
    <br />
  </div>

  <p><i>“Allegro mi sembrava Amor tenendo </i></p>

  <p><i>Meo core in mano, e ne le braccia avea </i></p>

  <p><i>Madonna involta in un drappo dormendo.</i></p>

  <p><i>Poi la svegliava, e d’esto core ardendo </i></p>

  <p><i>Lei paventosa umilmente pascea </i></p>

  <p><i>Appreso gir lo ne vedea piangendo. ”</i></p>

  <div>
    <br />
  </div>

  <p>En huysuz Floransak bile, şu freskoların önünde çınlayan Dr. Fell’in berrak Tuscan dilinden Dante’nin mısralarına dilenemezdi. Dr. Fell, Palazzo Capponi’nin üstadı Sogliato’yu ölke içinde bırakmıştı. Eğer doktor zaferinin keyfini yaşıyorsa, Pazzi bunu görememişti, çünkü doktor tekrar arkasını dönmüştü. Ama Sogliato henüz bitirmemişti.</p>

  <p>“Eğer Dante üzerine böylesine uzmansa, gelsin de Studialo’da konuşma yapsın.” Sogliato sanki engizisyonun adını telaffuz edermiş gibi ismi tıslayarak söylemişti. “Eğer gücü yetiyorsa, gelsin gelecek cuma günü doğaçlamaya katılsın.” Adını çok güzel bir özel çalışma odasından alan Studiolo, sık sık Palazzo Vecchio’da toplanan ve birçok akademik adı yerin dibine batırmış küçük vahşi bir akademisyenler grubuydu. Onlar için hazırlanmak hayli zor bir iş, onların karşısına çıkmak ise bir kâbus olarak kabul edilirdi. Sogliato’nun dayısı hemen onun önerisini destekledi ve kayınbiraderi oylama çağrısı yaptı, kız kardeşiyse hemen kayıtlara geçti. Kabul edilmişti. Dr. Fell, göreve devam edecekti ama Fell, Studiolo’nun onayını kazanmak kaydıyla.</p>

  <p>Komitelerin Palazzo Capponi için yeni bir sanat müdürleri vardı ve eskisini pek özlemiyorlardı. Gözden düşmüş Pazzi’nin kayıp adam hakkındaki sorularına çok kısa bir zaman ayırdılar. Pazzi saygıdeğer bir tavırla boyun eğdi.</p>

  <p>Bütün iyi müfettişler gibi bir şey çıkarmak için durumu gözden geçirdi. Eski müdürün ortadan kaybolması kimin işine yarardı? Kayıp müdür, sıradan bir yaşamı olan, bekâr, yaşlı bir akademisyendi. Birikmiş parası vardı, ama çok değil. Elindeki tek şey, işi ve Palazzo Capponi’nin çatı katında yaşama imtiyazı idi.</p>

  <p>Şimdiyse, ataması Floransa tarihi ve eski İtalyanca üzerine sınava çekilmek şartıyla kurul tarafından onaylanmış olan kişi vardı. Pazzi, Dr. Fell’in Sosyal Sigorta başvuru formunu incelemişti.</p>

  <p>Kurul üyeleri eve gitmek üzere çantalarını toplarken Pazzi, Dr. Fell’e yaklaştı.</p>

  <p>“Dr. Fell.”</p>

  <p>“Buyrun Commendatore?”</p>

  <p>Yeni sanat müdürü kısa boylu ve şıktı. Gözlük camlarının üst kısmı buğulanmış ve üzerindeki siyah elbise, İtalya standartları için bile çok iyi biçilmişti.</p>

  <p>“Acaba sizden önceki müdürle hiç karşılaştınız mı?” Tecrübeli polisin antenleri, bir korku belirtisi için hazır bekliyordu. Dr. Fell’i dikkatle inceleyen Pazzi, onun tümüyle sakin olduğuna karar verdi.</p>

  <p>“Hiç karşılaşmadık. Nuova Antologia’da birçok makalesini okudum.” Doktor’un Toscana lehçesi hayli berraktı. Eğer bir aksan izi varsa da Pazzi ne olduğunu çıkaramıyordu.</p>

  <p>“Görevlilerin Palazzo Capponi’yi herhangi bir not, bir veda veya intihar mektubu var mıdır diye arayıp bir şey bulamadığını biliyorum. Eğer belgelerin içinde bir şeye rastlarsanız, herhangi bir şeye, önemsiz bile olsa bir şeye rastlarsanız, beni arar mısınız?”</p>

  <p>“Elbette, Comtoendator Pazzi.”</p>

  <p>“Kişisel eşyaları hâlâ Palazzo’da mı?”</p>

  <p>“Bir listeyle birlikte bavullara konulmuş durumda.”</p>

  <p>“Binlerini gön... Uğrayıp alırım.”</p>

  <p>“Gelmeden önce beni arar mısınız, Commendatore? Siz gelmeden önce güvenlik sistemini devreden çıkarırım ve zamanınızı boşa harcamış olmayız.”</p>

  <p><i>Adam fazla sakin. Normalde biraz korkmalı. Gelmeden önce aramamı istiyor.</i></p>

  <p>Komite Pazzi için zaten yeterince sıkıcıydı. Ama ne yazık ki bu konuda elinden hiçbir şey gelmezdi. Şimdi de bu adamın kendisi hakkındaki önyargılarına mı katlanmak zorundaydı.</p>

  <p>“Dr. Fell size kişisel bir soru sorabilir miyim?”</p>

  <p>“Eğer göreviniz gerektiriyorsa, Sayın Commendatore.” “Sol elinizin arkasında yeni bir yara izi var.”</p>

  <p>“Sizin parmağınızda da yeni bir nikâh yüzüğü var. La Vita Nuova?” Dr. Fell gülümsedi. Bembeyaz küçük dişleri vardı. Pazzi’nin bir anlık şaşkınlığı içerisinde, daha alınıp alınmaması gerektiğine karar veremeden Dr. Fell elini göstererek sözlerine devam etti, “bilek kemiği büyümesi, Commendatore. Tarih tehlikeli bir uğraştır.”</p>

  <p>“Neden bu hastalığı buraya çalışmak için döndüğünüz vakit Sosyal Sigortalar’a bildirmediniz?”</p>

  <p>“Benim anladığım kadarıyla Commendatore, bu sigorta, sakatlık dolayısıyla size maaş bağlanma durumlarıyla ilgili. Ben ise ne bu maaşı istiyorum ne de sakatım.”</p>

  <p>“Operasyon Brezilya’da yapıldı, yani memleketinizde.” “İtalya’da değildi, İtalyan hükümetinden hiçbir şey almadım,” dedi ve sustu sanki soruyu tümüyle cevaplandırmış gibi.</p>

  <p>Konsül odasını en son terk edenler onlar oldu. Pazzi, Dr. Fell ona seslendiğinde kapıya ulaşmıştı.</p>

  <p>“Commendatore Pazzi?”</p>

  <p>“Efendim?”</p>

  <p>“Sanırım siz bildiğimiz Pazzi soyundan bir Pazzi’siniz, hatalıysam düzeltin.”</p>

  <p>“Doğru bunu nerden biliyorsunuz?” Doktor yakın dönem gazetelerin kapaklarına bir imada bulunsaydı, Pazzi bunu aşırı kabalık olarak kabul ederdi.</p>

  <p>“Ailenize ait Santa Croce’de bulunan küçük kilisede resmedilen bir figüre benziyorsunuz.”</p>

  <p>“Ha, o John Baptist kılığındaki Andrea de Pazzi’dir,” dedi Pazzi, acılı kalbinde küçük, hastalıklı bir zevkle.</p>

  <p>Rinaldo Pazzi, ince yapılı adamı konsülün odasında geride bıraktığında, Dr. Fell’in zihnindeki görüntüsü zerrece hareket etmiyordu.</p>

  <p>Çok geçmeden onun hakkında yeni şeyler öğrenecekti.</p>
</body>
</html>
