<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>98</h2>

  <p>CİNAYETLERİN ardından beşinci günün öğleden sonrasında Barney, merdivenden çıkan ayak seslerini işittiğinde tıraşını yeni bitirmiş ve yüzüne kolonya sürüyordu. Neredeyse işe gitme vakti gelmişti.</p>

  <p>Kapı sertçe, bir kez çalındı. Gelen Margot Verger’di. Elinde bir çanta ve küçük bir kâğıt torba taşıyordu.</p>

  <p>“Selam, Barney.” Yorgun görünüyordu.</p>

  <p>“Selam Margot. İçeri gel.”</p>

  <p>Mutfak masasında bir sandalye gösterdi. “Kola ister misin?” Ardından Cordell’in kafasının buz dolabına yapıştığını hatırladı ve yaptığı teklife pişman oldu.</p>

  <p>“Hayır, teşekkür ederim,” dedi Margot.</p>

  <p>Masaya, Margot’nun karşısına oturdu. Sanki rakip bir vücut geliştiricisiymiş gibi önce omuzlarına sonra da yüzüne baktı Barney’in.</p>

  <p>“Sen iyi misin Margot?”</p>

  <p>“Galiba,” diye yanıtladı.</p>

  <p>“Artık kaygılanacak bir şeyin kalmamış gibi görünüyor. Yani gazeteden okuduklarıma göre.”</p>

  <p>“Bazen daha önce yaptığımız konuşma hakkında çok düşünüyorum Barney. Bazen adını yeniden işitecekmişim gibi geliyor bana.”</p>

  <p>Barney çekicin çantada mı yoksa kâğıt torbada mı olduğunu sordu kendine.</p>

  <p>“Benim adımı, nasıl olduğunu görmek istediğimde işitirsin ancak, tabii senin için bir mahzuru yoksa. Senden bir şey istemiyorum Margot, bana karşı çok iyiydin.”</p>

  <p>“Sadece, biliyorsun işte, ihtimaller insanı kaygılandırıyor. Saklayacak bir şeyim olduğu için değil elbette.”</p>

  <p>O zaman meniyi alabildiğini anladı. Demek ki hamilelik kesinleşmişti. Eğer başarabildilerse, Barney yüzünden endişe etmeye başlayabilirdi.”</p>

  <p>“Yani, ölümü Tanrı’nın bir armağanıydı, bu konuda yalan söyleyecek değilim.”</p>

  <p>Margot’nun konuşmasının hızından Barney, onun bir ana hazırlandığını anladı.</p>

  <p>“Belki bir kola alırım,” dedi.</p>

  <p>“Sana bir kola vermeden önce, izin verirsen sana vermek için hazırladığım bir şeyi göstermek istiyorum. Seni endişelerinden kurtarabilirim ve karşılığında hiçbir şey talep etmiyorum. Bir saniye bekle. Bekle.”</p>

  <p>Mutfak tezgâhının üstündeki alet çantasından bir tornavida çıkardı. Margot’a yan dönerek yapıyordu işini.</p>

  <p>Mutfak duvarında elektrik paneli gibi görünen iki dolap vardı. Gerçekteyse bunlardan biri işler haldeydi, öteki boştu.</p>

  <p>Elektrik paneline yöneldiğinden Margot’a sırtını dönmek zorunda kaldı. Aceleyle soldakini açtı. Kapağa yerleştirmiş olduğu ayna sayesinde Margot’un hareketlerini izleyebiliyordu. Margot nefesini tutmuş bekliyordu, elini çantanın içine attı ve çıkarmadı.</p>

  <p>Dört tane vida söktükten sonra, elektrik şalterlerinin olduğu yüzeyi panelden çıkarmayı başardı. Panelin arkasındaki duvarda bir boşluk vardı.</p>

  <p>Barney dikkatle boşluğun içine uzanarak bir plastik torba çıkardı.</p>

  <p>Poşetin içindeki şeyi çıkardığında Margot’un nefesini bıraktığını duydu. Elindeki ünlü bir yüzdü. Isırmasını engellemek için Dr. Lecter’a Baltimore Devlet Hastanesi’nde zorla takılan maskeydi. Bu Barney’in ünlü Lecter koleksiyonundaki en son ve en değerli parçaydı.</p>

  <p>“Aman Tanrım!” dedi Margot.</p>

  <p>Barney parlak mutfak ışığının altında maskeyi bir parça mumlu kâğıdın üstüne masaya yatırdı. Dr. Lecter maskesinin temizlenmesine asla izin vermeyeceğini biliyordu. Ağız için açılan delikte kurumuş salya lekeleri vardı. Maskenin iplerinin olduğu yerde ise kökleriyle birlikte düğüme sıkışmış üç tel saç vardı.</p>

  <p>Margot’ya şöyle bir bakış şimdilik bir sorun olmadığını anlamasına yetti Barney’in.</p>

  <p>Mutfak dolabından tecavüz setini çıkardı. Küçük plastik kutunun içinde nemli bezler, oksijen ve steril şişeler vardı.</p>

  <p>Sonsuz bir dikkat göstererek nemli bezin ucuyla kurumuş salya tabakasını sıyırdı. Maskeden çıkardığı saçları küçük bir şişenin içine koydu.</p>

  <p>Bir yara bandının her iki tarafına başparmağını iyice bastırarak temiz parmak izleri bırakıp şişenin kapağına yapıştırdı. Küçük bir torbaya koyarak ikisini de Margot’ya uzattı.</p>

  <p>“Farz edelim başını belaya girdi, aklım başımda değil ve sana karşı tavır aldım, mesela başımdaki bir beladan kurtulmak için polise seninle ilgili bir hikâye anlattım. Elinde Mason Verger’in cinayetine yardım ettiğime, hatta bütün her şeyi kendi başıma yaptığıma dair kanıt var. En azından sana DNA için gerekli şeyleri verdim.”</p>

  <p>“Daha ötmeden dokunulmazlık hakkınıraf alırsın.”</p>

  <p>“Komplo kurmaktan belki yırtarım, ama herkesi ilgilendiren bir cinayete karışmaktan değil. Bana komplo kurmakla ilgili dokunulmazlık verir ve cinayete karıştığımı öğrenir öğrenmez beni yakarlar. İşim tümüyle biter. Şimdi hayatım senin ellerinde.”</p>

  <p>Barney o kadar da inanmıyordu söylediklerine, ama kulağa hayli iyi geldiğini biliyordu.</p>

  <p>Margot ayrıca Barney’in iş başvuru formuna istediği anda Lecter’ın DNA örneklerini serpiştirebilirdi şimdi ve bunu her ikisi de biliyordu.</p>

  <p>Margot açık mavi kasap gözleriyle Barney’e, bitmek bilmez gibi gelen uzun bir süre baktı.</p>

  <p>Kâğıt torbayı masanın üzerine koydu. “Burada bir sürü para var,” dedi. “Dünyadaki tüm Vermeer’leri görmeye yetecek kadar. Yalnızca bir defaya mahsus olmak üzere.”</p>

  <p>Tuhaf bir biçimde şen şakrak görünüyordu. “Arabada Franklin’in kedisi var, gitmek zorundayım. Franklin, üvey annesi, kız kardeşi Shirley, adı Stringbean olan bir herif ve Allah bilir daha kimler gelecek Muskrat Çiftliği’ne, Franklin taburcu olunca. Bu aptal kediyi almak bana elli dolara mal oldu. Franklin’in eski evinin komşusunda, takma bir adla yaşıyordu.”</p>

  <p>Plastik torbayı çantasına koymadı. Boşta kalan elinde taşıdı. Barney, Margot’nun diğer seçeneğinin ne olduğunu göstermek istemediğini düşündü.</p>

  <p>Kapıya geldiklerinde Barney, “Sanırım bir öpücüğü hak ettim,” dedi.</p>

  <p>Margot parmak uçlarında dikilerek Barney’e dudaktan küçük bir öpücük verdi.</p>

  <p>“Bununla idare etmek zorundasın,” dedi nezaket kurallarına aldırmadan. Aşağı inerken merdivenler ağırlığı altında inliyordu.</p>

  <p>Barney kapıyı kapadı ve alnını buzdolabının soğuk kapısına dayadı.</p>
</body>
</html>
