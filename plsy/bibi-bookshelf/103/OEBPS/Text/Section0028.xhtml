<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>23</h2>

  <p>EĞER toplumun gözünde iyi bir ada sahip olmanın beş para etmediğini biliyorsanız nasıl davranırsınız? Marcu Aurelius’un, gelecek kuşakların ne düşüneceğinin çağdaşlarınızın ne düşündüğünden daha değerli olmadığı inancını paylaşıyorsanız? İyi olmak bu durumda mümkün olur mu? İyi olmak arzu edilir bir davranış mıdır?</p>

  <p>Şimdi Pazzi kanını taşıyan başmüfettiş Rinaldo Pazzi, onurun değerinin ne olduğuna veya dünyada onurdan daha değerli bir şeyin olup olmadığına karar vermek zorundaydı.</p>

  <p>Akşam yemeği vaktinde Paris’ten dönmüş ve biraz uyumuştu. Karısına sormak istemiş, soramamış, yine de kendini onun kollarının rahatlığına bırakmıştı. Karısının soluk alışlarının yavaşlamasından hayli sonraya kadar uyuyamamış, yatakta öylece uzanmıştı. Gecenin geç bir saatinde uyumaktan vazgeçip düşüncelerini toplamak için bir yürüyüşe çıktı.</p>

  <p>Para tutkusu İtalyanlar için çok yeni bir şey sayılmazdı ve Rinaldo Pazzi’nin damarlarında yeterince vardı. Doğuştan gelen, her şeye burnunu sokma merakı ve hırsı, Yehova’nın ölümü ve Para Tanrısı’nın yükümlülükleri de dahil olmak üzere, her etkinin çok daha derinden hissedildiği Amerika’da daha bir bilenmişti.</p>

  <p>Pazzi Loggia’nın gölgesinden ortaya çıkıp, Piazza Signoria’da Savonarola’nın yakıldığı noktada durarak atasının öldürüldüğü Pallazzo Vecchio’nun aydınlık penceresine bakarken derin derin düşündüğünü sanıyordu. Düşünmüyordu. Temel konularda kararını çoktan vermişti.</p>

  <p>Bilinçli, rasyonel düşüncenin doğrudan bir sonucu olan karar vermeye bir vakar katmak için, ona önem atfediyoruz. Oysa kararlar karmakarışık duyguların bir ürünüdür; genellikle adım adım gidilen bir şey değil, bir çırpıda sahip olunan bir şeydir.</p>

  <p>Pazzi, Paris uçağına bindiğinde kararını vermişti. Yine, bir saat önce ipek sabahlığı verdikten sonra, karısı karılık görevini yerine getirdiğinde de kararını vermişti. Birkaç dakika sonrasında, karısının yüzünü avucunun içine alıp müşfik bir iyi geceler öpücüğü verdiği zaman, avucunun içinde bir gözyaşı damlası hissetmişti. Farkında olmadan karısı, kalbini yemişti.</p>

  <p>Onur mu? Kutsal çakmak taşları kumaştan yapılmış kumrunun kıçındaki roketi ateşlerken, piskoposun ağız kokusuna bir daha maruz kalma ihtimalinden mi bahsediyorsunuz? Yoksa özel yaşamlarının her kuytusunu bildiği politikacılardan daha çok övgü mü? Dr. Hannibal Lecter’ı yakalayan polis olarak bilinmenin değeri nedir? Bir polis için ün saman alevi gibidir. En iyisi, ONU SATMAK.</p>

  <p>Fikir Rinaldo’yu delip geçerek zihninin içinde yankılandı. Yüzü soldu. Kararını verdi ve görsel Rinaldo elindekileri önüne koyduğunda zihninde iki görüntü vardı: Karısı ve Chesapeake kıyısı.</p>

  <p>SAT ONU. SAT ONU. SAT ONU. SAT ONU. SAT ONU.</p>

  <p>Francesco de Pazzi’nin 1478’de katedralde yakaladığı Giuliano’ya sapladığı bıçak bu düşünce kadar keskin değildi, Pazzi çılgınlık anında kendi bacağını da bıçaklamıştı.</p>
</body>
</html>
