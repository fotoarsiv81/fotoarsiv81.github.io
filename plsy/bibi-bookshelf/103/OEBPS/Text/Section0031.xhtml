<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>26</h2>

  <p>FRANSİSKAN mezhebinin Santa Croce Kilisesi’nin duvarları, birbirine karışmış turist sürüleri, rehberlerinin peşinden şapelin görkemli kabartmasının önündeki aydınlıkta ışıklandırma aygıtına atacakları iki yüz elli liret için ceplerini karıştırırken, sekiz farklı dilde yankılanıyordu.</p>

  <p>Romula, parlak sabah ışığından içeri girmiş ve kamaşmış gözleri karanlığa uyum sağlayana kadar Michelangelo’nun mezarının önünde durmak zorunda kalmıştı. Gözleri alışınca zeminde bulunan bir mezarın üzerinde dikildiğini gördü ve “<i>Mi dispiace!</i>” diye fısıldayarak hemen mezarın üstünden kenara çekildi. Romula için toprağın altındakiler, en az üstündekiler kadar gerçekti ve belki çok daha etki gücüne sahipti. Anadan kıza ruh çağrıcılarının ve el falcılarının kuşağından geliyordu ve yukardaki insanlarla aşağıdaki insanlar, onun için, yalnızca aralarına bir ölüm perdesi çekilmiş aynı kalabalığın bir parçasıydı. Aşağıdakiler daha akıllı ve yaşlı oldukları için ona göre daha avantajlı konumdaydı.</p>

  <p>Çingenelere karşı derin önyargıları olan zangoçun etrafta olup olmadığına baktı ve kucağındaki bebeği göğüs uçlarını ararken o kendini Rossellino’nun “Madonna del Latte”sinin muhafazasının altındaki ilk sütunun ardına gizledi. Galileo’nun mezarının yakınlarında pusuya yatmış olan Pazzi kadını gördü.</p>

  <p>Pazzi çenesiyle, iki yüz elli lireti, bir çeyrekliği veya bir jetonu tik taklarla yutan kabartmanın önündeki aygıtın yaydığı ışıkta fotoğraf makinelerinin yasaklanmış flaşlarının patladığı, haç biçimindeki kilisenin projektörlerle aydınlatılmış arka tarafını işaret etti.</p>

  <p>Kabartmanın parlak ışıkta her ortaya çıkışında İsa durmaksızın hayata geliyor, ihanete uğruyor, çarmıha geriliyor ve tekrar yapış yapış, sıkış sıkış karanlığa gömülüyor; bir değirmendeki buğday tanelerini andıran hacılar, ellerinde karanlıktan okuyamadıkları rehber kitaplarını tutarken, ter kokuları ve tütsüler birbirine karışmış, lambaların yaydığı ısıda pişiyordu.</p>

  <p>Dr. Fell, kilisenin sol tarafında Capponi Şapeli’nde çalışıyordu. Santa Felicitâ’nın görkemli Capponi Şapeli. On dokuzuncu yüzyılda yenilenen bu yapı Dr. Fell’i ilgilendiriyordu, çünkü restorasyon izlerinin ardından eski halini inceleyebiliyordu. Taşın üzerindeki yatay ışıklandırmanın bile okunur kılamadığı yazıtın üzerine bir kâğıt koymuş, kömür kullanarak kopya çıkarıyordu.</p>

  <p>Küçük monoklundan olup biteni izleyen Pazzi, adamın evi neden yalnızca küçük bir alışveriş çantasıyla terk etmiş olduğunu şimdi anlıyordu, çünkü doktor aletlerini şapelin sunağının arkasında muhafaza ediyordu.</p>

  <p>Bir an için Pazzi, Romula’yı çağırıp gitmesini söylemeyi aklından geçirdi. Belki aletlerden parmak izi alabilirdi. Hayır, doktor eline kömür bulaşmaması için ince bir eldiven giyiyordu.</p>

  <p>Her durumda yapacakları iş zor bir işti. Çünkü Romula’nın tekniği dışarısı, sokak için geliştirilmişti. Yine de o kesinlikle bir suçlunun korkacağı en son kişiydi. Doktorun kuşkulanacağı en son kişiydi Romula. Hayır. Eğer doktor, Romula’yı yakalarsa, en fazla onu zangoça teslim ederdi ve Pazzi daha sonra müdahale edebilirdi.</p>

  <p>Adam deliydi. Ya kadını öldürürse? Ya bebeği öldürürse?</p>

  <p>Pazzi kendine iki soru sordu. Eğer ölüm tehlikesi olursa olaya karışacak mıydı? Evet. Peki daha az ciddi yaralanma riski söz konusu olduğunda, kendi parasını almak için Romula ve bebeğini tek başına bırakacak mıydı? Evet.</p>

  <p>Besbelli ki Dr. Fell öğle yemeğine gitmek için işine son verip eldivenlerini çıkarana kadar beklemek zorundaydılar. Kilisenin içinde bir ileri bir geri oyalanırken Pazzi ve Romula, birbirlerine birkaç kelime fısıldayacak vakti buldu.</p>

  <p>Pazzi kalabalığın içinden birini göstererek sordu: “Peşindeki kim, Romula? Söylesen iyi olur. Adamı daha önce hapiste görmüştüm.”</p>

  <p>“Arkadaşım. Yalnızca kaçtığım yolu ardımdan tıkamak için. Hiçbir şey bilmiyor. Hiçbir şey. Senin için bu daha iyi. İşe karışmak zorunda kalmayacaksın.”</p>

  <p>Vakit geçirmek için birçok yapıda dua ettiler. Romula onun anlayamadığı bir dilde dua ediyordu. Pazzi’nin ise dua edecek çok şeyi vardı; özellikle Chesapeake kıyısında bir ev ve kilisede düşünmemesi gereken başka bir şey.</p>

  <p>Prova yapan koronun tatlı sesi, kalabalığın uğultusunun üzerinde geziniyordu.</p>

  <p>Bir çan sesi öğle arasının geldiğini haber verdi. Para kutularını boşaltmaya hazırlanan zangoçlar, anahtarlarını sallayarak ortaya çıktı.</p>

  <p>Dr. Fell işini bırakıp ayağa kalktı, Andreotti’nin Pietâ’sının ardından çıktı ve eldivenlerini çıkarıp ceketini giydi. Tapınağın önünde duran, ceplerindeki bütün jetonları harcamış Japonlardan oluşan büyük bir grup, dışarı çıkmak zorunda olduklarını henüz anlayamamış, şaşkın şaşkın karanlıkta dikiliyordu.</p>

  <p>Pazzi gereksiz yere Romula’yı dürtükledi. O zaten vaktin gelmiş olduğunu biliyordu. Tahta kolunda yatan bebeğini alnından öptü.</p>

  <p>Doktor geliyordu. Kalabalık doktoru ona doğru getirecekti. Üç uzun adımla adama doğru yaklaştı ve tam önünde durdu, adamın dikkatini çekecek şekilde elini kaldırdı, parmaklarını öptü ve bir yandan gizlice elini ceketin cebine daldırmaya hazırlarken diğer yandan açıktaki elindeki öpücüğü yüzüne götürerek, çıkardığı haçı tamamlamaya yeltendi.</p>

  <p>Tam Dr. Fell’e dokunduğu sırada, kalabalıktan birinin cebinde bulduğu iki yüz elli liret yüzünden birden ışıklar yandı ve doktorun gözlerine bakıyor olan Romula, kırmızı gözbebeklerinin onu içine çektiğini, büyük bir güçle yüreğini yerinden söktüğünü hissetti ve eliyle hızla bebeğinin yüzünü kapatırken “Perdonami, perdonami, Sinyor, diyen kendi sesini işitti. Döndü ve hızla oradan uzaklaştı. Doktor, ışıklar sönene kadar uzun bir süre kadının arkasından baktı. Ardından, tekrar, kapıdan vuran mum ışığında bir siluete dönüşerek hızlı, hafif adımlarla yoluna devam etti.</p>

  <p>Pazzi öfkeden sapsarı kesilmiş bir halde Romula’yı vaftiz kumasının yanında, bebeğinin gözlerini, belki Dr. FelFe bakmıştır diye kutsal suyla tekrar tekrar ıslatarak vaftiz ederken buldu. Acı dolu lanet okumaları, kadının allak bullak olmuş yüzüne baktığı anda bıçakla kesilir gibi son buldu.</p>

  <p>Kadının gözleri karanlıkta fal taşı gibi açılmıştı. “Şeytan,” dedi. “Sabahın oğlunu, Lucifer’in yüzünü gördüm.”</p>

  <p>“Seni tekrar hapse götüreceğim,” dedi Pazzi.</p>

  <p>Romula bebeğin yüzüne baktı ve mezbahada kesilmeyi bekleyen bir hayvan gibi, işitince insanın tüylerini diken diken eden, derinden ve teslimiyet dolu bir şekilde iç çekti. Gümüş bilekliği çıkardı ve kutsal suda yıkadı.</p>

  <p>“Henüz değil,” dedi.</p>
</body>
</html>
