<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>42</h2>

  <p>Dr. LECTER’ın Rinaldo Pazzi’nin katili olarak tespit edilmesi, sonunda Clarice Starling’e yapacak ciddi bir iş çıkarmıştı. FBI ile İtalyan otoriteleri arasında ilk elden bağlantı noktası haline gelmişti. Sürekli tek bir işle uğraşmak iyi bir şeydi.</p>

  <p>Starling’in hayatı uyuşturucu baskınındaki ateş açılma olayından beri çok değişmişti. O ve Felicina, Balık Pazarı’ndan sağ kurtulanlar, o günden beri, raporu Adalet Bakanlığı’nda görüşülmeyi bekleyen bir tür idari arafta tutulmuşlardı.</p>

  <p>Lecter’ın röntgen filmlerini bulduktan sonra Starling zamanını çoğunlukla Quantico’daki Ulusal Polis Akademisinde, kâh hasta kâh tatilde olduğu için bulunmayan eğitmenlerin yerini doldurmakla geçirmişti.</p>

  <p>Sonbahar ve kış boyunca Washington, Beyaz Saray’daki bir skandal ile çalkalanmıştı. Ağzından köpükler saçan reformcular bir küçük üzücü günahın sebep olduğundan daha fazla salya salgılamışlardı ve Amerika Birleşik Devletleri Başkanı yargı önüne çıkmaktan kaçınmaya çalışarak, günahının gerektirdiğinden bin kat fazla bir zamanı özür dilemekle geçirmişti.</p>

  <p>Böylesi tantanalı bir sirkte Feliciana Balık Pazarı Katliamı gibi küçük bir mesele bir kenera itilmişti.</p>

  <p>Starling her geçen gün, nahoş bir gerçeğin biraz daha farkına varıyordu. Onun için federal servis hiçbir zaman eskisi gibi olmayacaktı. O artık damgalanmıştı. İş arkadaşları sanki bulaşıcı bir hastalık taşıyormuş gibi, onunla beraberken yüzlerinde ihtiyatlı bir ifade taşıyorlardı. Starling bu davranışların onu şaşırtmasına ve düş kırıklığına uğratmasına izin verecek kadar gençti henüz.</p>

  <p>Meşgul olmak iyi bir şeydi; genellikle Dışişleri Bakanlığına hitap ettiği için iki kopya halinde olan, İtalyanların Dr. Hannibal Lecter hakkında malumat talepleri Davranış Bilimleri’ne yağıp duruyordu. Starling faks makinelerini aralıksız besleyerek ve Lecter dosyalarını e-postalayarak hevesle yanıtlıyordu. Doktorun kaçışından bu yana ne kadar çok malzemenin birikip etrafa saçılmış olduğunu görmek onu şaşırtıyordu.</p>

  <p>Davranış Bilimleri’nin bodrum katındaki küçük ofisi İtalya’dan daha mürekkebi kurumamış fakslarla, İtalyan gazetelerinin kopyalarıyla, ağzına kadar kâğıtla dolup taşıyordu.</p>

  <p>İşlerine yarayacak ne gönderebilirdi İtalyanlara? El koydukları eşya, Pazzi’nin ölümünden birkaç gün önce Quantico’daki Lecter’ın VICAP dosyasından bilgi istenmiş olan tek Questura bilgisayarıydı. İtalyan basını bunu, öldüğü sırada gizlice Dr. Lecter’ıntutuklanması üzerinde çalıştığını söyleyerek Pazzi’nin ününü yeniden hortlatmak ve onurunu kurtarmak için kullandı.</p>

  <p>Öte yandan Starling, doktor eğer ABD’ye dönerse Pazzi’nin öldürülmesiyle ilgili hangi bilginin burada işe yarayacağını merak ediyordu.</p>

  <p>Jack Crowford, ofiste pek bulunmadığı için onun öğütlerine başvuramıyordu. Sürekli mahkemede bulunuyordu ve emekliliği yaklaştığı için birçok davadan alınmıştı. Giderek daha çok istirahat izni almaya başladı, ofisteyken de inanılmaz derecede mesafeli görünüyordu.</p>

  <p>Onun rehberliğinden yoksun olma düşüncesi Starling’i paniğe sokuyordu.</p>

  <p>FBI’da iken çok şey görmüştü. Olur da Dr. Lecter, Amerika’da yeniden öldürmeye başlarsa, Kongre’de yeniden kavgalar başlayacak, neler olabileceğine dair senaryolar ortalığı dolduracak, bir ‘kör tuttuğunu becerir’ vakası yaşanacaktı. Gümrük ve sınır görevlileri, doktoru içeri aldıkları için, topun ağzındaki kişiler olacaklardı.</p>

  <p>Suçun işlendiği bölgenin savcılığı Lecter’la ilgili her şeyi isteyecek ve FBI bütün güçlerini bu bölgeye gönderecek, doktor başka bir yerde suç işlediğinde her şey bu yeni yere taşınacaktı. Olur da yakalanırsa, bütün otoriteler, kanlı bir fokun etrafındaki ayılar gibi pay savaşı yapacaklardı.</p>

  <p>Starling’in işi, insanı yiyip bitiren bu soruşturmayla ilgili yok şu olurmuş, yok bu olurmuş hesaplarını bir kenara bırakıp doktorun geleceği güne kadar hazırlanmaktı.</p>

  <p>Starling, Beltvvay’deki kariyer âşıklarına hayli bayat gelecek basit bir soruyu sordu kendine: Yapmaya yemin ettiği şeyi nasıl yapabilirdi? Vatandaşları nasıl korur, geldiğinde adamı nasıl yakalardı?</p>

  <p>Dr. Lecter, besbelli ki, her türlü belgeye ve paraya sahipti. Örneğin, Memphis’ten kaçtıktan sonraki gizlenmesinin zarif sadeliğine bak; St. Louis’deki bir estetik cerrahi kurumunun yanındaki dört yıldızlı otele yerleşmişti. Otel müşterilerinden yarısının yüzü bandajlıydı. Kendi yüzünü kendi bandajlamış ve ölü bir adamın parasını afiyetle yemişti.</p>

  <p>Bir sürü kâğıt arasında, St. Louis’deki otelden oda servisinin faturaları vardı. Rakam astronomikti. Bir şişe Bâtard-Montrachet yüz yirmi beş dolar. O kadar yıllık hapishane yemeğinden sonra ne de tatlı gelmiştir.</p>

  <p>Floransa’dan her şeyin kopyasını istemişti ve onlar da isteğini yerine getirmişti. Kopyaların kalitesine bakınca, is kullanarak mı kopya çıkarıyorlar diye merak etti.</p>

  <p>Düzenlilik gösteren hiçbir şey yoktu. Burada Dr. Lecter’ın Pallazzo Capponi’den kişisel kâğıtları; şurada bildik elyazısıyla Dante hakkında birkaç not, temizlikçi kadına bir not, Floransa’daki Vera dal 1926’dan iki şişe Bâtard-Motrachet fişi ve tartufi bianchi. Şarap aynı, peki öteki şey neydi?</p>

  <p>Starling’in New College İtalyanca ve İngilizce Sözlüğümde tartufi bianchi, beyaz yer mantarlarıydı. Washington’daki iyi bir İtalyan restoranının şefini arayarak ona sordu. Beş dakika sonra, binbir özürle telefonu kapadığında adam hâlâ ne lezzetli olduklarını anlatıyordu.</p>

  <p>Beğeni. Şaraplar ve yer mantarları. Beğeni, Amerika ile Avrupa’daki Dr. Lecter’da, başarılı bir tıp doktoru olarak geçirdiği yaşamı ile kaçak bir canavar olarak geçirdiği yaşamı arasında sürekli olan tek şeydi. Yüzü değişmiş olabilirdi, ama beğenileri asla, üstelik o kendini yok sayacak bir adam da değildi.</p>

  <p>Beğeni Starling için hassas bir alandı, çünkü Dr. Lecter cüzdanı hakkında iltifatlarda bulunup ucuz ayakkabılarıyla dalga geçerek ilk defa beğeni konusunda onun bam teline dokunmuştu. Onu nasıl tanımlamıştı? Çok az beğeni sahibi, küçük, telaşlı, hırslı ve köylü.</p>

  <p>Her şeyin işlevlerine göre sınıflandırıldığı kurumsal gündelik yaşamının döngüsünde onu rahatsız eden tek şeydi beğeni.</p>

  <p>Aynı zamanda tekniğe olan inancı yavaş yavaş ölüyor ve ardında başka bir şey için yer açıyordu.</p>

  <p>Starling tekniklerden yorulmuştu. Tekniğe inanç tehlikeliydi. Silahlı bir ağır suçluyla karşılıklı ateş etmek veya onunla bokun içinde boğuşmak için mükemmel tekniklerin, ağır çalışmanın sizi yenilmez kılacağına inanmak gerekirdi. Bu doğru değildi, hele mermiler konuşuyorsa asla. Şans boncuklarını takıp ortaya çıkabilirsin, ama yeterince çarpışmaya katılırsan, birinde mutlaka öldürülürsün.</p>

  <p>Starling buna tanık olmuştu.</p>

  <p>Tekniklerden de şüphe ederse başka neye güvenebilirdi?</p>

  <p>Canı sıkıldığı, günlerin tekdüzeliğinden gına geldiğinde Starling, eşyaların biçimlerine bakmaya başlamıştı. Onları ölçmeye veya kelimelerle sınırlandırmaya kalkmadan içten gelen tepkilerine kulak vermeye başladı. Yaklaşık bu sıralarda, okuma alışkanlığında da bir değişiklik olduğunu fark etti. Eskiden bir resme bakmadan önce resmin başlığına bakardı. Ama şimdi böyle yapmıyordu. Artık başlıkları okumuyordu bile.</p>

  <p>Yıllarca moda dergilerini, sanki porno dergileriylermiş gibi bir utangaçlık ve suçluluk duygusuyla okumuştu. Şimdi artık kendisine bu resimlerde onu kızdıran bir şeyler olduğunu itiraf etmeye başlamıştı. Artık Lutheryenler tarafından kötü, kirli şeylere karşı nikelaj lanmış zihninin, zevk veren sapıklıklara geçit verdiğini hissediyordu.</p>

  <p>Zamanla bu tekniğe gelebilirdi, ama yaşadığı büyük değişiklik bunu kolaylaştırdı: Bu onu, Dr. Lecter’ın nadir şeylere olan ilgisinin; küçük dükkânlarda bulduğunuz şeylerin, canavarın yerin altından çıkarken kullandığı ve onu görünür kılan sırt yüzgeçleri olduğu fikrine götürdü.</p>

  <p>Bilgisayara işlenmiş listeleri kullanarak ve karşılaştırarak doktorun alternatif kimliklerinden birine ulaşabilirdi. Bunun için onun önceliklerini bilmek zorundaydı. Onu bütün herkesten daha iyi tanımalıydı.</p>

  <p><i>Hoşlandığını bildiğim şeyler neler? Müzik, şarap, kitaplar ve yiyeceklerden hoşlanıyor. Benden hoşlanıyor.</i></p>

  <p>Beğenilerinizi geliştirmenin ilk adımı kendi beğenilerinize önem vermektir. Yiyecek, şarap ve müzik söz konusu olduğunda Starling doktorun önceliklerini takip etmek zorunda kalabilirdi, ama bir alan vardı ki orada eşittiler: Otomobiller. Arabasını gören herhangi bir kişinin kolayca anlayabileceği gibi Starling bir araba düşkünüydü.</p>

  <p>Dr. Lecter’ın yakalanmadan önce bir süperşarj Bentley’i vardı; türbo değil süperşarj. Süperşarjlar, genellikle türbo motorlardan daha hızlı oluyordu. Birdenbire Bentley’in pazarının çok küçük olduğunu, yeniden bir tane almaya kalkarsa doktorun kendini riske sokmuş olacağını fark etti.</p>

  <p>Şimdi ne alırdı? Onun nasıl bir duygunun peşinde olduğunu sezinleyebiliyordu. Hız. Bir sekiz silindirin gücü. Ya Starling bugünün pazarından ne alırdı?</p>

  <p>Hiç kuşku yok ki bir XJR süperşarj dört kapılı. Batı ve doğu yakasındaki Jaguar satıcılarını arayarak haftalık satış raporlarını istedi.</p>

  <p>Dr. Lecter’ın başka ne gibi zevkleri vardı?</p>

  <p><i>Benden hoşlanıyor,</i> diye düşündü.</p>

  <p>Kötü duruma düştüğünü görür görmez nasıl yazmıştı ona. Bir de başka bir yerden postaya atma zorunluluğunu da hesaba katarsanız. Posta makinesinin boş çıkması ne şanstı. Öyle bir yere konmuştu ki canı isteyen herkes kullanabilirdi.</p>

  <p>National Tattler, İtalya’ya ne kadar çabuk ulaşabilirdi? Doktorun, Starling’in başının belada olduğunu anladığı nüshası, Pallazzo Capponi’de bulunmuştu.</p>

  <p>Skandal internette yayımlanmış mıydı acaba? Eğer İtalya’da bir bilgisayarı olduysa, FBI’ın herkese açık web sitesinde çarpışmanın bir özetini okumuş olabilirdi. Dr. Lecter’ın bilgisayarından ne gibi bilgiler elde edilebilirdi?</p>

  <p>Palazzo Capponi’de bulunan kişisel eşyalar listesinde bir bilgisayar geçmiyordu.</p>

  <p>Ama yine de bir şey görmüştü. Pallazzo Capponi’yle ilgili fotoğrafları çıkardı. İşte ona attığı mektubu yazdığı harika yazı masası. İşte masanın üstünde bir bilgisayar duruyordu. Philips marka bir laptop. Daha sonraki resimlerde bilgisayar yoktu.</p>

  <p>Sözlüğünün yardımına başvurarak Starling, bin bir güçlükle Floransa’ya Questera’ya bir faks yazdı.</p>

  <p><i>Fra le cose personali del dottor Lecter, Computer portatile?</i></p>

  <p>Ve böylece Clarice Starling, Dr. Lecter’ı zevklerinin koridorunda, sandığından çok daha fazla özgüvenle yol alarak, onu adım adım izlemeye koyuldu.</p>
</body>
</html>
