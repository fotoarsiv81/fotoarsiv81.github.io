<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>7</h2>

  <p>WASHINGTON ve Kolombiya bölgesi FBI ofisi, Buzzard Point adını, Sivil Savaş sırasında yakınında bulunan hastaneden, akbabaların toplanma yerinden almıştı.</p>

  <p>Bugünkü toplantı Alkol, Tütün ve Ateşli Silahlar Şubesi, Narkotik ve FBI’ınorta dereceli yöneticilerinin, Clarice Starling’in geleceğini konuşmak üzere yaptığı bir toplantıydı.</p>

  <p>Starling patronunun ofisinin önündeki kalın halının kenarındaki koltukta oturuyordu. Yandaki konferans odasının buzlu camdan kapısının boğuklaştırdığı, kalp atışlarını bastıran sesleri işitebiliyordu.</p>

  <p>Camın üzerinde, FBI’ın sloganı, “Sadakat, Cesaret, Onur” yazılı bir altın yaldızlı rozet şekli vardı.</p>

  <p>Rozetin ardındaki sesler kâh azalıyor kâh ateşli bir şekilde yükseliyordu. Diğer lafları anlayamazken kendi adının söylendiğini işitebiliyordu.</p>

  <p>Büronun, Lincoln’a suikast düzenlemekle suçlananların asıldığı, Fort McNair yat limanına bakan güzel bir manzarası vardı.</p>

  <p>Gözünün önüne, kendi tabutunun önünden yürüyerek geçip Fort McNair’deki damgacının merdivenlerini tırmanan, orada duran, altındaki sehpa kayıp büyük bir çatırdamayla karanlığa yuvarlanırken müstehcen bir manzara ihtimaline karşı eteği bacaklarına bağlanmış Mary Suratt’ın görüntüsü geldi.</p>

  <p>Yan odada adamların sandalyelerini gıcırtıyla geriye iterek ayağa kalkışlarını işitti. Şimdi, bulunduğu ofise doluşuyorlardı. Bazılarını tanıyordu. Tanrı aşkına, soruşturma kurulunun başında müdür yardımcısı Noonan vardı.</p>

  <p>Ve kadim düşmanı, uzun boynuyla tıpkı bir çakalı andıran, savcılıktan Paul Krendler vardı. Krendler bir çanak yalayıcısıydı, başmüfettişin kuyruğuydu. Yedi yıl önce ünlü Buffalo Bili olayında, seri cinayetlerin katilini ondan önce yakaladığı zamandan beri, önüne çıkan her fırsatta Starling’in dosyasına kara lekeler ekliyor, Kariyer Kurulu’ndakilerin kulaklarına fısıldayıp duruyordu.</p>

  <p>Bu adamlardan hiçbiri onunla birlikte çarpışmamıştı, onunla birlikte operasyonlara katılmamış, ateş altında kalmamış, saçlarında kalan cam kırıntılarını ayıklamamıştı.</p>

  <p>Bir kurt sürüsü, sürünün içindeki sakat hayvana nasıl birdenbire yöneliyorsa, aynı şekilde Starling’e dönüp bakmak için diğerlerini beklemişlerdi.</p>

  <p>“Otur, Ajan Starling.” Patronu, Özel Ajan Clint Pearsall, sanki saati acıtıyormuş gibi bileğini ovuşturdu.</p>

  <p>Starling’in gözlerine bakmadan pencereye dönük bir koltuğu işaret etti. Koltuk, onur değil, bir sorgu koltuğuydu.</p>

  <p>Arkalarındaki aydınlık pencereden dolayı yalnız siluetleri görünen yedi adam, sessizce bekliyordu. Starling yüzlerini göremiyordu, ama pencereden vuran ışığın altında adamların bacaklarını ve ayaklarını görebiliyordu. Beşinin de ayaklarında usta modacıların Washington’da popülerleştirdiği, kalın tabanlı mokasen vardı. İkisi taraklı Corfam tabanlı Thom Mcan, geri kalan beşi ise Florsheim giyiyordu. Havada ayak ısısının buharlaştırdığı bir ayakkabı cilası kokusu vardı.</p>

  <p>“Belki herkesi tanımıyorsundur Ajan Starling. Bu Müdür Yardımcısı Noonan, onun kim olduğunu bildiğinden şüphem yok. Bu, Narkotik’ten John Eldredge; Alkol, Tütün ve Ateşli</p>

  <p>Silahlar’dan Bob Sneed; Benny Holcomb, belediye başkanı yardımcısı ve Larkin Wainwright, Mesleki Sorumluluklar Dairemizde müfettiş,” dedi Pearsall. “Paul Krendler -Paul’u tanıyorsun-, Başmüfettişlikten. Paul bize faydası dokunur diye burada.”</p>

  <p>Starling serviste ne denir biliyordu: Bir federal müfettiş, savaş alanına çarpışma bittikten sonra gelen ve yaralıları süngüleyen kişidir.</p>

  <p>Siluetlerden bazıları başıyla selam verdi. Adamlar öne eğildi ve kendisi için toplandıkları kadını zihinlerinde tarttı. Birkaç kalp atımlığı süresince tek laf edilmedi.</p>

  <p>Bob Sneed sessizliği bozdu. Starling onu, Waco’daki Davidian Mezhebi felaketindeki kirli çamaşırları yıkama işinden tanıyordu, Alkol Tütün ve Ateşli Silahlar’ın pis işlerini toplum önünde aklama işindeydi. Krendler’in yardakçısıydı ve dalkavukluğuyla ün yapmıştı.</p>

  <p>“Ajan Starling, gazetelerin baş sayfalarını ve televizyonların haber programlarını gördün, çoğunluk tarafından Evelda Drumgo’yu vurarak öldüren kişi olarak tanındın. Ne yazık ki bir tür şeytan haline getirildin.”</p>

  <p>Starling yanıt vermedi.</p>

  <p>“Ajan Starling?”</p>

  <p>“Haberlerin benimle bir alâkası yok, Bay Sneed.” “Kadının kucağında bebeği vardı ve bunun yol açacağı problemleri görebilirdin.”</p>

  <p>“Kucağında değildi, boynuna asılı bir bohçadaydı, üstelik kadın ellerini bir MAC 10 sakladığı battaniyenin altında gizlemişti.”</p>

  <p>“Otopsi raporunu gördün mü?” diye sordu Sneed. “Hayır.”</p>

  <p>“Ama asla ateş edenin sen olduğunu inkâr etmedin.” “Mermiyi bulamadınız diye inkâr edeceğimi mi düşünüyorsunuz?” Kendi büro şefine döndü. “Bay Pearsall, bu dostlar arasında bir toplantı, öyle değil mi?”</p>

  <p>“Tamamen.”</p>

  <p>“Öyleyse, neden Bay Sneed bir mikrofon taşıyor. Teknoloji Departmanı kravatlara takılan bu mikrofonları yıllardır üretmiyor. Göğüs cebinde kayıt yapan bir F-Bird taşıyor. Artık birbirimizi gizlice dinler mi olduk?”</p>

  <p>Pearsall’ın yüzü kıpkırmızı oldu. Eğer Sneed kayıt cihazı taşıyorsa, bu yapılabilecek en büyük ihanetti, ama hiç kimse Sneed’e teybi kapatmasını söyleyen kişi olmak istemiyordu.</p>

  <p>Sneed öfkeden mosmor, “Ne tavır almana ne de suçlamalarına ihtiyacımız var,” dedi. “Hepimiz sana yardım etmek için buradayız.”</p>

  <p>“Bana ne için yardım edeceksiniz? Sizin ofisiniz burayı aradı ve beni söz konusu baskında size yardım etmem için atadı. Evelda Dnımgo’ya iki kez teslim olma şansı verdim. Bebeğin battaniyesinin altında bir MAC 10 taşıyordu. John Brigham’ı vurmuştu. Teslim olmasını isterdim. Olmadı. Önce o, sonra da ben ateş ettim. Öldü. Doğru kaydetti mi diye teybinizi kontrol etmek ister misiniz, Bay Sneed?”</p>

  <p>“Evelda Dnımgo’nun orada olacağını önceden biliyordun...”</p>

  <p>“Önceden bilmek mi? Ajan Brigham yolda giderken bana Evelda Dnımgo’nun silahla korunan bir laboratuvarda ilaç pişirdiğini söyledi. Beni onunla ilgilenmekle görevlendirdi.”</p>

  <p>“Brigham’ın öldüğünü unutma,” dedi Krendler. “Burke de öldü. Her ikisi de çok iyi ajanlardı. Şimdi yoklar, seni ne yalanlayabilir ne doğrulayabilirler.”</p>

  <p>Krendler’in Brigham’ın adını telaffuz etmesi Starling’in midesini bulandırdı.</p>

  <p>“John Brigham’ın öldüğünü unutacak son kişi benim Bay Krendler, evet o iyi bir ajandı. Hakikat şu ki, Evelda’yı bana bıraktı.”</p>

  <p>“Brigham, Evelda Drumgo ve senin eskiden kalma bir meseleniz olduğunu bildiği halde seni görevlendirdi, öyle mi?”</p>

  <p>“Yapma Paul,” dedi Clint Pearsall.</p>

  <p>“Ne meselesi?” dedi Starling. “Tertemiz bir tutuklama. Tutuklamadan önce başkalarıyla çarpıştı. Daha önceki tutuklamamda bana karşı koymamıştı ve biraz konuşmuştuk -akıllı bir kadın. Birbirimize karşı uygarca davrandık. Bunu tekrar yapabileceğimi ummuştum.”</p>

  <p>“Onunla senin ilgileneceğine dair sözlü talimat verdi mi?” “Aldığım talimatı bildirdim.”</p>

  <p>Belediye’den Holcomb ve Sneed kafa kafaya verdiler. Sneed kollarını hafifçe kaldırıp ceketinin kolunu düzeltti. “Bayan Starling, Washington PD’den Memur Bolton, oraya giderken yolda Bayan Drumgo hakkında kötü ifadeler sarf ettiğinizi söyledi. Bununla ilgili konuşmak ister misiniz?” “Brigham’ın talimatı doğrultusunda memurlara Evelda’nın geçmişte şiddet kullandığını, silahlı olduğunu ve AIDS virüsü taşıyıcısı olduğunu anlattım. Ona, çarpışmaya girmeden teslim olması için bir şans verebileceğimizi söyledim. Eğer böyle olursa, onu yerde bastırmak için fiziksel yardımlarını istedim. Bu iş için fazla gönüllü olmadıklarını söyleyebilirim.”</p>

  <p>Clint Persall koltuğunda kaykıldı. “Ateş açan korumaların arabası kaza geçirdikten ve adamlardan biri sıvıştıktan sonra, arabanın sallandığını görebiliyor, arabanın içinde bebeğin ağladığını işitebiliyordun...”</p>

  <p>“Çığlıklar atıyordu,” dedi Starling. “Herkesin ateşi kesmesi için elimi havaya kaldırdım ve siperimden dışarı çıktım.” “Bu kurallara aykırı,” dedi Eldredge.</p>

  <p>Starling ona kulak asmadı. “Silahım çekilmiş, namlu yerde, ateşe hazır pozisyonda arabaya yaklaştım. Marquez Burke aramızdaki açıklıkta can çekişiyordu. Birisi koştu ve kanamayı bastırmaya çalıştı. Evelda bebeğiyle birlikte arabadan çıktı. Ondan bana ellerini göstermesini istedim. ‘Evelda, sakın deneme’ gibisinden bir şeyler söyledim.”</p>

  <p>“O ateş etti, sen ettin. Doğruca yere mi yığıldı?”</p>

  <p>Starling başıyla onayladı. “Bacakları büküldü, bebeğin üzerine eğilerek yolun ortasında yere çöktü. Ölmüştü.” “Bebeği kapıp suya doğru koştun. İlgi gösterdin,” dedi Pearsall.</p>

  <p>“Ne gösterdim bilmiyorum. Her tarafı kan içindeydi, bebeğin de AIDS taşıyıp taşımadığını bilmiyordum, annesinin taşıdığını biliyordum.”</p>

  <p>“Ve bebeğin vurulmuş olabileceğini düşündün,” dedi Krendler.</p>

  <p>“Hayır, kurşunun nereye saplandığını biliyordum. Açık konuşabilir miyim, Bay Pearsall?”</p>

  <p>Gözleriyle karşılaşmayınca konuşmasına devam etti. “Bu baskın tam bir keşmekeşti. Beni, ölmek ya da kucağında bebeğini taşıyan bir kadına ateş etmek arasında bir seçim yapmak zorunda bıraktı. Bebeğini taşıyan bir dişiyi vurdum. En aşağı hayvanlar bile bunu yapmaz. Bay Sneed, hazır itiraf etmişken teybinizi bir kontrol edin isterseniz. Bu duruma sokulmuş olmama isyan ediyorum. Şu anda hissettiğim şeylere isyan ediyorum.” Gözünün önüne yolda yüzükoyun yatan Brigham’ın görüntüsü geldi ve kendini tutamadı. “Hepinizin bu konudan kaçtığını görmek midemi bulandırıyor.”</p>

  <p>“Starling...” Pearsall, yüzünde acılı bir ifade, ilk defa onun gözlerine bakıyordu.</p>

  <p>“302’yi yazacak fırsatı henüz bulamadığını biliyorum,” dedi Larkin Wainwright. “Onu gözden geçir...”</p>

  <p>“Hayır efendim yazdım,” dedi Starling. “Bir kopya Mesleki Sorumluluklar Dairesi’ne gönderildi. Beklemek istemezseniz, bir kopya da üzerimde var. Orada yaptığım ve gördüğüm her şeyi rapora aldım. Bay Sneed’de zaten raporun bir kopyası vardı.”</p>

  <p>Starling biraz gereğinden fazla kendinden emin görünüyordu, çok iyi bildiği gibi bu bir hataydı, sesini bilerek alçalttı.</p>

  <p>“Bu baskın birkaç sebepten dolayı kötü gitti. Ateşli Silahlar’ın muhbiri bebeğin yeri hakkında yalan söyledi, çünkü baskının başlamasını çok istiyordu, Illinois’de federal jürinin randevusuna yetişmeye çalışıyordu. İkinci olarak Evelda Drumgo baskına geldiğimizi biliyordu. Bir çantada para, diğerinde ise uyuşturucu vardı. Çağrı cihazı hâlâ WFUL-TV’in numarasını taşıyor. Biz oraya ulaşmadan beş dakika önce sinyali aldı. WFUL’un helikopteri bizimle birlikte oraya ulaştı. WFUL’un telefon kayıtlarını inceletin ve kimin bilgi sızdırdığını görün. Çıkarları kentle ilgili olan biri, baylar. Eğer Ateşli Silahlar, Waco’da yaptığı gibi bilgi sızdırmış olsaydı veya Başmüfettişlik bunu yapsaydı, yerel televizyona değil, ulusal kanallara sızdırırdı.”</p>

  <p>Benny Holcomb, Belediye adına konuştu. “Belediye’den veya Washington Emniyeti’nden bir bilgi sızdırıldığına dair hiçbir kanıt yok.”</p>

  <p>“Kanalın telefon kayıtlarını kontrol edin ve görün,” dedi Starling.</p>

  <p>Pearsall, “Drumgo’nun çağrı cihazı sende mi?” diye sordu.</p>

  <p>“Quantico’da kanıtların muhafaza edildiği yerde.” Müdür Yardımcısı Noonan’ın çağrı cihazı çalmaya başladı. Kaşlarını çatarak numaraya baktı ve af dileyerek odadan ayrıldı. Kısa bir süre sonra, Paul Krendler’in kendisine katılmasını işaret etti.</p>

  <p>Wainwright, Eldredge ve Holcomb, elleri ceplerinde, pencereden dışarı, Fort McNair limanına bakıyorlardı. Komadaki hastalarını bekliyor gibiydiler. Paul Krendler, Sneed’in gözlerini yakaladı ve onu Starling’e yöneltti.</p>

  <p>Sneed, Starling’in koltuğunun arkasına ellerini dayadı ve ona eğildi. “Eğer mahkemedeki ifaden, Evelda Drumgo’nun, senin silahından çıkan kurşunla öldürüldüğü yönünde olacaksa, Ateşli Silahlar’dan Brigham’ın senden, çatışma çıkmadan tutuklamayı yerine getirmek için Evelda’yla özel olarak ilgilenmeni istediğine dair FBI imza atmaya hazır. Evelda senin silahından çıkan kurşunla öldü ve işte bu noktada senin servisin, sorumluluğu üstlenmelidir. Örgütler arasında sidik yarışına kalkışılmayacak ve minibüsün içinde onun nasıl bir insan olduğuna dair yaptığın her hangi bir kötüleyici veya düşmanca ifade de gündeme getirilmeyecek.”</p>

  <p>Starling bir an için Evelda Drumgo’yu, kapıyı açarken, kapıdan çıkarken, aptallığını, onun hayatına mal olmasına karşın kaçmak yerine, nasıl çocuğuyla birlikte savaşma kararı verdiğini görür gibi oldu.</p>

  <p>Starling, Sneed’in kravatındaki mikrofona eğildi ve kelimelerin üzerine basa basa, “Onun karakterine dair hiçbir sorunum yok, Bay Sneed, sizden daha iyi bir karaktere sahipti.”</p>

  <p>Pearsall ofise, yanında Noonan olmadan döndü. “Yardımcı Müdür Noonan ofisine döndü. Baylar bu toplantıyı sona erdiriyorum, sizi daha sonra arayacağım,” dedi.</p>

  <p>Krendler şaşkınlıkla başını kaldırdı. Değişen politika karşısında birdenbire alarma geçmişti.</p>

  <p>“Bir karar vermemiz gerekiyor,” diye itiraz edecek oldu Sneed.</p>

  <p>“Yo, gerekmiyor.”</p>

  <p>“Ama...”</p>

  <p>“Bob, inan bana, bir karar vermek zorunda değiliz. Seni sonra ararım. Ve, Bob...”</p>

  <p>“Evet?”</p>

  <p>Pearsall Sneed’in kravatına bağlı kabloyu yakaladığı gibi hışımla çekti. Sneed’in gömlek düğmesi yerinden fırladı ve göğsüne yapıştırılmış olan bantlar sıyrılıp çıktı. “Bir daha benim yanıma cebinde kayıt cihazıyla gel de, ayağımı kıçına sokayım.”</p>

  <p>Krendler, kendisi dışında herkes odayı terk ederken Starling’e dönüp bakmadı.</p>

  <p>Kapıya doğru ayaklarını yerde sürüyerek hareket ediyordu, böylece önüne bakmak zorunda kalmıyordu. Sürünün kıyısındaki bir çakal uzaklaşırken avına nasıl içi giderek bakarsa, uzun boynunun olağanüstü kıvrak eklemlerini kullanarak Starling’e baktı. Yüzünde çeşitli mahrumiyetlerin gölgesi belirdi; Starling’in hem bacaklarına beğeniyle bakmak hem de atılıp o bacağı koparmayı istemek, Krendler’in engelleyemediği bir arzuydu.</p>
</body>
</html>
