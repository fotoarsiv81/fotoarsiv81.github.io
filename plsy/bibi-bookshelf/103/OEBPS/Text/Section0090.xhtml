<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>83</h2>

  <p>MARGOT, ambara girmeden önce derin bir nefes aldı. Eğer onu öldürmek istiyorsa, ona bakmayı istiyor olmalıydı. Daha nalbanthanenin kapısını açmadan Carlo’nun kokusu burnuna çarptı. Piero ve Tomasso, Lecter’in iki tarafında duruyordu. Sandalyede oturan Carlo’ya bakıyorlardı.</p>

  <p>“Buona sera, signori,” dedi Margot. “Arkadaşların haklı Carlo. Onu şimdi öldürürsen beş kuruş alamazsın. Yüzdün yüzdün kuyruğuna geldin.”</p>

  <p>Carlo gözlerini Dr. Lecter’ın yüzünden ayırmıyordu. Margot cebinden bir cep telefonu çıkardı. Telefonun aydınlık kadranında numarayı çevirerek Carlo’ya uzattı. “Al.” Telefonu yüzüne tuttu. “Oku.”</p>

  <p>Otomatik aramada BANCO STEUBEN yazıyordu.</p>

  <p>“Bu senin Cagliari’deki bankanın adı, Senyor Deogracias. Yarın sabah bu iş bitip cesur kardeşinin intikamını aldığında, bu numarayı arayacağım ve bankacına kodumu bildirip ‘Senyor Deogracias’a onun için sakladığın paranın geri kalanını ver,’ diyeceğim. Bankacın telefonda sana parayı alabileceğini bildirecek. Yarın akşam bu vakitte, uçakla evine dönen zengin bir adam olacaksın. Matteo’nun ailesi de zengin olacak. Onları rahatlatmak için doktorun yumurtalıklarını paketleyip beraberinde götürebilirsin. Ama Dr. Lecter kendi ölümünü göremezse, <span style="text-indent: 1em;">domuzların yüzünü yemeye gelişlerini seyredemezse hiçbir şey alamazsın. Erkek gibi davran, Carlo. Git ve domuzlarını getir. Bu orospu çocuğuyla kalırım ben. Yarım saat içinde domuzlar ayaklarını yerken onun attığı çığlıkları dinleyeceksin.”</span></p>

  <p>Carlo ciğerlerini boşaltıp derin bir nefes aldı. “<i>Piero, andiamo! Tu, Tommaso, rimani</i>.”</p>

  <p>Tommaso kapının yanındaki sandalyeye oturdu.</p>

  <p>“Her şey kontrol altında Mason,” dedi Margot kameraya. “Carlo’ya söyle adamın burnunu istiyorum, buraya getirecek,” dedi Mason. Ekran karanlığa gömüldü. Odasından dışarı çıkmak, tüplerinin taşıyıcılar içine yerleştirilmesini, respiratörünün bir aküye bağlanmasını gerektirdiğinden Mason ve etrafındakiler için hayli zor bir işti.</p>

  <p>Margot, Dr. Lecter’ın yüzüne baktı. Elektrotların şakaklarında bıraktığı siyah yanık lekeleri arasında gözlerinden biri şişmişti.</p>

  <p>Dr. Lecter sağlam gözünü açtı. Venüs heykelinin soğuk mermerinin serinliğini hâlâ yüzünde hissedebiliyordu.</p>

  <p>“Şu mafsal kreminin kokusunu seviyorum, limon ve serinlik kokusu,” dedi Dr. Lecter. “Geldiğin için teşekkür ederim Margot.”</p>

  <p>“Hemşire beni sana getirdiği ilk gün de bunları söylemiştin. Mahkeme Mason’u ilk defa araştırmaya başladığı zaman.”</p>

  <p>“Böyle mi söylemiştim?” Doktor, Margot ile yaptığı görüşmeleri yeniden okuduğu hafıza sarayından yeni dönmüş olduğundan söylenenin doğru olduğunu biliyordu.</p>

  <p>“Ağlıyor, korkudan Mason ve benimle ilgili hiçbir şey anlatamıyordum. Oturmak zorunda kalmaktan da çok korkuyordum. Asla benden oturmamı istemedin. Dikişlerim olduğunu biliyordun, öyle değil mi? Bahçede yürüyüş yapmıştık. Bana neler söylediğini hatırlıyor musun?”</p>

  <p>“Başına gelenlerde senin bir hatan yok...”</p>

  <p>“...‘tıpkı kuduz bir köpeğin seni kalçandan ısırması gibi’ demiştin. Atlatmamı kolaylaştırmıştın, diğer seanslar da yardımcı olmuştu. Epey bir süre sana müteşekkir kaldım.”</p>

  <p>“Sana başka neler söylemiştim?”</p>

  <p>“Bana senin, benim olabileceğimden çok daha tuhaf olduğunu, tuhaf olmanın yanlış bir tarafı olmadığını söylemiştin.”</p>

  <p>“Eğer denersen konuştuğumuz her şeyi hatırlarsın. Hatırla...”</p>

  <p>“Bana yalvarmaya kalkma lütfen.” Böyle söylemek istememişti Margot, ama ağzından çıkıvermişti.</p>

  <p>Dr. Lecter belli belirsiz kıpırdandı, bedenine dolanmış ipler gıcırdadı.</p>

  <p>Tommaso ayağa kalkıp doktora doğru gelerek düğümleri kontrol etti.</p>

  <p>“Attenzione alla bocca, Signoria. Ağzına dikkat edin.”</p>

  <p>Margot, adamın doktor Lecter’ın mı ağzını yoksa, kendi sözlerini mi kastettiğini anlamadı.</p>

  <p>“Margot seni tedavi edeli yıllar oluyor, seninle tedavinle ilgili biraz konuşmak istiyorum, yalnız.” Sağlam gözüyle Tommaso’ya baktı.</p>

  <p>Margot bir süre düşündü. “Tommaso, bizi bir süre yalnız bırakabilir misin?”</p>

  <p>“Üzgünüm Signoria, yapamam. Ama kapı açıkken ambarın dışında durabilirim.” Tommaso tüfeği yanına alarak kapının önüne kadar uzaklaşıp Dr. Lecter’ı oradan izlemeye başladı.</p>

  <p>“Seni yalvararak üzecek değilim Margot. Bunu neden yaptığını merak ediyor olabilirim. Anlatabilir misin? Mason’un çok sevdiği deyimle sormama izin verirsen, onunla o kadar savaştıktan sonra, çikolataları almayı kabul mü ettin yoksa? Senin Mason’un yüzünün öcünü aldığına inanmamı beklemiyorsun, öyle değil mi?”</p>

  <p>Margot anlatmaya başladı: Judy’yi, bebeği nasıl istediklerini. Her şey üç dakikadan daha az bir zaman aldı; sorunlarını bu kadar kısa sürede özetleyivermesi onu da şaşırtmıştı.</p>

  <p>Önce mekanik bir ses, ardından yarım kalan bir çığlık işitildi. Carlo ambarın dışında, kapının ağzında dikilmiş, çok uzun zaman önce öldürmüş olduğu kurbanların çığlıklarıyla domuzları çağırmak için kullanacağı teyp kayıt cihazının düğmeleriyle oynuyordu.</p>

  <p>Dr. Lecter çığlığı işittiyse bile, bu yüzünden anlaşılmıyordu. “Margot, Mason’un sana söz verdiği şeyi yapacağına gerçekten inanıyor musun? Mason’a yalvarıyorsun. Senin kıçını yırttığında ona yalvarmak sana yardımcı olmuş muydu? Bu çikolatayı alıp onun istediğini yapmasına izin vermekle aynı şeydir. Ama Judy’nin ağzına sahlebi verecektir. Ve Judy buna alışkın değil.”</p>

  <p>Yanıt vermedi, ama dişlerini sıkmaya başlamıştı. “Mason’un peşinde sürünmek yerine, Carlo’nun şok aletiyle prostatlarına elektrik verseydin neler olabileceğini biliyor musun? Bak ihtiyacın olan şey orada, tezgâhın üzerinde.” Margot ayağa kalkmaya yeltendi.</p>

  <p>“Kulak ver” dedi doktor tıslayarak. “Mason seni hiçe sayacaktır. Onu öldürmek zorunda olduğunu biliyorsun, bunu yirmi yıldır biliyorsun. Sana yastığı ısırmanı ve gürültü yapmamanı söylediği günden beri biliyorsun bunu.”</p>

  <p>“Benim için bunu yapacağını mı söylüyorsun yani? Sana asla güvenmem.”</p>

  <p>“Hayır, elbette hayır. Ama yapmadığımı söylemeyeceğim konusunda bana güvenebilirsin. Onu bizzat senin öldürmen ruh sağlığın açısından daha iyi olacaktır. Sen daha bir çocukken bunu yapmanı önermiştim hatırlıyor musun?”</p>

  <p>‘“Bir sorun oluşturmayacağı güne kadar bekle’ demiştin. Bu beni rahatlatmıştı.”</p>

  <p>“ Mesleki olarak böyle bir arınmayı önermiştim. Artık yaşın buna müsait. Bir kişiyi daha öldürmekten sorumlu tutulmanın benim için farkı nedir? Onu nasıl öldüreceğini biliyorsun. Yaptığın zaman da yasalar paranın kokusunu, yani seni ve bebeğini dinleyecektir. Margot, bunu yapabileceğinden şüphelenecekleri diğer tek kişi benim. Ben Mason’dan önce ölürsem, kimden şüphelenecekler? Fırsatını bulduğunda onu öldürürsün, ben de onu öldürmenin ne kadar zevkli olduğunu anlatan bir mektup yazarım.”</p>

  <p>“Kusura bakma doktor, artık çok geç. Ben kendi hazırlıklarımı yaptım.” Açık mavi kasap gözleriyle doktora baktı. “Bunu daha sonra yapıp yakayı sıyırabilirim. Yapabilirim.”</p>

  <p>“Evet yapabileceğini biliyorum. Bu sende her zaman hoşuma giden bir şeydir. Sen kardeşinden daha ilginç ... ve daha beceriklisin.”</p>

  <p>Gitmek için ayağa kalktı. “Kusura bakma, işler buraya kadar geldiği için üzgünüm.”</p>

  <p>Kapıya ulaşmamıştı ki, “Margot, Judy’nin bir sonraki yumurtlama dönemi ne zaman?” dedi Lecter.</p>

  <p>“Ne? İki gün içinde, sanırım.”</p>

  <p>“Gerekli her şey hazır mı? Hızlı dondurucu, tüpler?” “Bir döllenme kliniğinin bütün aletlerine sahibim.” “Benim için bir şey yap.”</p>

  <p>“Evet?”</p>

  <p>“Suratıma tükür ve sence bir sakıncası yoksa, başımın arkasından bir tutam saç kopar. Bir parça deriyle birlikte. Eve doğru yürürken avucunun içinde taşı. Öldükten sonra Mason’un avucuna bırakmayı düşün.</p>

  <p>Eve döndüğünde Mason’dan istediğini talep et. Ne söyleyecek bakalım? Saçımı onun avucuna koyduğunda benim payıma düşen yerine getirilmiş olacaktır. Saçı elinde tut ve ona ne istediğini söyle. Bakalım ne cevap verecek? Yüzüne güldüğünde tekrar buraya gel. Tüm yapman gereken uyuşturucu tüfeği alıp arkandaki adamı vurmak. Ya da çekiçle kafasına bir tane indiriverirsin. Cebinde çakısı var. Ellerimden birinin düğümlerini kes ve bıçağı bana ver. Sonra git. Geri kalanı ben halledebilirim.”</p>

  <p>“Hayır.”</p>

  <p>“Margot?”</p>

  <p>Kapının kanadını tuttu Margot.</p>

  <p>“Hâlâ avucunda ceviz kırabiliyor musun?”</p>

  <p>Margot elini cebine attı ve iki tane çıkardı. Kolundaki kaslar şişti ve avucunun içinden bir çatırdama sesi geldi.</p>

  <p>Doktor kıkırdadı. “Mükemmel. Böylesi bir güç ceviz kırmakta harcanıyor. Cevizleri Mason’unkinin tadına baktıktan sonra ağzındaki tatdan kurtulması için Judy’ye ikram edebilirsin.”</p>

  <p>Margot dişleri öfkeden kenetlenmiş bir halde doktora doğru yürüdü. Yüzüne tükürdü ve başının arkasından bir tutam saç kopardı. Gerçek niyetinin ne olduğunu anlamak hayli zordu.</p>

  <p>Odayı terk ederken doktorun mırıldanarak bir şarkı söylediğini duydu.</p>

  <p>Margot elinde deri parçalarıyla birlikte bir tutam kanlı saçı tutarak eve doğru yürüdü. Saç parmaklarından dışarı taşıyor ve onu, avucunda gizlemeye gerek bile görmüyordu.</p>

  <p>Cordell hastayı hazırlamak için ilaçlarla doldurulmuş bir golf arabasıyla yanından geçti.</p>
</body>
</html>
