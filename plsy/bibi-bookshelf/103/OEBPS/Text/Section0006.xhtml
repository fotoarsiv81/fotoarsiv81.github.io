<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>4</h2>

  <p style="text-align: right;">Sen Büro’ya âşık olacaksın,</p>

  <p style="text-align: right;">Ama o sana âşık olmayacak...</p>

  <div>
    <br />
  </div>

  <p style="text-align: right;">(FBI PSİKOLOJİK DANIŞMANLIK BÖLÜMÜ TEMEL PRENSİBİ)</p>

  <div>
    <br />
  </div>

  <p>J. EDGAR HOOVER binasındaki FBI spor salonu sabahın bu erken saatinde oldukça ıssızdı. Kapalı parkurda iki orta yaşlı adam yavaşça tur atıyordu. Salonun uzak bir köşesinden bir halterin mekanik gürültüsü geliyor, içerde bir tenis topunun vurma ve çarpma sesleri yankılanıyordu.</p>

  <p>Koşucuların ayak sesleri kesildi. Jack Crawford, FBI Müdürü Tunberry ile koşuyordu.Sadece iki mil koşup, nefes nefese kalmışlardı.</p>

  <p>“Ateşli Silahlar’dan Blaylock’u Waco için kurban etmeliyiz. Bu hemen olmayacak ama sorumlu ve bunu biliyor,” dedi müdür. “Bir de Rahip Moon’a bir uyarı çekmeli, çünkü binayı tahliye etmek istiyor.” Alkol, Tütün ve Ateşli Silahlar Bürosu’nun, Rahip Sun Myung Moon’dan ofis yeri kiralaması FBI’ı hayrete düşürüyordu.</p>

  <p>“Ayrıca Farriday, Ruby Ridge için dışarda,” diye devam etti müdür.</p>

  <p>“Bunu anlayamıyorum,” dedi Crawford. 1970’lerde 69. Cadde’deki ve Third Meydanı’nda FBI karargâhları protesto edilirken New York’ta Farriday ile birlikte çalışmıştı. “Farriday iyi adam. Kuralları o koymadı.”</p>

  <p>“Dün ona bahsettim.”</p>

  <p>“Sessizce çekip gidecek mi?” diye sordu Crowford.</p>

  <p>“Kendi yararı için yapıyor diyelim. Zor zamanlar yaşıyoruz Jack.”</p>

  <p>Sırtları birbirlerine dönük koşuyorlardı. Adımları biraz daha hızlandı. Crawford göz ucuyla müdüre baktığında onun kendini incelemekte olduğunu gördü.</p>

  <p>“Kaç yaşındasın Jack, elli altı?”</p>

  <p>“Doğru.”</p>

  <p>“Resmi emekliliğe bir yıl. Birçok kişi, kırk sekiz, elli yaşlarında, henüz iş bulabilecekleri bir yaşta ayrılıyor. Sen bunu hiç istemedin.”</p>

  <p>Crawford yarım tur boyunca yanıt vermeyince müdür yanlış bir şey söylediğinin farkına vardı.</p>

  <p>“Şaka yapmıyorum Jack. Doren geçen gün, ne kadar...”</p>

  <p>“Halen Quantico’da yapacak şeyler var. VICAP’a Web sayfası yapmayı istiyoruz, böylece her polis kullanabilir, bütçede görmüş olmalısın.”</p>

  <p>“Hiç müdür olmayı istedin mi Jack?”</p>

  <p>“Hiç bana göre bir iş olduğunu düşünmedim.”</p>

  <p>“Değil Jack. Sen politik biri değilsin. Hiçbir zaman müdür olamazdın. Hiçbir zaman bir Eisenhovver veya Omar Bradley olamazdın.” Crawford’a durması için işaret etti. Şimdi koşu parkurunun yanında hırıltıyla soluyorlardı. “Bununla birlikte bir Patton olabilirdin Jack. Onları cehenneme gönderebilir ve seni sevmelerini sağlayabilirdin. Bu bende olmayan bir yetenek. Ben onları motive etmek zorundayım.” Tunberry etrafına hızlı bir bakış attı ve bankın üzerinden havlusunu aldı boynuna sardı, havlu bir yargıcın yakalığını andırıyordu. Gözleri parıl parıldı.</p>

  <p>‘Bazı insanlar kızgınlıklarını kontrol altına almak zorundadır,’ diye düşündü Crawford, Tunberry’nin hareket eden dudaklarını izlerken.</p>

  <p>“MAC 10 taşıyan ve kucağında bebeği varken öldürülen uyuşturucu laboratuvarı çalıştıran, Bayan Drumgo meselesine gelince, Soruşturma Komisyonu kanlı canlı bir kurban istiyor. Taze kanları üzerinde bir et. Aynı şekilde medya da. Narkotik onların önüne biraz et atmak zorunda. Ateşli Silahlar’a da et atmalı. Üstelik biz de bir şeyler vermeliyiz. Biz bir tavuk kurban ederek idare edebiliriz. Krendler onlara Clarice Starling’i verebileceğimizi ve onların da bizi rahat bırakacaklarını söylüyor. Onunla aynı fikirdeyim. Ateşli Silahlar ve Narkotik, baskını planlamanın yükümlülüğünü üstlenecekler. Starling tetiği çeken kişi.”</p>

  <p>“Evet. Daha önce ateş eden bir polis katiline.”</p>

  <p>“Problem, gösterilen film Jack. Anlamıyorsun, öyle değil mi? Halk, Evelda Drumgo’nun John BrighamT vurduğunu görmedi. Neye bakılacağını bilmiyorsan göremezsin. Onda biri oy veren, iki yüz milyon insan, Evelda Drumgo’yu beyni uçurulmuş bir şekilde ve bebeğini korur gibi üzerine kapanmış olarak gördü. Söyleme Jack biliyorum, bir süre Starling’i şahsi koruman altına alıp almamayı düşündün. Starling çenesini tutmasını bilmiyor. Bildiğimiz insanlarla hatalı bir başlangıç yaptı.”</p>

  <p>“Krendler pisliğin teki.”</p>

  <p>“Beni dinle ve ben izin verene kadar bir şey söyleme. Starling’in sicilinde hiçbir leke yok. Bütün hakları onda saklı kalacak şekilde bir sınırsız idari uzaklaştırma alacak. Referansları temiz olacak, işe geç kalma gibi sebepler gösterilecek. Bir iş bulabilecek. Jack FBI içinde büyük bir iş başardın, şu Davranış Bilimleri. Birçok insan, kendi çıkarlarını biraz daha kollamış olsan bölüm şefi olmaktan daha öteye gidebileceğini, daha çoğunu hak ettiğini düşünüyor. Bunu ilk söyleyen ben olmak istedim. Bir müdür olarak emekli olacaksın Jack. Bunu sana veren benim.”</p>

  <p>“Yani, eğer bu meselenin dışında kalırsam?”</p>

  <p>“Eğer olaylar normal seyrinde devam ederse Jack. Örgütün içinde huzursuzluk olmadığı sürece olacak olanı söylüyorum sana. Jack, bana bak.”</p>

  <p>“Evet, Müdür Tunberry?”</p>

  <p>“Senden rica etmiyorum. Sana emrediyorum. Bundan uzak dur. Aptallık edip fırsatları elinden kaçırma. Bazen yalnızca başka tarafa bakmamız gerekir. Ben bunu yaptım. Dinle, çok zor, inan bana ne hissettiğini biliyorum.”</p>

  <p>“Ne mi hissediyorum? Bir duşa ihtiyacım var gibi hissediyorum.”</p>
</body>
</html>
