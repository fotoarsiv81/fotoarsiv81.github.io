<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Osman Aysu - Miras-4</title>
  <link href="../Styles/style.css" rel="stylesheet" type="text/css"/>
</head>

<body id="Osman-Aysu---Miras" xml:lang="tr-TR">
  <div>
    <p class="Paragraf-Stili-1"><span class="B-l-m char-style-override-2">Birinci Bölüm</span></p>
    <p> </p>

    <p class="Temel-Paragraf"><span class="char-style-override-1">P</span>ROFESÖR SADİ KORAY’IN YÜZÜNE biraz da şaşkınlıkla baktım. Saydığım, takdir ettiğim, kendisinden feyz aldığım bir hocadan böylesine bir açıklamayı hiç beklemiyordum doğrusu.</p>

    <p class="Temel-Paragraf">Hoca, bakışlarını şaşkınlık dolu yüzümden almış, balkondan önümüze serilmiş geniş deniz manzarasına çevirmişti. Kuzguncuk sırtlarındaki, tarihe inat ederek yaşamını sürdüren ahşap köşkün ikinci katının balkonunda çay içiyorduk. Ilık haziran ayının başlarındaydık ve ufak bahçeyi kaplayan mor salkımlar balkonun kenarına kadar yükseliyorlardı. Yazın ilk ayında olmamıza rağmen İstanbul’a gecikmiş ilkbahar havası hakimdi. Senenin en sevdiğim zamanıydı bu mevsim.</p>

    <p class="Temel-Paragraf">Bir süre bahçeden yükselen çiçek kokularını içime çekip atkestanelerinin açmış çiçeklerine baktım. Hoca’nın izahatına bir açıklık getirmesini bekler bir halim vardı ama o susmuş, sakin ve durgun, Boğaz trafiğinde seyreden teknelere bakıyordu. Sanki dalıp uzaklara gitmişti ya da şaşkınlığımın farkına varamayacak kadar düşüncelerine boğulmuştu.</p>

    <p class="Temel-Paragraf">Çayımdan bir yudum aldım.</p>

    <p class="Temel-Paragraf">En az Sadi Hoca kadar yaşlı ve İstanbul yaşamında artık örneği kalmayan emektar Nakşıdil Kalfa’nın az evvel getirdiği çay soğumuştu.</p>

    <p class="Temel-Paragraf">İkimiz de susmuş, düşünerek zamanı yaşıyorduk. Daha fazla soru sormayı adeta saygısızlık addederek, Hoca’nın açıklama yapmasını tercih ettim. Sadi Bey’in suskunluğu devam ediyordu.</p>

    <p class="Temel-Paragraf">Gözlerimi ister istemez manzaradan ayırarak, balkonun ince saçtan yapılmış, yer yer lehimlenmiş zeminine çevirdim. Hoca’nın az evvel söylediklerini bir kere daha beyin süzgecimden geçirmeye çalıştım. Ondan daha fazla izahat isteyemezdim. Yaşlı adamın o an kendi geçmişiyle hesaplaştığının farkındaydım. Beni hayrete düşüren açıklamasının, onun hassas ve ince ruhunda ne tür bir fırtına ve eziklik yarattığının farkındaydım.</p>

    <p class="Temel-Paragraf">Sadi Hoca, eskilerin deyimiyle nevi şahsına münhasır bir tipti. Gerek kişiliği ve gerekse sürdüğü hayat tarzı artık toplumumuzda rastlanmayan, tarih olmuş, ilginç bir insandı. Kendi alanındaki engin bilgisi, çelebiliği, İstanbul efendiliği, yıllar öncesinin alışkanlıklarını günümüze muhafazakar tarzda taşıması, onu dikkat çekici bir insan olarak tanımama vesile olmuştu. Beni öz oğlu gibi severdi; ben de onu her sıkıntımda başvurulacak, gerçek olgun ve müstesna bir insan olarak tanırdım. Mesleki ihtisası dışında da genel kültürü yüksek, ansiklopedik bilgisi gayet geniş, tam bir fikir adamıydı. Bazen saatlerce felsefi müzakereler yapardık.</p>

    <p class="Temel-Paragraf">Susmaya devam ettim.</p>

    <p class="Temel-Paragraf">Gözlerim, balkonu çevreleyen saksı içindeki çiçeklere takıldı. Menekşeler, camgüzelleri, öbek öbek sardunyalar duruyordu. Sonra nazarlarım ağır ağır kendisine çevrildi.</p>

    <p class="Temel-Paragraf">Yaşlı adam bitkin ve yorgun görünüyordu.</p>

    <p class="Temel-Paragraf">Günün bu saatinde çizgili pijamaları ve üstünde de kışlık, uzun robdöşambrı vardı. Onu ilk defa böyle bir kıyafetle görüyordum. Her sabah kalkar, tıraş olur, o gün hiç sokağa çıkmasa bile giyinir, mutlaka kravat takardı.</p>

    <p class="Temel-Paragraf">Kaçamak bakışlarımı yüzüne çevirdim. Gözleri hala sabit ve denize yönelikti. Adeta oradaki varlığımı unutmuş gibiydi, iki günlük sakal vardı yüzünde. Zayıf, hafif uzun yüzü beyaz kıllarla gölgelenmişti. Profilden suratındaki kahredici ifadeyi göremesem bile hissediyordum.</p>

    <p class="Temel-Paragraf">Büyük bir utanç ve çöküntü içindeydi.</p>

    <p class="Temel-Paragraf">Neden sonra titreyen parmaklarıyla Japon porseleninden yapılmış çay fincanına uzandı eli. Fincanı solgun dudaklarına götürürken, titremesinden bir iki damla çay robdöşambrına damladı ama o farkına bile varmadı. Fincanı tabağa geri bırakırken porselen şakırtısı balkondaki sessizliği bozan tek sesti.</p>

    <p class="Temel-Paragraf">Derin bir nefes aldı.</p>

    <p class="Temel-Paragraf">Konuşmaya devam edeceğini sandım, ama yanılmıştım. Konuşmadı.</p>

    <p class="Temel-Paragraf">Masanın üzerindeki paketten bir sigara çekti, çakmağı ile yakarak dumanı ciğerlerine doldurdu. Aramızdaki sessizlik sürüyordu.</p>

    <p class="Temel-Paragraf">Yavaş yavaş tereddüde düşmeye başlamıştım. Acaba konuya ucundan, kulpundan ben mi girmeliydim? Belki de yaşlı adam vicdanını rahatsız eden mevzuyu daha fazla deşelemekten çekiniyor, benim reaksiyonumu merak ediyor olabilirdi. Alt tarafı kişiliğime itimat ederek konuyu bana açmıştı, şöyle veya böyle ne hissettiğimi ona ifade etmek zorundaydım. Hafifçe genzimi temizleyerek uygun bir giriş yapmayı düşündüm.</p>

    <p class="Temel-Paragraf">Ama ne söyleyebilirdim ki?</p>

    <p class="Temel-Paragraf">Aklıma uygun hiçbir şey gelmiyordu.</p>

    <p class="Temel-Paragraf">Sonunda, “Bu anlattığınız gerçek mi Hocam?” dedim.</p>

    <p class="Temel-Paragraf">Aynı anda da pişman oldum. Bu kadar saçma bir sual olamazdı. Öğrendiklerim karşısında herhalde ağzımdan çıkan ilk kelimeler bunlar olmamalıydı. Hiçbir anlama gelmediği gibi sanki adamcağızı suçlar gibi bir mana çıkıyordu sualimden. Sanki sorum inançsızlık ifade ediyordu.</p>

    <p class="Temel-Paragraf">Kızardım birden.</p>

    <p class="Temel-Paragraf">Allahtan Sadi Hoca o an, sorduğum sualin yersizliğini idrak edemeyecek kadar dalgındı. Nitekim çok sonra ağır ağır başını salladı.</p>

    <p class="Temel-Paragraf">“Evet evladım,” dedi. “Kelimesi kelimesine doğru. Hepsi gerçeğin ta kendisi.”</p>

    <p class="Temel-Paragraf">İnanılır gibi değildi.</p>

    <p class="Temel-Paragraf">Duygularımı tam olarak ifadeden acizdim o an. Ne diyeceğimi, nasıl devam edeceğimi kestiremedim.</p>

    <p class="Temel-Paragraf">“Biraz daha aydınlatıcı bilgi veremez misiniz?” diyebildim ancak.</p>

    <p class="Temel-Paragraf">Sigarasından derin bir nefes daha çekti. Sonra fersiz gözlerini bana dikti. Çok açık mavi gözlerinin çevresinde yaşlılarda görmeye alıştığımız halkalar oluşmuştu; belki de dikkatsizliğimdendi, ilk defa fark ediyordum. Yoksa Hoca’ya hiç dikkatli bakmamış mıydım şimdiye kadar? O gözler üzüntü ve kahır doluydu şimdi.</p>

    <p class="Temel-Paragraf">Gayriihtiyari içimin cız ettiğini hissettim. Onu konuşturmanın rahatlatmaktan ziyade sıkıntı vereceğini anlamıştım.</p>

    <p class="Temel-Paragraf">“Hocam,” diye fısıldadım. “Bu konu sizi rahatsız ediyorsa isterseniz konuşmayalım.”</p>

    <p class="Temel-Paragraf">“Rahatsız ettiği hiç şüphesiz evladım, ama artık vicdanımın sesini dinlemeli ve beni ömrüm boyunca kahreden bu konuyu birine açmalıydım. Uzun süre düşündüm ve en uygun kişinin sen olduğuna kanaat getirdim. Birinin yardımına ahir ömrümde ihtiyacım var. Sen hem iyi bir dost, hem de geleceği parlak bir avukatsın. Bana ancak sen yardım edebilirsin.”</p>

    <p class="Temel-Paragraf">“Elimden geleni yapacağıma emin olabilirsiniz.”</p>

    <p class="Temel-Paragraf">“Bunu biliyorum. Mesleğin gereği sır saklayacağını da biliyorum.”</p>

    <p class="Temel-Paragraf">Susup konuşmaya devam etmesini bekledim. Fakat o, nedense yeniden sessizliğe gömüldü. Bakışlarını denize çevirdi tekrar. Hatta bir ara hiç konuşmayacağını, verdiği karardan pişman olmuş gibi sonsuza kadar susacağını sandım.</p>

    <p class="Temel-Paragraf">Kaç dakika öyle kaldığımızı şimdi bile anımsayamıyorum. Ama konuşmaya tekrar başladığında sesi eskisinden de kısık ve derinlerden çıkar gibiydi. Adeta fısıldıyordu. O an geçmişine döndüğüne ve mazinin bütün ağırlığını omuzlarında hissettiğine emindim.</p>

    <p class="Temel-Paragraf">“Seksen beş yaşındayım... Artık önümde çok sayılı günler kaldı. Yakında öleceğimi biliyorum. Uzun bir ömrün sonuna geldim nihayet. Hayattan hiçbir beklentim kalmadı, bunu ancak sizin gibi gençler benim çağıma gelince anlayabilirsiniz. Bu dönem insanın geçmişiyle hesaplaşması ve hayatın muhasebesini yapma zamanıdır. Çok parlak bir ömür geçirdim, varlıklı bir ailenin tek çocuğuydum; devrin imkânları içinde lalalar, mürebbiyelerle büyüdüm, yurt dışında tahsilimi tamamladım, uzun yıllar üniversitede hocalık yaptım... Kısaca, erişmek istediğim noktalara ulaştım, toplumda izzet ve itibar gördüm.”</p>

    <p class="Temel-Paragraf">Bu girizgahta verdiği bilgileri zaten biliyordum. Sadi Hoca’yla tanışıklığımız şöyle böyle on seneden beri süregeliyordu. Muhtelif kereler sohbetlerimiz esnasında bir vesile geçmişi ve ailesi hakkında bilgiler vermişti bana. Ama az önce beni hayretlere düşüren noktayı ilk kere işitmiştim. Bu nedenle sabırla, asıl konuya ne zaman gireceğini beklemeye başladım. Sözünü hiç kesmeden dinlemek en akıllıcasıydı.</p>

    <p class="Temel-Paragraf">“Bildiğin gibi hiç evlenmedim. Hayatımın tek eksik yönü, mutlu bir evliliği hiç yaşamamış olmak, çocuk, torun gibi beşeri sevgileri tatmamış olmamdır. Bu ihtiyacı ne yazık ki çok geç fark edebildim. Fark ettiğimde de artık iş işten geçmişti. Yaşımın ilerlemiş olması ve akademik faaliyetlerimin yoğunluğu başarılı bir evliliği yürütemeyeceğini endişesi doğurmuştu bende.”</p>

    <p class="Temel-Paragraf">Elimde olmadan irkilerek yüzüne baktım.</p>

    <p class="Temel-Paragraf">Zira az önce bana nesebi gayri sahih bir evladı olduğunu itiraf etmişti...</p>

    <p class="Temel-Paragraf">“Üniversitedeki öğrenciliğim zamanında genç bir kadınla ilişkim oldu ve bu kadın benden hamile kaldı.”</p>

    <p class="Temel-Paragraf">Dayanamayarak, “Fransa’da mı?” diye sordum. Eğitimini Paris’te yaptığını daha evvelden biliyordum.</p>

    <p class="Temel-Paragraf">“Hayır, burada. Yaz tatillerinde İstanbul’a dönerdim. O devirler şimdikinden çok farklıydı. Kadın erkek ilişkileri şimdiki kadar rahat değildi, toplumun ve ailemin üzerimde devamlı baskısı vardı. Ayrıca itiraf edeyim ki Avrupa’da tahsilimi sürdürmeme rağmen hiç de girgin ve o konularda çapkın biri sayılmazdım. Ama bir şekilde tabiat hükmünü icra ediyordu.”</p>

    <p class="Temel-Paragraf">Yutkundu, sigarasından derin bir nefes daha çekti. Sonra soluklanıp devam etti.</p>

    <p class="Temel-Paragraf">“Kız gebe kalınca paniğe kapıldım. Ne yapacağımı şaşırdım. Babam namus ehli, bu tür skandallara asla tahammül edemeyen bir zattı; hadiseyi öğrenirse tahsilime engel olacağını ve beni yaptığım hatayı tamir için izdivaca zorlayacağını tahmin edebiliyordum. Kız ise asla bizim aileye gelin olacak nitelikte biri değildi, aramızda hele o devirlerde çok daha fazla hissedilebilen sosyal uçurumlar vardı. Kaldı ki benim de onunla evlenmeye niyetim yoktu. Çocuğu aldırması için kıza baskı yaptım, para teklif ettim, fakat reddetti. Mecburen durumu kendime daha yakın hissettiğim anneme açtım. Onun tepkisi fazla şiddetli olmadı, kızla görüştü ve olay daha büyümeden kız susturuldu. Annemin kızı ikna ederek çocuğun aldırıldığını sandım. Beni de apar topar tekrar Fransa’ya gönderdiler.”</p>

    <p class="Temel-Paragraf">Hoca’nın sesi gittikçe kısılıyordu.</p>

    <p class="Temel-Paragraf">“Aradan zaman geçti. Ben meseleyi tamamen unuttum ve halledilmiş olarak mütalaa ettim, hatta öyle ki bir sene sonra tekrar döndüğümde mesele tamamen aklımdan çıkmıştı bile. Tahsilimi ikmal edip temelli memlekete geldiğimde annem vefat etmişti. Ve bu hadiseyi bilen tek kişi de hayatta değildi artık. Babam asla haberdar olmamıştı. Üniversiteye asistan olarak girdiğim yıl babamı da kaybettim. Ailemden büyük bir de miras kalmıştı. Hiçbir maişet derdim yoktu, severek yaptığım bir işim vardı ve ömrümü mesleğime vakfetmiştim. Diyebilirim ki o hadiseyi yıllarca hatırlamadım bile. Emekliliğime yakın bir tarihte, hiç ummadığım şekilde bir gün üniversitedeki odama bir adam geldi ve kendisinin oğlum olduğunu söyledi. Uğradığım şoku tahmin edebilirsin herhalde; yıllar sonra tanımadığım bir adam karşıma çıkıyor ve beni dehşete düşüren mazimdeki bir hatayı yüzüme vuruyordu.</p>

    <p class="Temel-Paragraf">Önce ona inanmadım, hatta muhtemel bir şantajla karşı karşıya olduğumu düşündüm. Ama adamın benden hiçbir talebi yoktu, sadece bir kere olsun beni yakından görmek istediğini söylemişti. Elim ayağım kesildi. Yüzüne bakakaldım. Mantığım bu görüşmenin altından birtakım tehdit unsurlarının çıkacağı merkezindeydi. Soğukkanlılığımı muhafazaya çalıştım, adamın ağzını aradım, o kızla ilişkisini kurcaladım. Anlattıkları gerçeklere uygun düşüyordu, fakat bu görüşmenin sonunun nereye varacağını bir türlü kestiremiyordum. Adeta bir refleks gibi önce hiddetlenerek her şeyi inkar ettim. Tiksinerek yüzüme baktı bir süre. ‘Ben de sizden başka türlü bir davranış beklemiyordum zaten,’ dedi. Çok sinirlenmiştim, öyle ki odamı terk ederken ona adresini bile soramadım.”</p>

    <p class="Temel-Paragraf">Sadi Hoca tekrar susmuştu.</p>

    <p class="Temel-Paragraf">Elindeki izmariti masanın üstündeki sigara tablasına bastırdı. Müthiş yorgun görünüyordu.</p>

    <p class="Temel-Paragraf">“Günlerce adamdan yeni bir görüşme talebi ya da bir haber bekledim. Beni kesinkes arayacağını düşünüyordum. Ama aramadı. Hiç aramadı... Aradan geçen zaman zarfında onun gerçek oğlum olduğuna kanaat getirdim.”</p>

    <p class="Temel-Paragraf">“Nasıl?” diye sordum kısık bir sesle.</p>

    <p class="Temel-Paragraf">Yaşlı adam ilk defa hafifçe gülümseyerek yüzüme baktı.</p>

    <p class="Temel-Paragraf">“Bir hukukçu olarak bunu benden daha iyi bilmen lazım. Hayatta her şeyi ispatlamanın olanağı yoktur, ama bazı olaylar, bazı tespitler, ufak tefek emareler, kesin bir kaziyeye varmasa da bizi gerçekliğinden şüphe etmediğimiz hükümlere eriştirir. Bu da öyleydi işte. Bu nesep bağını belki asla ispatlayamazdım, ama o benim oğlumdu. Bu gerçeği aramızdaki garip iletişimden, bazı fiziksel benzemelerden, ses tonumuzdan, hadiseler karşısında gösterdiğimiz davranışlardan anlamıştım. Vakur ve haysiyetliydi; karşıma ne hesap sormaya, ne de bir talepte bulunmaya gelmişti. Onu bu görüşmeye çeken tek şey, içindeki merak duygusuydu. Babasının nasıl bir adam olduğunu anlamaya çalışıyordu. Ve ben ona yıllarca evvel yaptığım haksızlığı, bu defa daha şiddetli, daha gaddar ve acımasızca bir kere daha yaşatmıştım. Ne yazık ki yaptığım kötülüğü o anda yine idrak edememiştim; hem de eriştiğimi sandığım olgunluğa ve o yaştaki bir adamın göstermesi gereken izan ve basirete rağmen. Elim ayağım birbirine dolanmıştı.”</p>

    <p class="Temel-Paragraf">“Ya sonra?” dedim. “Bir daha hiç haber almadınız mı?”</p>

    <p class="Temel-Paragraf">“On gün evveline kadar hayır.”</p>

    <p class="Temel-Paragraf">“Peki, on gün önce ne oldu?”</p>

    <p class="Temel-Paragraf">“Öldüğünü öğrendim.”</p>

    <p class="Temel-Paragraf">Hoca’nın sesi boğuk çıkmıştı ve feri kaçmış gözlerinde iki damla yaş vardı.</p>

    <p class="Temel-Paragraf">Ben de afalladım. Alacağım cevabın daha farklı bir şey olacağını sanmıştım.</p>

    <p class="Temel-Paragraf">“Aranızdaki bağ koptuğuna göre bu haberi kimden aldınız?”</p>

    <p class="Temel-Paragraf">Sadi Bey irkilir gibi oldu.</p>

    <p class="Temel-Paragraf">“Gazetedeki bir vefat ilanından.”</p>

    <p class="Temel-Paragraf">“Sonra?’:</p>

    <p class="Temel-Paragraf">“Cenazeye gittim. Kendi oğlumun cenazesine... Bunun benim yaşımdaki bir adam için ne ifade ettiğini anlayabilir misin?”</p>

    <p class="Temel-Paragraf">Anlayabilmem zordu. Dudaklarımı büküp anlamsız bir işaret yaptım.</p>

    <p class="Temel-Paragraf">“Yaşadığım en büyük kabustu. Hayatım boyunca bir kere gördüğüm oğlumun cenazesinde tam bir suçlu gibi saf durdum.”</p>

    <p class="Temel-Paragraf">“Sizi anlamaya çalışıyorum Hocam,” diye mırıldandım.</p>

    <p class="Temel-Paragraf">Birden silkinip bana döndü. Fersiz gözlerine sanki yeni bir ışık doğmuştu. Önüne düşük başı birden dikleşti, yenik ve perişan halini sanki üzerinden atarmış gibi fısıldadı.</p>

    <p class="Temel-Paragraf">“Benim için yeni bir şans doğdu. Oğlumu kaybettim ama hala yerine getirebileceğim bir imkanım var. Hiç olmazsa geç bile olsa ona bazı borçlarımı ödeyebileceğim.”</p>

    <p class="Temel-Paragraf">Ne demek istediğini tam anlamamakla beraber yüzüne bakmaya devam ettim.</p>

    <p class="Temel-Paragraf">Sadi Bey bir kere daha yutkundu.</p>

    <p class="Temel-Paragraf">“Yeni öğrendim,” dedi. “Bir de torunum varmış. Oğlumun tek çocuğu... Adı Suna.”</p>

    <p class="Temel-Paragraf">Hafifçe gülümsedim.</p>

    <p class="Temel-Paragraf">Zavallı dostumun hayata bağlanması için belki bir ümit olabilirdi. Gerçi bundan pek emin de değildim. Genç kız kimbilir gerçekleri öğrendiği zaman nasıl bir tepki verirdi, belki böyle bir büyükbabayı lanetler, yüzünü bile görmek istemezdi.</p>

    <p class="Temel-Paragraf">Birden bana, “Tüm mirasımı ona bırakmak istiyorum,” dedi. “Ben hukukçu değilim, ama torunum ile aramda yasal mirasçılık sıfatı olmadığı için ben ölünce ona hiçbir mal varlığım intikal etmeyecek. Ya onu evlat edinmeliyim ya da ölüme bağlı bir tasarrufla ona mirasçılık sıfatı tanımalıyım, değil mi?”</p>

    <p class="Temel-Paragraf">“Evet,” diye mırıldandım. “Aynen öyle.”</p>

    <p class="Temel-Paragraf">“İşte bu konuyu sana anlatmamın nedeni de buydu.”</p>

    <p class="Temel-Paragraf">“Yani benden bu yolda hukuki bir muamele yapmamı mı istiyorsunuz?”</p>

    <p class="Temel-Paragraf">“Öyle de denebilir. Ama önce onunla temas kurup bilmediği gerçekleri kendisine anlatmanı istiyorum.”</p>

    <p class="Temel-Paragraf">“Ben mi?”</p>

    <p class="Temel-Paragraf">“Tabii. Sen avukatsın, onunla görüşebilirsin.”</p>

    <p class="Temel-Paragraf">Yadırgamıştım biraz.</p>

    <p class="Temel-Paragraf">“Kendisini bulabilirim, hatta böyle bir görüşme de ayarlayabilirim, ama naçizane kanaatimi sorarsanız durumu sizin açıklamanız daha doğru olmaz mı?” dedim.</p>

    <p class="Temel-Paragraf">Endişeyle yüzüme baktı.</p>

    <p class="Temel-Paragraf">“Korkuyorum,” dedi. “Reddedilmekten korkuyorum. Artık ikinci bir kere reddedilmeye tahammülüm yok, bunun ağırlığını yüklenemem. Lütfen evlat, bu isteğimi yerine getir.”</p>

    <p class="Temel-Paragraf">Sadi Hoca gerçekten sevdiğim bir dosttu.</p>

    <p class="Temel-Paragraf">Bir süre hüzünle yüzüne baktım. Torunu da kendisine çekmiş, en az onun kadar mağrur ve inatçı ise oldukça zor bir meseleyle karşı karşıya olacaktım. Sonra düşündüğümün aptalca olduğunu fark ettim. Kimse böyle bir mirası reddetmezdi.</p>

    <p class="Temel-Paragraf"><span class="char-style-override-3">2</span></p>

    <p class="Temel-Paragraf"><span class="char-style-override-1">E</span>RTESİ SABAH İTİNA İLE GİYİNDİM, ince, gri bir elbise, açık mavi gömlek, beyaz puantiye kravat seçtim. Dışarıya çıkmadan önce aynadaki aksime son bir kere daha baktım. Hoş ve havalı görünüyordum. Nedendir bilinmez, o sabah içimde garip bir heyecan vardı. Bunun salt eski yaşlı dostumun torunu ile görüşmeye gideceğimden kaynaklandığını sanmıyordum. Aslına bakılırsa işimin bir parçasıydı bu ve Suna Aytaç benim için sıradan bir kızdı. Henüz hakkında da çok az şey biliyordum.</p>

    <p class="Temel-Paragraf">Sadi Hoca’nın bana naklettiği malumat çok yetersizdi ve o bilgileri de cenaze töreni esnasında camideki toplanan cemaatten elde etmişti. Kendisi bile topladığı bilgilerin tam sıhhati hakkında kesin emin değildi.</p>

    <p class="Temel-Paragraf">Bana verdiği adres 4. Levent’teki bir işyerine aitti. Suna Aytaç ithalat ve ihracat yapan bir firmada sekreter olarak çalışıyordu. Doğrusu evden çıkarken biraz huzursuzdum; önce gelişimi telefon ederek bildirmemin daha doğru olacağını düşünmüş, fakat son anda kıza bir emrivaki yaparak birden karşısına dikilmemin, reaksiyonlarını ölçmek bakımından daha uygun olduğu hükmüne varmıştım. Kızın sarsılacağını, yıllar sonra, belki de ilk defa duyacağı böyle bir haberle şoka gireceğini düşünmüştüm. Olayın hasıl edeceği ruhi sarsıntıyı bir yana bırakırsak doğuracağı sevinci de hesaplamak zorundaydım. Gerçekten de kız için ilginç bir durumdu. On gün kadar evvel babasını kaybetmişti ve hiç ummadığı bir anda bir avukat karşısına çıkacak ve sizin yüzünüzü bile görmemiş çok zengin bir büyükbabanız var diyecektim. Kim olsa sarsılırdı.</p>

    <p class="Temel-Paragraf">O sabah Sultanahmet adliyesinde bir duruşmam vardı; saat ikide de Teşvikiye’deki yazıhanemde bir randevum. Yaptığım plana göre saat üçe doğru Levent’e gidebilirdim.</p>

    <p class="Temel-Paragraf">Farkında olmadan olayın etkisine girdiğimi hissediyordum. Gün boyu karşılaşmanın nasıl sonuçlanacağını düşünüp durdum. Belki de çok kıymet verdiğim bir zatın yaşamındaki gençlik hatasının, yaşlılığında onu nasıl tesiri altına aldığını bizzat görmemin de etkisi vardı bunda. Sadi Bey ömrünün en heyecanlı ve uzun gününü yaşayacak, benden haber alıncaya kadar da çalışma odasından çıkmayacaktı. Yaşlı adamcağızın halini görür gibi oluyordum.</p>

    <p class="Temel-Paragraf">Neyse ki, yazıhanemdeki randevu kısa sürdü ve ben tam üçe doğru arabama atlayıp Levent’e gittim. Hoca’nın verdiği adresi elimle koymuş gibi bulmuştum. Levent, artık bir işyeriydi. İki katlı, bakımlı bir villaydı adres.</p>

    <p class="Temel-Paragraf">Corolla’ını az ileride uygun bir yere park ettim.</p>

    <p class="Temel-Paragraf">Arabadan inerken dikiz aynasında kendime son bir kere göz attım, hafif kayan kravatımı düzelttim. Otuz dört yaşında ve mesleğinde başarılı her genç erkek gibi inkar edemeyeceğim kendimi beğenmişliğim içinde arabadan çıktım.</p>

    <p class="Temel-Paragraf">Yürek çarpıntıma bir anlam veremiyordum.</p>

    <p class="Temel-Paragraf">Yaptığım iş, bir avukat için her ne kadar dramatik de olsa yine de sıradan sayılmalı ve heyecanlanmasına yol açmamalıydı. Hem sonunda geç kalındığı kabul edilse bile hayırlı bir müjdeydi bu; ya da ben öyle değerlendiriyordum. Babam lisedeyken vefat etmişti, bu nedenle babasızlığı az buçuk ben de bilirdim.</p>

    <p class="Temel-Paragraf">Villa yol seviyesindeydi. Kapıyı açtım. Gençten bir ofis boy açtı ve kimi aradığımı sordu. Suna Aytaç’la görüşmek istediğimi söyledim. Delikanlı, beni bir müddet sessizce süzdükten sonra, “Lütfen beni takip edin,” dedi.</p>

    <p class="Temel-Paragraf">İki katlı binanın alt katı ofis olarak kullanılıyordu. Açık kapıların içindeki odalarda çalışan bir yığın insan vardı. Ofis boy beni bir merdivenden ikinci kata çıkardı. Anladığım kadarıyla üst kat şirket kodamanlarına ayrılmıştı.</p>

    <p class="Temel-Paragraf">Yine açık bir kapıdan içeri girerken, kapının üstündeki pirinç levhada Genel Müdür yazısını gördüm. Ufak bir odaya girmiştim. Burası Genel Müdür’ün sekreter odasıydı. Oldukça şık tefriş edilmişti ve Suna Aytaç tam karşımdaki masada oturuyordu. Beni getiren delikanlı, “Suna Hanım, bu bey sizinle görüşmek istiyor,” dedi.</p>

    <p class="Temel-Paragraf">Bakışlarım merakla masanın arkasında oturan genç kıza kaydı. O esnada telefonla konuştuğu için yüzüme şöyle bir bakıp oturmam için eliyle yer gösterdi.</p>

    <p class="Temel-Paragraf">Henüz benimle konuşmaya başlamadığı için az da olsa kendisini inceleyecek kısa bir zamanım olmuştu.</p>

    <p class="Temel-Paragraf">Şaşkınlığımı ifade etmeliydim.</p>

    <p class="Temel-Paragraf">Beni görünce, elinde telefon almacı ayağa kalkmıştı. Ben gösterdiği yere otururken o karşımda hala ayakta duruyordu.</p>

    <p class="Temel-Paragraf">Uzun bir boy, ince bir bel ve Roma heykelleri gibi duran bir büst... İşte o büst, o duruş, benim ilk kadın idolümün sanki bugüne taşınmış bir suretiydi.</p>

    <p class="Temel-Paragraf">Nefesim kesilir gibi oldu bir an.</p>

    <p class="Temel-Paragraf">Ama bütün bu muhteşem duruş içinde beni en çok etkileyen, yine de onun yüzüydü. Hafif kemerli burnunu hakimiyet altına almış bakışlar ve özellikle de dudaklarının kenarına konmuş ifade...</p>

    <p class="Temel-Paragraf">Yıllar boyunca hep o hayali ifade ile uğraşmıştım. Ve çözemediğim o şifre şimdi karşımdaydı. Çok tahrikkardı. Suna Aytaç’ta garip bir çekicilik vardı. Bugüne kadar hiç görmediğim, hep hayal ettiğim bir idol. Bazen bir fetiş, bazense ikona gibi...</p>

    <p class="Temel-Paragraf">Ama cinsellik tarihimin abidesi olduğu muhakkaktı.</p>

    <p class="Temel-Paragraf">İşte bu cazibe, bu ışık, bu parıltı ve heyecan fırtınası nedeniyle bir an kontrolümü kaybettiğimi duyumsadım.</p>

    <p class="Temel-Paragraf">Saçları dalgalı ve kömür karasıydı. Gözleri de simsiyah. Telefonda konuşurken kımıldayan dudakları etli ve dolgundu.</p>

    <p class="Temel-Paragraf">Neden sonra yüzümde hasıl olduğuna emin olduğum aptal ifadenin görüntüsünü kurtarabilmek için adeta silkindim. Üzerimdeki şaşkınlıktan kurtulmaya çalıştım. Neyse ki telefon konuşması uzuyordu. Bu, biraz toparlanmaklığım için vesile oldu.</p>

    <p class="Temel-Paragraf">Utandım da, eski bir dosta yardım saikiyle geldiğim bu yerde, onun torununa daha ilk gördüğüm anda bu denli hayranlık duymam, heyecana kapılmam, sanki bana gösterdiği güveni sarsan bir davranış gibi geldi.</p>

    <p class="Temel-Paragraf">Onu incelemek fırsatı bulmuştum ama şaşkınlığımdan bunu ne denli başarıyla yaptığımdan kuşkum vardı. Yine de ilk gözlemim Sadi Hoca ile fiziki hiçbir benzerliğinin olmadığıydı. Hoca bana, oğlunun kendisine çok benzediğini söylemişti. Bunun doğru olduğunu varsayarsak, Suna Hanım ya babasına hiç benzemiyordu, ya da annesinin genleri ağır basmıştı.</p>

    <p class="Temel-Paragraf">Yumuşacık bir ses, “Sizi beklettiğim için özür dilerim, efendim,” dedi. “Galiba benimle görüşmek istemişsiniz, buyrun. Gür-San’dan mı geliyorsunuz? Tevfik Bey maalesef burada değil. Şayet teşrif etmeden bir telefon irtibatı kurabilseydik buraya kadar zahmet etmenize gerek kalmayacaktı. Yine de belgeyi getirdiyseniz ben kendisine yarın teslim ederim.”</p>

    <p class="Temel-Paragraf">Suna Aytaç yerine otururken elimde bir dosya arar gibi bana bakmıştı.</p>

    <p class="Temel-Paragraf">Neden sonra, “Ziyaret sebebim sizinle ilgili hanımefendi,” diyebildim.</p>

    <p class="Temel-Paragraf">İyi işitmemiş gibi yüzüme garipseyerek baktı.</p>

    <p class="Temel-Paragraf">“Benimle mi?”</p>

    <p class="Temel-Paragraf">Sonra yüzünde hafif bir gölgelenme oldu, bir kaşı hafifçe havaya kalktı.</p>

    <p class="Temel-Paragraf">“Evet,” diyebildim. “Tamamen şahsi bir konu. Burada konuşmamızın herhangi bir sakıncası var mı?”</p>

    <p class="Temel-Paragraf">“Pardon, galiba iyi anlayamadım. Benimle mi dediniz?”</p>

    <p class="Temel-Paragraf">“Önce size kendimi tanıtmalıyım. Ben avukat Erdal Çimen.”</p>

    <p class="Temel-Paragraf">Aceleyle çıkardığım cüzdanımdan kartvizitimi çekerek masaya doğru uzattım.</p>

    <p class="Temel-Paragraf">Suna bakımlı parmaklarıyla kartviziti alıp şöyle bir göz attı. Benzinin hafifçe sarardığını görebiliyordum. Kartviziti masanın üstüne koyarken, “Ziyaret sebebinizi sorabilir miyim?” dedi.</p>

    <p class="Temel-Paragraf">“Konuya nereden gireceğimi bilemiyorum ama çok kaba hatlarıyla bu bir aile sorunu, son derece de özel.”</p>

    <p class="Temel-Paragraf">Başını salladı. “Evet,” diye fısıldadı. “Tahmin edebiliyorum. Babamın alacaklılarını mı temsil ediyorsunuz?”</p>

    <p class="Temel-Paragraf">“Hayır, kesinlikle değil.”</p>

    <p class="Temel-Paragraf">“Öyleyse?”</p>

    <p class="Temel-Paragraf">Bir an yutkundum, gerçekten de konuyu nasıl açacağımı bilmiyordum.</p>

    <p class="Temel-Paragraf">“Ben burada büyükbabanızın arzusuyla bulunuyorum.”</p>

    <p class="Temel-Paragraf">“Anlamadım, kimin dediniz?”</p>

    <p class="Temel-Paragraf">“Büyükbabanızın.”</p>

    <p class="Temel-Paragraf">Suratının hatları birden ciddileşti. Kara gözlerinde hiddet belirtileri oluştu.</p>

    <p class="Temel-Paragraf">“Ne kastettiğinizi hiç anlamıyorum beyefendi. Bu bir şaka ise çok tatsız.”</p>

    <p class="Temel-Paragraf">“Hayır Suna Hanım, kesinlikle şaka değil.”</p>

    <p class="Temel-Paragraf">“Ama, benim büyükbabam yok ki! Daha babam doğmadan vefat etmiş. Siz neden bahsediyorsunuz?”</p>

    <p class="Temel-Paragraf">“Sorun da bu efendim. Konuyu size nasıl açacağımı gün boyu düşündüm. Çok yakın bir tarihte babanızı kaybettiğinizi biliyorum. Önce size başsağlığı dilemek isterim.”</p>

    <p class="Temel-Paragraf">Kızın hayreti gittikçe artıyordu. Çatık kaşlarını hiç bozmadan, “Bunu nereden öğrendiniz?” diye sordu.</p>

    <p class="Temel-Paragraf">“Büyükbabanızdan.”</p>

    <p class="Temel-Paragraf">“Bakın beyefendi, buraya niçin geldiğinizi hala anlamış değilim, ama ziyadesi ile meşgulüm ve şu andaki acılarım da bu tür şakaları kaldıracak gibi değil. Lütfen bir...”</p>

    <p class="Temel-Paragraf">“Ben şaka yapmıyorum,” dedim.</p>

    <p class="Temel-Paragraf">Sesim yeterince tok ve ciddi çıkmıştı.</p>

    <p class="Temel-Paragraf">İlk defa Suna Aytaç’ın yüzünde dehşete kapılırmış gibi bir ifade oluştu.</p>

    <p class="Temel-Paragraf">“Siz ne dediğinizin farkında mısınız?” diye sordu.</p>

    <p class="Temel-Paragraf">“Kesinlikle hanımefendi.”</p>

    <p class="Temel-Paragraf">“Yani şimdi benim yaşayan bir büyükbabam olduğunu mu iddia ediyorsunuz?”</p>

    <p class="Temel-Paragraf">“Aynen öyle.”</p>

    <p class="Temel-Paragraf">Gergin bir şekilde gülümsedi.</p>

    <p class="Temel-Paragraf">“Ve ben bu büyükbabanın mevcudiyetini yirmi sekiz yıldan beri işitmedim, öyle mi?”</p>

    <p class="Temel-Paragraf">“Maalesef Suna Hanım.”</p>

    <p class="Temel-Paragraf">Birden yerinden fırladı.</p>

    <p class="Temel-Paragraf">“Siz ya tatsız bir şakacısınız ya da bir şarlatan. Bu kadar komik şey olur mu? Söyledikleriniz akla uygun düşüyor mu? Benim bir büyükbabam olacak ve ben bunu bunca yıl sonra sizden duyacağım. Aman ne komik!”</p>

    <p class="Temel-Paragraf">“Sizi anlıyorum efendim. Bu haber ile sarsılacağınızı tahmin etmiştim. Ama aksi halde bir avukat sıfatıyla buraya niye geleceğimi siz de hiç düşündünüz mü?”</p>

    <p class="Temel-Paragraf">Bir kere daha suratıma hayretle baktı.</p>

    <p class="Temel-Paragraf">O an içine ilk tereddüt tohumlarının düştüğünü anladım. Hak vermemek elde değildi. Bu vesile ile yaşının da yirmi sekiz olduğunu anlamıştım. Gerçekten de bunca yıl sonra bir avukatın, karşısına çıkıp sizin hayatta bir büyükbabanız var demesi çok şaşırtıcı ve insanı allak bullak eden bir şey olmalıydı.</p>

    <p class="Temel-Paragraf">Kararsız bir şekilde yerine otururken, “Çok tuhaf!” diye mırıldandı. “Yıllar sonra büyükbabamın yaşadığı iddiası beni çok şaşırttı. Yoksa babaannem de hayatta mı?”</p>

    <p class="Temel-Paragraf">Bu defa ben irkilerek kızın yüzüne baktım.</p>

    <p class="Temel-Paragraf">“Üzgünüm,” diye fısıldadım. “Ne yazık ki hikayenin o yanını bilmiyorum. Belki o da hayattadır ama sanırım bu konuda büyükbabanız da bilgi sahibi değil.”</p>

    <p class="Temel-Paragraf">Nihayet derin bir nefes aldı. içinde bir kuşku belirmekle beraber hala saçmaladığıma ve içimde bir ard niyet taşıdığıma hükmettiğini düşünüyordum.</p>

    <p class="Temel-Paragraf">“Söyler misiniz?” dedi. “Kimmiş bu esrarengiz büyükbaba?”</p>

    <p class="Temel-Paragraf">Gözlerimi kara gözlerine çevirdim. Vereceğim ismin öneminin yaratacağı etkiyi anlamak istercesine ısrarla yüzüne baktım.</p>

    <p class="Temel-Paragraf">“Siz Prof. Sadi Koray’ın torunusunuz,” dedim.</p>

    <p class="Temel-Paragraf">Önce bir afalladı. Sonra yüzü kızardı.</p>

    <p class="Temel-Paragraf">Hemen, “Onu tanıyor musunuz?” diye sordum.</p>

    <p class="Temel-Paragraf">“Hayır. Adını ilk defa işitiyorum.”</p>

    <p class="Temel-Paragraf">“Ama ismi size söyleyince kızardınız. Suratınızın hatları değişti.”</p>

    <p class="Temel-Paragraf">“Kim olsa aynı şaşkınlığı yaşardı herhalde. Anlamıyor musunuz, soyadlarımız farklı. Şayet bu iddianız doğru ise, ki buna asla inanmıyorum, o zaman benim soyadımın da Koray olması gerekmez miydi?”</p>

    <p class="Temel-Paragraf">“Haklısınız,” dedim, “İşin püf noktası da burada zaten. Babanız Sadi Bey’in nesebi sahih evladı değildi.”</p>

    <p class="Temel-Paragraf">“Hukuki tabirlerden anlamam, yani babamın piç olduğunu mu ima ediyorsunuz?”</p>

    <p class="Temel-Paragraf">“Lütfen böyle sert ve acımasız kelimeler kullanmayın.”</p>

    <p class="Temel-Paragraf">“Ama anlattığınız gerçek ise bu anlam çıkıyor.”</p>

    <p class="Temel-Paragraf">“Suna Hanım,” diye sesimi kısarak fısıldadım. “Hayat bazen en umulmayacak kötü sürprizlerle doludur. Vereceğim haberin sizi sarsacağını ben de biliyordum. Buna hazırlıklı olmadığınız çok açık, hele babanızı bu kadar yeni kaybetmişken... Size bunca yıl babalık yapmış biri hakkında, birden ortaya çıkıp ithamkar konuşmanın müşkülatını takdir ediyorum. Ama istesek de istemesek de çevremizde irademiz dışında gelişen olayları düzenleme yetkimiz yok. Bu ne sizin, ne de babanızın günahı. Bizlerin dışındaki bir olgu. Kötü bir şans, kaderin oyunu diyebiliriz.”</p>

    <p class="Temel-Paragraf">Yüzündeki şaşkınlık kaybolmamıştı.</p>

    <p class="Temel-Paragraf">Uzaktan bile göğsünün hızla inip kalktığını görebiliyordum. Neden sonra sert bir sesle, “Peki ne istiyorsunuz?” dedi.</p>

    <p class="Temel-Paragraf">Durumu yumuşatmak için, “Kendi adıma hiçbir şey, ama yaşlı bir müvekkilim ve eski bir dostum adına size bir tavsiyede bulunacağım önce,” dedim.</p>

    <p class="Temel-Paragraf">Sol kaşı yine çatıldı. O zaman dikkat ettim, galiba gergin olduğu sıralarda bu hareketi bir tik haline getirmiş olmalıydı. Konuşmadan, bana bakmaya devam etti.</p>

    <p class="Temel-Paragraf">“Sadi Bey, yani büyükbabanız yaşlı bir adamdır. Seksen yaşını geçmiş durumda. Hayatımda tanıdığım en kibar, ince ruhlu, hassas ve entelektüel insandır, inanın bana, gerçek bir İstanbul beyefendisidir. Bu insanın şimdi tek arzusu var. O da sizinle tanışmak ve hayatının son demlerinde geçmişindeki hatayı ortadan kaldırmak istiyor.”</p>

    <p class="Temel-Paragraf">Suna buz gibi bakışlarını yüzümde gezdirdi.</p>

    <p class="Temel-Paragraf">“Üzgünüm, ama ziyadesiyle geç kalmış. Öyle değil mi?”</p>

    <p class="Temel-Paragraf">İlk etapta böyle bir itirazla karşılaşacağımı üç aşağı beş yukarı tahmin etmiştim.</p>

    <p class="Temel-Paragraf">Kızcağız haklıydı da, kim olsa birden, sevinerek teklifi kabul etmezdi. Yirmi sekiz yıldır mevcudiyetinden haberdar bile olmadığı bir insan, birden büyükbaba sıfatıyla yaşamına girmek istiyordu.</p>

    <p class="Temel-Paragraf">“Korkarım haklısınız,” diye fısıldadım. “Ama hatanın nefsinden dönülürse dönülsün kardır.”</p>

    <p class="Temel-Paragraf">“Kar mı?”</p>

    <p class="Temel-Paragraf">“Evet. Naçizane fikrimi soracak olursanız...”</p>

    <p class="Temel-Paragraf">Sözümü kesip hemen müdahale etti.</p>

    <p class="Temel-Paragraf">“Sizin fikrinizi sormuyorum. Bu anlattıklarınız bana komik geliyor, tabii trajikomik bir hikâye. Eğer doğruysa yalnız aile fertlerini ilgilendirir, ama o aileden olmayan bir avukatı asla!”</p>

    <p class="Temel-Paragraf">“Doğru, ben aileden biri değilim, fakat büyükbabanız eski İm dostum ve bana hayatta yol gösteren, beni irşad eden, gerçekten kıymetli bir insandır. Bir dosttan da ileri. Ben de oldukça genç yaşta babamı kaybettim, onunla kah bir baba, kah büyükbaba gibi sohbet ettiğim, istişarede bulunduğum çok şey olmuştur. Her seferinde de bana doğru yolu göstermiş ve fikirlerinden istifade etmişimdir.”</p>

    <p class="Temel-Paragraf">“Bu neticeyi değiştirmez.”</p>

    <p class="Temel-Paragraf">“Haddim olmayarak fikrinize iştirak etmediğimi ifade etmek isterim. Bir kere görüşmenizde ne mahzur olabilir? Alt tarafı o sizin kanınız, canınız.”</p>

    <p class="Temel-Paragraf">“Saçma! Bunca zamandır aklı neredeydi?”</p>

    <p class="Temel-Paragraf">“Yine de bu ithamı biz yapamayız.”</p>

    <p class="Temel-Paragraf">“Siz yapamazsınız tabii, ama ben gerçekten onun sulbünden geliyorsam böyle bir eleştiriye hakkım var demektir.”</p>

    <p class="Temel-Paragraf">“Anlıyorum, yine de biraz düşünmenizi rica ederim. Ani bir karar verip her şeyi birden kesip atmayın. Benim acelem yok. Bir hafta, on gün düşünün. Sonra beni size verdiğim karttaki telefonlarımdan arayın lütfen. Nihai kararınızı o zaman öğreneyim.”</p>

    <p class="Temel-Paragraf">Genç kız taş gibi hareketsiz kalmıştı.</p>

    <p class="Temel-Paragraf">Aklından ne geçirdiğini tam olarak tahmin edemiyordum.</p>

    <p class="Temel-Paragraf">Sıkıcı bir andı. Sessizlik uzayınca ayağa kalktım. Gitmeye hazırlanıyordum.</p>

    <p class="Temel-Paragraf">“Bir dakika,” dedi.</p>

    <p class="Temel-Paragraf">Durup güzel yüzüne baktım.</p>

    <p class="Temel-Paragraf">“Beni nasıl buldunuz? Adresimi öğrenmek için araştırma mı yaptınız?” diye sordu.</p>

    <p class="Temel-Paragraf">“Adresinizi büyükbabanızdan aldım.”</p>

    <p class="Temel-Paragraf">Yine kısa bir an duraksadı.</p>

    <p class="Temel-Paragraf">“Ya? O zat... yani büyükbabam olduğunu söylediğiniz kişi, babamla daha evvel görüşmüş mü hiç?”</p>

    <p class="Temel-Paragraf">“Sanırım bir kere.”</p>

    <p class="Temel-Paragraf">Suna’nın sol kaşı hemen yukarı fırladı yine.</p>

    <p class="Temel-Paragraf">“Ne zaman?”</p>

    <p class="Temel-Paragraf">“Tarihini kesin olarak bilmiyorum ama babanız onu ziyaret etmiş.”</p>

    <p class="Temel-Paragraf">“Babam ha?”</p>

    <p class="Temel-Paragraf">“Evet, Suna Hanım.”</p>

    <p class="Temel-Paragraf">“Daha sonraki yıllar? Niye görüşmemişler bir daha?”</p>

    <p class="Temel-Paragraf">“İnanın bunun nedenini ben de tam olarak bilmiyorum.”</p>

    <p class="Temel-Paragraf">“Ve bu ihtiyar adam, şimdi beni görmek istiyor, öyle mi?”</p>

    <p class="Temel-Paragraf">“Evet.”</p>

    <p class="Temel-Paragraf">“Vicdanını mı temizleyecek?”</p>

    <p class="Temel-Paragraf">“Bunun değerlendirmesi ikinizin arasındaki bir mesele.”</p>

    <p class="Temel-Paragraf">“Anlattıklarınız doğru ise hiçbir şey bendeki öfkeyi çözemez. Bu çok korkunç bir hadise.”</p>

    <p class="Temel-Paragraf">“Takdir size ait.”</p>

    <p class="Temel-Paragraf">“Ayrıca elinizde bu iddiaları vesikalandıracak belgeler de yok, değil mi?”</p>

    <p class="Temel-Paragraf">“Maalesef yok.”</p>

    <p class="Temel-Paragraf">Kız birden koltuğuna çöktü yeniden. O ana kadar gösterdiği iradi gücü birden yok olmuştu sanki. Aniden gözleri yaşardı ve iki damla gözyaşı yanaklarına süzülüverdi.</p>

    <p class="Temel-Paragraf">Ne yapacağımı şaşırdım.</p>

    <p class="Temel-Paragraf">Çaresizlik içinde cebimden çıkardığım tiril tiril keten mendili gözyaşlarını silmesi için uzattım. Teşekkür etti ama mendili almadı, hemen masanın altında duran çantasına uzanarak titreyen parmaklarıyla bir kağıt mendil çıkarıp yaşlarını onunla Nİldi.</p>

    <p class="Temel-Paragraf">“Affedersiniz,” diye mırıldandı. “Bu bir zaaf anı; bunu size belli etmek istemezdim. Elimde değil, şu sıralar sinirlerim (,’Ok gergin. Her şey üst üste geliyor. Önce babamın vefatı, şimdi de naklettiğiniz bu garip olay...”</p>

    <p class="Temel-Paragraf">Ne diyebilirdim ki? “Haklısınız,” diye mırıldandım.</p>

    <p class="Temel-Paragraf">Tecrübelerime dayanarak şunu rahatlıkla söyleyebilirim; hiçbir kadın ağlarken güzelliğini muhafaza edemez. Kızaran ve sulanan gözler, akmaya başlayan burun, gerilen çehre, yüzde! i yeis ifadesi güzelliği hemen bozar. Fakat Suna ağlarken de güzelliğini kaybetmeyen biriydi. Hatta daha ileri gidip gözyaşlarının onun çehresine tabii bir letafet, duygusallık, normal zamanlarda sahip olmadığı bir yumuşaklık getirdiğini iddia edebilirdim.</p>

    <p class="Temel-Paragraf">Gözlerimi üzerinden alamıyordum.</p>

    <p class="Temel-Paragraf">“Düşüneceğim,” dedi sonunda. “Aklım karmakarışık. Ama müspet veya menfi size telefon edip verdiğim kararı açıklarım.”</p>

    <p class="Temel-Paragraf">“Teşekkür ederim, Suna Hanım. Eminim ki sağduyulu bir tercihle en doğru kararı vereceksiniz,” dedim. “Ayrıca sizinle tanıştığım için de son derece mutluyum. Siz kabulde zorlansanız bile, çok takdir ettiğim bir insanın torunu ile tanışmış olmak da bana ayrı bir gurur veriyor.”</p>

    <p class="Temel-Paragraf">Veda etmek için elimi uzatmıştım.</p>

    <p class="Temel-Paragraf">O da uzattı ve soğuk bir ifadeyle, “Bundan o kadar emin olmayınız,” dedi.</p>

    <p class="Temel-Paragraf">Eli tahmin edemeyeceğim kadar yumuşak ve sıcaktı. Fakat elimi sıkarken, pek çok kadının yaptığı gibi hemen elini çekmemiş, hızlı hızlı sıkmıştı.</p>

    <p class="Temel-Paragraf">Yüreğimin deli gibi çarptığımı duyumsadım...</p>

    <p class="Temel-Paragraf"> </p>

    <p class="Temel-Paragraf"><span class="char-style-override-3">3</span></p>

    <p class="Temel-Paragraf"><span class="char-style-override-1">K</span>UZGUNCUĞA DÖNERKEN MÜTEREDDİTTİM. Suna Aytaç’ın teklifi kabul edip etmeyeceği hususunda kesin bir karara varamamıştım, intihalarımı ne şekilde Sadi Hoca’ya anlatacağım hususunda da derin endişelerim vardı. Yaşlı adamcağızı hem umutlandırmak istemiyor, hem de karamsar bir tablo /ersem derin bir üzüntüye düşmesinden çekmiyordum. Galiba en iyisi şahsi yorumumu katmadan sadece gerçekleri anlatmaktı. ihtiyar dostumun şu an büyük bir heyecanla dönüşümü beklediğine emindim.</p>

    <p class="Temel-Paragraf">Ben de Kuzguncuk’ta oturuyordum, ne var ki evim asla Sadi Hoca’nınki gibi yakın tarihimizden kalma, enfes bir eski zaman köşkü değil, mütevazı bir apartman dairesi idi. Ama deniz gören, geniş ve ferah bir mekan olmasına rağmen, Kuzguncuk’a taşındığım zamandan beri, daha doğrusu Sadi Hoca’yla tanışıp köşkünü gezdikten sonra o köşke meftun olmuştum.</p>

    <p class="Temel-Paragraf">Sadi Bey orada yaşayan üçüncü kuşaktı. Çevrede Kadızade Emrullah Nuri köşkü diye bilinirdi. Birinci dereceden tarihi enerdi. Emrullah Nuri de Sadi Bey’in büyükbabasıymış. Köşk biraz tepede, nefis bir koru içinde, muhteşem bir yapıydı. Emsallerine göre iyi muhafaza ve bakım gördüğünden, zamanın yıpratıcı ve yok edici etkisinden uzak kalabilmiş ve korunmuştu. Zaten varlıklı olan Sadi Bey, patrımuanındaki sayısız gayrimenkule rağmen hep dede yadigarı olan bu köşkte yaşamayı severdi, bu nedenle de köşkün bakım ve tamirinden hiç vazgeçin, inişti. Tüm çocukluğu ve gençliği de burada geçmişti.</p>

    <p class="Temel-Paragraf">Beni ne denli heyecanla beklediğini bildiğim için evime uğramadan doğru köşke çektim arabayı. Demir parmaklıklı kapıdan bahçeye girdiğimde Boğaz’ın serin havası yüzüme çarptı. Derin derin soluklandım. Benim için gergin ve yorucu bir gün olmuştu. Hani önce evime uğrayıp bir duş alıp sırtıma daha spor bir şeyler giysem daha iyi olurdu ama yaşlı dostumun heyecanını bildiğimden, onu daha fazla merakta bırakmamın saygısızlık olacağını düşünmüştüm.</p>

    <p class="Temel-Paragraf">Bakımlı bahçeden geçerken sarmaşık güllerinin, leylakların nefis rayihası çarptı burnuma. Arnavut Bahçıvan Hüsnü Efendi az ileride çimleri sulamakla meşguldü. Bana dostça elini salladı. Sadi Hoca’nın, evinde çalışan üç müstahdemi vardı. Biri bahçıvan, biri evin temizliğine bakan Sinoplu hizmetkar Cemile ve de onları çekip çevirmekle sorumlu emektar Nakşidil Kalfa. Tabii Nakşidil Kalfa’yı müstahdemden biri diye mütalaa etmek yanlış olurdu. O adeta evin mütemmim cüz’üydü. Yaşı seksen civarında olmalıydı ama Çerkez asıllı olduğu için hala dinç ve sağlamdı. Romatizma ağrılarından müşteki olmasına karşın, köşkün merdivenlerini kimbilir gün boyu kaç defa iner-çıkar ve hep söylenirdi. Artık İstanbul yaşamında Kalfa denen bu kategori insanlar kalmadığı için onunla ilk tanıştığımda evdeki statüsünü bir hayli yadırgamıştım. Asla bir hizmetkâr değil, sanki ailenin bir ferdiydi. Sadi Hoca ona takılarak, “Başımın belası,” derdi. Daima asık yüzlü, suratı hiç gülmeyen, otoriter ve dediği dedik bir kadındı. Evin iki personeli ondan daima çekinir ve korkarlardı, ilerleyen yaşına rağmen köşkün yemek işi ondan sorulurdu. Onun yaptığı zeytinyağlı biber dolmalarının nefaset ve lezizliğini hiçbir yerde tatmamıştım.</p>

    <p class="Temel-Paragraf">Kapıyı bana o açtı. Benden hoşlanırdı da.</p>

    <p class="Temel-Paragraf">“İyi akşamlar Nakşidil Kalfa,” dedim.</p>

    <p class="Temel-Paragraf">Asık yüzüyle, “Hoş geldin,” dedi.</p>

    <p class="Temel-Paragraf">Baktım, yüzü her zamankinden daha asıktı. Aramızdaki samimiyet nedeniyle bazen ona takılırdım. “Ne o, Karadeniz’de gemilerin mi battı?” diye gülümsedim.</p>

    <p class="Temel-Paragraf">“Nerelerde kaldın? Seninki on dakikada bir gelip gelmediğini soruyor. Senelerdir onu bu kadar gergin ve sinirli görmedim. Neler oluyor kuzum? Bir işler mi çeviriyorsunuz?”</p>

    <p class="Temel-Paragraf">Tabii ona olanları anlatamayacağım için, “Nerede Hoca, çalışma odasında mı?” diye sordum. Nakşidil Kalfa yetiştirilmesi icabı her zaman ölçülü ve saygılı konuşurdu.</p>

    <p class="Temel-Paragraf">“Ne gezer,” diye homurdandı. “Balkona masa kurdurdu, daha bu saatte demlenmeye başladı. Vallahi bıktım artık, hiç sıhhatini düşünmüyor, yine tansiyonu fırlayacak, al ondan sonra başına bir yığın dert. Şu son günlerde ona bir hal oldu... Koca adam, bunadı mı nedir, öyle sorumsuzlaştı ki...”</p>

    <p class="Temel-Paragraf">Hoca’daki değişikliğin sebebini anlıyordum tabii. Daha bu saatte içkiye başlamasını da... Yaşlı adam belki de ömrünün en zor günlerinden birini geçiriyordu. Durumu gelmeden önce telefonla biraz açıklayıp teferruatı sonraya bırakmadığıma pişman oldum. Hiç olmazsa bu kadarını akıl etmeliydim.</p>

    <p class="Temel-Paragraf">Kalfa’nın omzunu okşadım. “Ben onun yanına çıkıyorum,” dedim.</p>

    <p class="Temel-Paragraf">“Çık, çık!” diye homurdandı. “Senin tabağın da hazır. Dikkat et de ona fazla içirme.”</p>

    <p class="Temel-Paragraf">Köşkte Hoca’yla içtiğimiz çok olmuştu. Ama bu akşam denize nazır balkonda içki içmeyi birden canım çok çekti. En az Sadi Bey kadar ben de buzlu bir rakıyı özlediğimi hayretle müşahede ettim. Anason kokusu birden burnumda tüttü. Yaşlı adamın içkiye bu akşam gereksinimini anlayabiliyordum, ama bendeki özlem biraz garip değil miydi?</p>

    <p class="Temel-Paragraf">İçkiyi severdim, ama her akşam değil.</p>

    <p class="Temel-Paragraf">Oysa bu akşam benim içimde de bir şeyler yanıp tutuşuyordu. Nedense bu eve girdikten sonra bunu daha iyi hissetmeye başlamıştım. Muşambalarla kaplı merdivenleri tırmanırken bu sebebi birden kavradım.</p>

    <p class="Temel-Paragraf">Nedeni, bugün tanıştığım Suna’ydı.</p>

    <p class="Temel-Paragraf">Hafif kemerli burnu, kor dudakları birden gözümün önünde canlandı. Yüreğim duracak gibi oldu. Hatta ikinci katın merdivenlerini atlayarak çıkarken üst katın sofrasında aniden karşıma çıkacak gibi hissettim.</p>

    <p class="Temel-Paragraf">Neden olmasındı? Şayet Sadi Bey’in teklifini kabul ederse artık bu evde yaşamaması için bir sebep var mıydı? O an bu köşkte eksik olan şeyin ne olduğunu kavradım; gençlikten, hayatiyetten, canlılıktan yoksundu bu muhteşem yapı. Her yanını yaşlı insanlar doldurmuş, binanın yaşma uygun, herkes ölümü bekler gibi zamanını geçiriyordu. Kızın bu eve ne getireceğini keşfetmiştim.</p>

    <p class="Temel-Paragraf">Dudaklarımda bir tebessüm peydah oldu.</p>

    <p class="Temel-Paragraf">Harika bir şey olacaktı bu.</p>

    <p class="Temel-Paragraf">Ev canlanacak, her yanma zinde bir hayat dolacak, gençlik kokusu sinecekti.</p>

    <p class="Temel-Paragraf">Bir an duygularımdan da korktum. Galiba bu kız beni fazla etkilemişti. Emin de olamadım; yoksa onun gelişi köşkün görmeye alıştığım mistik ve tarihi havasını bozar mıydı? Burada her şey eski ve buram buram geçmiş kokuyordu. Yeniliğe, gelişmelere kapalı bir mekandı burası. Hayat tarzı, yaşayanların asla vazgeçemedikleri alışkanlıkları değişirse ne olurdu acaba?</p>

    <p class="Temel-Paragraf">Fazla düşünmeden köşkün cihannüma diye adlandırılan balkonlu odasına daldım. Yaşlı dostum denize bakan balkonda masayı kurdurmuş demleniyordu. Sırtı bana dönüktü. Kalfa‘nın geldiğini sanarak, başını çevirmeden, “Nakşidil!” diye seslendi.</p>

    <p class="Temel-Paragraf">“Ben geldim Hocam,” dedim.</p>

    <p class="Temel-Paragraf">İrkilerek başını çevirdi.</p>

    <p class="Temel-Paragraf">O an heyecandan nutkunun tutulduğunu hissettim. Ağzından başka kelime çıkmadı. Feri kaçmış gözleriyle konuşuyordu adeta. Bakışlarını üzerime çevirmiş, neticeyi sormaya korkarak yalnızca yüzüme bakıyordu. Kalfa’ya hak verdim; mutlaka tansiyonu fırlamış olmalıydı. Vereceğim haberin, her geçen gün sıhhati biraz daha bozulan yaşlı adam açısından ne denli önemli olduğunu kavrayıverdim. Yüzündeki o umut dolu ifadeyi gördükten sonra ona olumsuz bir haber iletemezdim.</p>

    <p class="Temel-Paragraf">Bugün onun için çok önemliydi, dünkü gibi çökük görünmüyordu. Tıraşını olmuş, kahverengi takım elbisesini giymiş, kravatını takmış, her zaman görmeye alıştığım Sadi Hoca olmuştu. Ama her şeye rağmen gereken soruyu bana bir türlü tevcih edemiyordu.</p>

    <p class="Temel-Paragraf">Onu rahatlatmak için, “Her şey yolunda Hocam,” dedim gülümseyerek.</p>

    <p class="Temel-Paragraf">“Sahi mi evlat?” diyebildi ancak.</p>

    <p class="Temel-Paragraf">“Tamam Hocam, bu işi oldu bilin. Tabii biraz zamana ihtiyacımız olacak.”</p>

    <p class="Temel-Paragraf">Önce başka soru sormadı; eliyle yanındaki iskemleye oturmam için işaret etti. Ama kullandığım cümlenin sonundaki biraz zamana ihtiyacımız olacak lafından etkilendiğini anlamıştım. Sonra oturmamı bekledi.</p>

    <p class="Temel-Paragraf">Yanına çöktüm.</p>

    <p class="Temel-Paragraf">Titreyen sesiyle, “Anlat!” dedi. “En başından anlat.”</p>

    <p class="Temel-Paragraf">Suna ile yaptığım konuşmanın özetini naklettim.</p>

    <p class="Temel-Paragraf">Durgunlaştı biraz.</p>

    <p class="Temel-Paragraf">“Pek memnun olmadı mı?” diye sordu.</p>

    <p class="Temel-Paragraf">“Takdir edersiniz Hocam,” dedim. “Herkes için zor bir andı. Yirmi sekiz yaşındaki bir kıza, sizin yaşayan bir büyükbabanız var denilse tepki göstermesi haklı sayılmaz mı?”</p>

    <p class="Temel-Paragraf">Başını sallayıp, “Doğru,” diye mırıldandı. Sonra merakını yenemeyerek, “Beni görmeye gelecek mi?” dedi.</p>

    <p class="Temel-Paragraf">“Herhalde. Geleceğini sanırım. Durumu bana telefon ederek bildirecek.”</p>

    <p class="Temel-Paragraf">“Ben onu sadece oğlumun cenazesinde uzaktan seyrettim. Sen ise onunla konuştun, muhtemelen dertleştin ve benden iyi tanıyıp fikir sahibi oldun. Kanaatin nedir? Nasıl biri?”</p>

    <p class="Temel-Paragraf">Cevap vermeden bir an durakladım.</p>

    <p class="Temel-Paragraf">“Hocam, itiraf edeyim ki torununuz çok hoş bir genç kız. Güzel, alımlı ve cana yakın. Lakin biraz sert ve mağrur, ayrıca bana inatçı da geldi.”</p>

    <p class="Temel-Paragraf">Sadi Bey hafifçe gülümsedi.</p>

    <p class="Temel-Paragraf">“Buna hiç şaşmam. Kan çekmesi... Bütün Kadızade Emrullah Nuri sülalesi öyledir zaten. Kibirli ve ukala. Hele aşağılanıp horlandıklarını hissettikleri zaman, hepsi yırtıcı aslan kesilirler.”</p>

    <p class="Temel-Paragraf">“Sanırım bu teşhisinizde haklısınız. Torununuz da öyle.”</p>

    <p class="Temel-Paragraf">Gülümsemesi bütün yüzüne yayıldı, sanki torununda aile karakteristiğine uygun bir nitelik yakalaması hoşuna gitmiş gibiydi. Dikkat edince biraz alkolü fazla kaçırdığını fark ettim. Bakışlarında, seçtiği kelimelerin ağzından dökülüşünde az da olsa hissedebildiğim bir pelteklik vardı. Masadaki rakıya baktım bu defa. Hoca asla şişe kullanmaz ve eskilerin karafaki dedikleri ufak bir sürahiden içerdi; karafaki henüz boşalmamıştı ama beni beklerkenki gerginliğinden olsa gerek, bu defa alkol adamcağıza dokunmuştu galiba.</p>

    <p class="Temel-Paragraf">“Hadi,” dedi. “Torunumla buluşmamın şerefine içeceğiz bu akşam.”</p>

    <p class="Temel-Paragraf">Bekleyişin stresini üzerinden atmış, aldığı sevindirici haberle coşmuştu. Bir an acaba onunla fazla ümit verici mi konuştum, diye düşünmeye başladım. Aslına bakılırsa henüz bu kadar sevinmesi için erkendi. Suna’nın ne cevap vereceği, nasıl bir tutum takınacağı belli değildi daha. Fakat neşesini bozmak gelmiyordu içimden.</p>

    <p class="Temel-Paragraf">Bana dönüp, “İç!” dedi. “Sarhoş oluncaya kadar içmek istiyorum bu akşam.”</p>

    <p class="Temel-Paragraf">“Fakat Hocam, sıhhatinizi de düşünmelisiniz. Perhizi bozuyorsunuz.”</p>

    <p class="Temel-Paragraf">“Boş ver! Böyle mutlu olduğum bir akşam içmeyeceğim de ne zaman içeceğim. Zaten ahır ömrümde ne kadar zamanım kaldı ki?”</p>

    <p class="Temel-Paragraf">“Böyle konuşmayın.”</p>

    <p class="Temel-Paragraf">Hazin bir şekilde gülümsedi.</p>

    <p class="Temel-Paragraf">“Genç dostum, sen benim yalnız avukatım değil, aynı zamanda sırdaşımsın da.”</p>

    <p class="Temel-Paragraf">Ben de gülümseyerek baktım. Aslında onun avukatı değildim; çünkü monoton ve biteviye süren hayatında kimseyle ihtilafa düşmemiş ya da şimdiye kadar mahkemelik bir olay yaşamamıştı. İlk defa bir dostundan öte resmi bir kisveyle torunuyla görüşmeye gitmiştim, hepsi o kadardı. Ama şimdi beni avukatı gibi görmekten, sırrını paylaşmaktan çocuksu bir keyif duyuyordu. Bu keyfini bozmak istemedim.</p>

    <p class="Temel-Paragraf">“Tabii,” diye mırıldandım.</p>

    <p class="Temel-Paragraf">Bir an karamsar bir ifadeyle yüzüme baktı.</p>

    <p class="Temel-Paragraf">“Bu akşam sana önemli bir sırrımı daha açıklayacağım.”</p>

    <p class="Temel-Paragraf">Merakım kabardı. Bizim Hoca da az değildi galiba, yoksa hayatında işlediği önemli bir kabahati daha mı vardı?</p>

    <p class="Temel-Paragraf">“Hayrola Hocam?” diye sordum.</p>

    <p class="Temel-Paragraf">“Acele etme!” dedi. Sesine çıkışır gibi bir ton vermişti. “Bekle... Nasıl olsa öğreneceksin. Önce aldığım bu mutlu haberin keyfini çıkarayım.”</p>

    <p class="Temel-Paragraf">Rakısından bir yudum aldı, bol suyla beraber. Rakının gerçek keyfine varmak isteyen tiryakiler gibi su katmadan içmeyi tercih ederdi. Sonra Nakşidil Kalfa’nın kendi elleriyle yaptığı lakerdanın ucundan bir lokma aldı.</p>

    <p class="Temel-Paragraf">Bir yandan onu seyrederken Kalfa’nın benim için de hazırladığı tabağı önüme çektim. Kırmızı saplı ve artık pek kullanılmayan kristal rakı kadehine rakı koydum. Ne yazık ki rakıya su ilave etmeden içemezdim. Kadehin üstünü su ile doldururken, “Evlat şu meredi adabı ile içmeyi ne zaman öğreneceksin?” diye sordu.</p>

    <p class="Temel-Paragraf">Gülerek, “Sıhhatinize ve bu mutlu günün devamına,” dedim.</p>

    <p class="Temel-Paragraf">Gözleri kısa bir süre buğulandı, ama sonra “Mutlu günlere,” diyerek rakısından bir yudum daha aldı. Aklı fikri torunundaydı. Verdiğim izahatla yetinmediğini, daha fazlasını öğrenmek, yorumlarımı dinlemek istediğini anlıyordum.</p>

    <p class="Temel-Paragraf">“Benimle ilgili sana soru sordu mu?” dedi.</p>

    <p class="Temel-Paragraf">“Fazla değil. Ben sizi ona biraz anlattım.”</p>

    <p class="Temel-Paragraf">“Tepkisi ne oldu?”</p>

    <p class="Temel-Paragraf">Gerçekleri adamcağızı pek incitmeden anlatmak zorundaydım.</p>

    <p class="Temel-Paragraf">“Önce müthiş bir şaşkınlık tabii. İnanamadı.”</p>

    <p class="Temel-Paragraf">“Bunu tahmin edebiliyorum. Sadullah’ın ona benden bahsetmediğine eminim.”</p>

    <p class="Temel-Paragraf">“Sadullah mı? O da kim? Oğlunuz mu?”</p>

    <p class="Temel-Paragraf">“Evet,” diye mırıldandı Sadi Bey. “Onun ismini sana söylememiş miydim?”</p>

    <p class="Temel-Paragraf">“Hayır Hocam.”</p>

    <p class="Temel-Paragraf">“Doğru ya, söylemedim galiba. Sadullah benim babamın adıdır. Anası ona benim babamın adını vermiş. Sanki gerçeği yüzüme çok sonraları çarpacağını bilir gibi...”</p>

    <p class="Temel-Paragraf">Ağzındaki lokmayı çiğneyip yuttu ve devam etti.</p>

    <p class="Temel-Paragraf">“Babam, benim aksime sert ve haşin bir adamdı. Otoriter, mesafeli, etrafına korku salan biri. İyi hatırlarım, onun zamanında evde çok hizmetkâr vardı, fakat hepsi ondan yılar, en ufak bir saygısızlık yapmaktan çekinirlerdi. Ölçülü ve münasebetlerinde mesafe koyan davranışları aile bireylerine de şamildi. Yazları köşke gelen amcam, halam ve teyzem de ondan yılarlardı. Gariptir ama bu haşin görünümünün altında pırlanta gibi bir kalbi vardı. Elinde olmadan bazen insanları kırar, sonra da bundan müteessir olurdu. Son derece mağrur ve haysiyetine düşkündü.”</p>

    <p class="Temel-Paragraf">Bir an gözleri daldı.</p>

    <p class="Temel-Paragraf">“Sanırım, oğlum da tıpkı ona çekmişti. Onunla bir kerelik, yarım saat süren görüşmemizde aynı büyükbabasının şahsiyetinin özelliklerini gördüm. Dik başlı, gururlu ve izzet-i nefsini her şeyin üzerinde tutan bir iradesi vardı. Karşıma babası tarafından nesebi inkar edilmiş biri gibi değil, bilakis beni hafife alan, mağrur ve küçümseyici bir eda ile çıkmıştı. Ondan şüphelenerek hayatımın ikinci büyük hatasını işlemiştim.”</p>

    <p class="Temel-Paragraf">“Neyse,” diyebildim. “Şimdi torununuza karşı bu hatayı telafi şansınız olacak.”</p>

    <p class="Temel-Paragraf">“Aynı şey değil evlat, ama dediğin gibi hiç olmazsa ruhumdaki acıyı bir nebze olsun ferahlatacaktır. Ama onu nüfusuma geçirmek istediğimi söylemedin, değil mi?”</p>

    <p class="Temel-Paragraf">“Hayır, efendim. Zaten şartlar da müsait değildi. Beni yanlış anlayabilirdi.”</p>

    <p class="Temel-Paragraf">“Haklısın.”</p>

    <p class="Temel-Paragraf">Rakısından bir yudum daha alırken, “Ya teklifimi kabul etmezse?” diye sordu.</p>

    <p class="Temel-Paragraf">“Suna Hanım akıllı birine benziyor; kabul etmelisiniz ki hadisenin bir de maddi yönü var.” Cümlemin devamını getirmekte sıkıldım biraz, ama gerçekti, kimse başına konan bu devlet kuşunu elinin tersiyle itemezdi; Suna Hanım muazzam bir mirasın tek hak sahibi olacaktı.</p>

    <p class="Temel-Paragraf">Sadi Bey, beni ne tasdik etti, ne de itiraz. Düşündü sadece.</p>

    <p class="Temel-Paragraf">“Bu kız teklifimi kabul etmeli Erdal,” diye mırıldandı sonunda.</p>

    <p class="Temel-Paragraf">Onu morallendirmek için, “Edecektir, mutlaka edecektir Hocam,” dedim.</p>

    <p class="Temel-Paragraf">“Hadi,” dedi. “Cemile’ye sesleneyim de aşağıdan udumu getirsin. Neşeliyim bu gece, biraz tımbırdatıp meşk etmek istiyorum, var mısın?”</p>

    <p class="Temel-Paragraf">“Tabii Hocam, neden olmasın?”</p>

    <p class="Temel-Paragraf">Sadi Bey çok yönlü bir insandı. Akademik enginliğinin yanında pek çok alanda da ustalığı vardı. İyi bir ebru sanatçısı, hatırı sayılır bir ressam, oymacılık ve fotoğrafçılık yanında ud, tambur ve santur çalardı. Yeteneği hiç kuşkusuz Allah vergisiydi. Bir zamanlar Üsküdar Musiki Cemiyeti’nde ut çaldığını da işitmiştim.</p>

    <p class="Temel-Paragraf">Cemile’nin getirdiği udu yarım saat kadar çaldı ve artık yaşlılıktan kısılan sesiyle şarkılar söyledi. Neşesi tamamen yerine gelmişti.</p>

    <p class="Temel-Paragraf">Keyfini bozmak istemiyordum, ama aklıma bu gece bana yapacağı açıklama gelmişti. Acaba ne söyleyecekti? Sakladığı ikinci sırrı ne olabilirdi?</p>

    <p class="Temel-Paragraf">Aklıma bir yığın ihtimal geldi, ama bilemediğim için kendisinin açılmasını bekledim.</p>

    <p class="Temel-Paragraf">Neden sonra yorularak udu yanındaki iskemleye bıraktı. Bana döndü.</p>

    <p class="Temel-Paragraf">“Bir kadeh daha içelim mi?” diye sordu.</p>

    <p class="Temel-Paragraf">“Bana yeter Hocam,” dedim. “Daha eve gidip biraz çalışmam gerekecek.”</p>

    <p class="Temel-Paragraf">“Nasıl istersen, ama ben bir kadeh daha içmeliyim.”</p>

    <p class="Temel-Paragraf">“Nakşidil Kalfa söylenecektir.”</p>

    <p class="Temel-Paragraf">“Bırak söylensin,” dedi mahzun bir sesle.</p>

    <p class="Temel-Paragraf">Dikkat ettim, karafakiyi tutan parmakları titriyordu. Bana sırrını açıklayacağı o kritik anın geldiğini hissetmiştim.</p>

    <p class="Temel-Paragraf">Sabırla susup bekledim.</p>

    <p class="Temel-Paragraf">Son kadehi bir dikişte içip bitirdi. Böyle rakı içtiğini hiç görmemiştim. Bakışları dalgınlaştı, sonra fısıltı halinde mırıldandı.</p>

    <p class="Temel-Paragraf">“Ölüyorum evlat,” dedi. “Artık vaktim kalmadı.”</p>

    <p class="Temel-Paragraf">“Aman ne diyorsunuz Hocam? Durun, daha önünüzde yaşayacağınız nice mutlu günler olacak, torununuzu, onun mürvetini göreceksiniz.”</p>

    <p class="Temel-Paragraf">“Hayır Erdal, çok şüpheliyim.”</p>

    <p class="Temel-Paragraf">“Ne demek istiyorsunuz?”</p>

    <p class="Temel-Paragraf">“Bilmediğin bir nokta var. Akciğer kanserinden mustaribim. Şu ana kadar kimse bilmiyordu. Nakşidil bile... İlk defa sana söylüyorum. Hem de hastalığım epey ilerlemiş safhada.”</p>

    <p class="Temel-Paragraf">Çok şaşırmıştım.</p>

    <p class="Temel-Paragraf">“Fakat Hocam...”</p>

    <p class="Temel-Paragraf">“Fakatı makatı yok. Gerçek bu... Doktorumun ifadesine göre üç aylık ömrüm ya var ya yok.”</p>

    <p class="Temel-Paragraf">Donakalmıştım.</p>

    <p class="Temel-Paragraf">Yiyip içtiklerim boğazıma takıldı. Hocayı çok sevdiğimden nutkum tutuldu.</p>

    <p class="Temel-Paragraf">Evime döndüğümde hala öğrendiğim sırrın etkisinden kurtulmuş değildim.</p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"><span class="char-style-override-3">4</span></p>

    <p class="Temel-Paragraf"><span class="char-style-override-1">K</span>ADIZADE EMRULLAH NURI köşkünde yediğim o yemek sırasında öğrendiğim, yaşlı dostuma ait ikinci sırrın, tüm yaşamımı ve hayatımın gidişatını değiştireceğini, o sırada asla bilemezdim tabii. Gerçekten çok üzülmüştüm; belki sevip saydığım eski bir dostumun bana kaçınılmaz bir akıbet gibi gelen sonunun bu kadar yakın olması, ya da tam mazisinden sürüp gelen vicdan azabını sona erdirmeye bu denli yaklaşmış iken, torunu ile paylaşacağı ömrünün kalmaması beni çok rahatsız etmişti.</p>

    <p class="Temel-Paragraf">Köşkten adeta kaçar gibi uzaklaşmıştım.</p>

    <p class="Temel-Paragraf">Hislerim ve düşüncelerim karman çormandı. Her üzüntülü insanın yaptığı gibi hayatın anlamsızlığı ve boşluğu üzerine felsefi düşüncelere dalmıştım. Beynimde insanoğlunun kaderini tartışmaya başladım. Başarı ve debdebe içinde geçen bir yaşam da insanı mutlu etmeye yetmiyordu işte. Seksen beş yaşını bulmuş bir adam, ününe, sınırsız servetine rağmen çoktan kavuşması gereken hayatın basit zevklerine aç ve doyumsuz olarak ölümle pençeleşiyordu. Belki bundan sonra tek isteği soyunun idamesini sağlayacak kendi öz kanından insanlar ve onların sıcak ilgisiydi. Ama bu son üç ay Sadi Bey’e bunları sağlayacak gibi görünmüyordu.</p>

    <p class="Temel-Paragraf">O gece rahat uyuyamadım.</p>

    <p class="Temel-Paragraf">Yatağın içinde dönüp durdum. Yaşlı dostumun ümitsizliği, yaşamın son demindeki çırpınışları, güzel torununun şaşkın ve inatçı tutumu, zaman zaman uykuya daldığımda hep rüyalarıma girdi ve kabuslar görerek uyandım her seferinde.</p>

    <p class="Temel-Paragraf">Sabah olunca erkenden yataktan fırladım. Hoca’ya bir vefa borcum vardı. Ne pahasına olursa olsun bunu yerine getirmek zorundaydım. Aldığım ilk karar, Suna Aytaç’ın kararını beklemeden onunla tekrar görüşmek ve onu ikna etmek olacaktı. Yaşlı dostumun vakti yoktu ve bundan sonra günleri sayılıydı. Geriye kalan zamanını ne olacağını bilemeden geçirmesine gönlüm razı değildi. Torununu ikna etmeliydim, hem kızın ne kaybı olabilirdi ki? Mantıki şekilde düşünülürse, bilakis, büyük bir kazancı olacak, hem İstanbul’un eski ve ünlü bir ailesinin ferdi sıfatını kazanacak, hem de büyük bir servetin tek yasal mirasçısı olacaktı.</p>

    <p class="Temel-Paragraf">Böyle bir fırsatı kaçırmak için insanın aptal olması gerekirdi.</p>

    <p class="Temel-Paragraf">Fazla mı maddi düşünüyorum, diye kendimi zorladım. Hayır, diye mırıldandım sonunda kendi kendime. Haklıydım; eğer Suna Hanım biraz akıllıysa bu fırsatı değerlendirir ve hem kendine güvenli bir gelecek temin eder, hem de yaşlı adamı mutlu kılardı.</p>

    <p class="Temel-Paragraf">Evden çıkarken itina ile giyindim.</p>

    <p class="Temel-Paragraf">Kendi kendime de gülümsedim. O kızı yeniden görmek beni heyecanlandırıyordu. Hatta bu duygularımdan ötürü kendimden utandım. Acaba bu işe bu kadar eğilmemin ve titizlenmemin gerçek sebebi, yaşlı dostuma duyduğum saygı ve sevgiden mi kaynaklanıyor, yoksa şuuraltı etkisinde kaldığım kızdan mı, diye düşündüm.</p>

    <p class="Temel-Paragraf">Galiba her ikisi de geçerliydi.</p>

    <p class="Temel-Paragraf">Bunun böyle olduğunu özellikle yazıhanemde öğleden sonra beklerken hissettim. Gün boyu ofiste Suna Aytaç’tan telefon beklemiş, zilin her çalışında belki o arıyordur diye, reseptörü heyecanla kaldırmıştım.</p>

    <p class="Temel-Paragraf">Saat üç olduğunda bugün beni aramayacağına kanaat getirmiştim. Kız haklıydı tabii; bu kadar kısa zamanda cevap vermesi düşünülemezdi. Benden düşünmek için zaman istemişti. Vereceği karar onun geleceği için de adeta ihtilal niteliğindeydi, bir anda bütün geçmişiyle olan bağlarını koparacak ve yepyeni bir hayatın içine dalacaktı.</p>

    <p class="Temel-Paragraf">Tam üçü beş geçe daha fazla dayanamayarak çalıştığı şirketi aradım.</p>

    <p class="Temel-Paragraf">Santral Suna’yı bağladığında yüreğim pır pır ediyordu.</p>

    <p class="Temel-Paragraf">Bu acelemi nasıl karşılayacağından endişe duyuyordum; bana biraz ters ve inatçı gibi gelmişti; belki de ters bir karşılık verir ve aradaki köprüleri onarılmaz bir şekilde atabilirdi. Sesini duyunca nefesim kesilir gibi oldu.</p>

    <p class="Temel-Paragraf">Kendimi tanıttım.</p>

    <p class="Temel-Paragraf">“Yine mi sizsiniz?” dedi.</p>

    <p class="Temel-Paragraf">Ödüm koptu bir an. Ses tonunda bir bıkkınlık, aramamdan hoşnut olmamış bir ifade sezinledim.</p>

    <p class="Temel-Paragraf">“Sizi rahatsız ettiğim için bağışlayın,” dedim. “Mecbur kalmasaydım aramazdım, ama yeni bazı gelişmeler oldu, sizinle derhal görüşmem lazım. Biliyorum, düşünmek için biraz zamana ihtiyacınız var, fakat bu anlatacağım çok önemli.”</p>

    <p class="Temel-Paragraf">“Ne tür gelişmeler?” diye sordu.</p>

    <p class="Temel-Paragraf">“Bunları telefonda görüşmesek iyi olur. İşyeriniz de böyle hayati bir konuyu tartışmaya uygun değil, acaba rica etsem dışarıda bir yerde buluşup görüşebilir miyiz?”</p>

    <p class="Temel-Paragraf">Kısa bir an duraladı.</p>

    <p class="Temel-Paragraf">Yoksa hattın öbür ucunda beynimden geçenleri mi okuyordu? En az Sadi Bey’in hatırı kadar onunla baş başa kalmayı da arzu ediyordum. Kemerli burnu, siyah gözleri, ince endamı gözlerimin önünde canlanmıştı.</p>

    <p class="Temel-Paragraf">Cevap vermekte gecikti.</p>

    <p class="Temel-Paragraf">“Bu sadece bir görüşme, değil mi?”</p>

    <p class="Temel-Paragraf">Neyi ima etmek istediğini anlamıştım.</p>

    <p class="Temel-Paragraf">“Kesinlikle,” dedim.</p>

    <p class="Temel-Paragraf">“Öyleyse olabilir.”</p>

    <p class="Temel-Paragraf">“İş çıkışında sizi şirketten gelip alayım.”</p>

    <p class="Temel-Paragraf">“Pekala” dedi.</p>

    <p class="Temel-Paragraf">“Kaçta?”</p>

    <p class="Temel-Paragraf">“Altıda çıkıyorum.”</p>

    <p class="Temel-Paragraf">Ses tonunda isteksiz bir hava sezinlemişim, ama umurumda değildi. Telefonu kapatırken ter içinde kaldığımı fark ettim.</p>

    <p class="Temel-Paragraf">Ellerimi ovuşturdum ve keyifle ıslık çalmaya başladım.</p>

    <p class="Temel-Paragraf">* * *</p>

    <p class="Temel-Paragraf">Saat altıya çeyrek kala Levent’teki işyerinin önünde, arabanın içinde Suna’yı bekliyordum. İtiraf edeyim ki o anda, dostum Sadi Bey’den ziyade Suna’yı düşünmekle meşguldüm. Bu buluşma bana bir iş görüşmesinden ziyade hoşlandığım bir kızla akşam yemeğine çıkmanın heyecanını yaşatmaya başlamıştı.</p>

    <p class="Temel-Paragraf">Saat tam altıda işyeri olarak kullanılan villanın önünde hareketlenme oldu. Birer ikişer çıkmaya başladı memurlar. Suna tam altıyı beş geçe çıktı.</p>

    <p class="Temel-Paragraf">Onu kapıda görünce kalbim güm güm atmaya başlamıştı. Kendine gel Erdal, diye mırıldandım. Bana ne olduğunu anlayamıyordum bir türlü. Otuz beş yaşındaki bir adama uygun düşmeyecek kadar heyecanlanmıştım.</p>

    <p class="Temel-Paragraf">Arabadan fırladım.</p>

    <p class="Temel-Paragraf">Beni hemen görmüştü ve ağır ağır arabaya yaklaşıyordu. Telaşlı ve heyecanlı bir hali yoktu. Dikkatli bakınca boyunun umduğumdan da uzun olduğunu fark ettim. Galiba ilk karşılaşmamızda dikkat etmemiştim. Ahenkli bir yürüyüşü vardı.</p>

    <p class="Temel-Paragraf">Üstünde açık renk bir pantolon ve pembe kazak vardı. Ayakkabıları fazla topuklu değildi. Dalgalı siyah saçları pırıl pırıl parlıyordu.</p>

    <p class="Temel-Paragraf">Gülümseyerek kapıyı açtım.</p>

    <p class="Temel-Paragraf">“Umarım sizi bekletmemişimdir,” dedi.</p>

    <p class="Temel-Paragraf">“Estağfurullah,” diye mırıldandım. “Az evvel gelmiştim.”</p>

    <p class="Temel-Paragraf">Oturup kapıyı kapattım, arabanın önünden şoför mahalline geçerken heyecanım doruğa varmıştı. Motoru çalıştırırken, “Beni kırmayıp randevuyu kabul ettiğiniz için size teşekkür etmeliyim,” dedim.</p>

    <p class="Temel-Paragraf">Hiç sesini çıkarmadı, yalnız göz ucuyla şöyle beni bir süzdü.</p>

    <p class="Temel-Paragraf">“Nereye gitmeyi arzu edersiniz? Boğaz’a inip bir yemek yiyelim mi?”</p>

    <p class="Temel-Paragraf">Aldığım cevap bende soğuk duş etkisi yarattı.</p>

    <p class="Temel-Paragraf">“Neden arabada konuşmuyoruz? Herhalde anlatacağınız uzun bir şey olamaz.”</p>

    <p class="Temel-Paragraf">Afallamıştım.</p>

    <p class="Temel-Paragraf">“Şey...” diye mırıldandım. “Sanmıştım ki... daha rahat bir ortamda...”</p>

    <p class="Temel-Paragraf">Yüzüme bakıp, “Erdal Bey, sizin bu işteki menfaatiniz nedir? Neden bu kadar ısrar ediyorsunuz? Bu gayretleriniz bana bir avukatın çabalarından öte gibi geliyor.”</p>

    <p class="Temel-Paragraf">Gururum incinir gibi olmuştu.</p>

    <p class="Temel-Paragraf">“Anlayamadım?” diye şaşkınlıkla sordum.</p>

    <p class="Temel-Paragraf">“Değil mi ya? Şayet Sadi Bey dediğiniz zat gerçekten büyükbabamsa niye o gelmiyor da hep sizi peşimden gönderiyor. Şayet gerçek bir büyükbabaysa torununu görüp tanımaya kibri mi mani oluyor?”</p>

    <p class="Temel-Paragraf">“Yanlış düşünüyorsunuz,” dedim. “Durum sandığınızdan da vahim. Büyükbabanız hasta. Pek sokağa çıkacak gibi değil. Ayrıca takdir edeceğiniz gibi kendisi için cidden zor bir durum, göstereceğiniz tepkiden çekiniyor. Yılların ihmalini şimdi kendi kusuru olarak görüyor.”</p>

    <p class="Temel-Paragraf">“Daha iyi ya... Kendi kusurunu bir avukatı peşime salmakla mı örtbas edeceğini düşünmek gafletini gösteriyor?”</p>

    <p class="Temel-Paragraf">“Ben sadece onun avukatı değil, aynı zamanda dostu ve arkadaşıyım da.”</p>

    <p class="Temel-Paragraf">Suna beni alaycı bir şekilde süzdü.</p>

    <p class="Temel-Paragraf">“Seksen beş yaşındaki bir adamın arkadaşı mısınız?”</p>

    <p class="Temel-Paragraf">“Olamaz mı?”</p>

    <p class="Temel-Paragraf">“Hiç inandırıcı değilsiniz.”</p>

    <p class="Temel-Paragraf">“Öyleyse avukatı olarak düşünün, benim için fark etmez.”</p>

    <p class="Temel-Paragraf">Gülümsedi.</p>

    <p class="Temel-Paragraf">“Bakıyorum sinirlendiniz. Yanılmıyorum, değil mi? Bu işi belirli bir menfaat karşılığında yapıyorsunuz, muhtemelen iyi ve yüksek bir vekalet ücreti alacaksınız. Ve gayeniz bir an önce bu parayı hak etmek. Acele etmenizin sebebi de bu.”</p>

    <p class="Temel-Paragraf">“Fazla peşin hükümlü değil misiniz? Ayrıca beni de yeterince tanımıyorsunuz.”</p>

    <p class="Temel-Paragraf">“Avukatlar hep öyledir, maddi ve çıkarcı.”</p>

    <p class="Temel-Paragraf">“Genellemeniz çok yanlış, yanılıyorsunuz. Büyükbabanız haklıymış, galiba bu Kadızade Emrullah Nuri ailesinin karakteristik özelliği, hep saldırgan ve kırıcı oluyorsunuz.”</p>

    <p class="Temel-Paragraf">“Kimin?” diye sordu kaşını kaldırarak.</p>

    <p class="Temel-Paragraf">“Bahsettiğim ailenin.”</p>

    <p class="Temel-Paragraf">“Ben henüz öyle bir aileyi tanımıyorum.”</p>

    <p class="Temel-Paragraf">“İddiaya varım ki babanız Sadullah Bey de böyle mağrur, haşin ve kırıcıydı.”</p>

    <p class="Temel-Paragraf">“Yine yanıldınız. Babam gerçi mağrur bir insandı, ama hayatta tanıdığım en munis, en uysal insandı, hani ensesine vur lokmasını al denen cinsten.”</p>

    <p class="Temel-Paragraf">“Öyleyse ailenin özelliği size geçmiş. Ne de olsa kan, birinde kendini gösterecekti.”</p>

    <p class="Temel-Paragraf">Birden gülümsedi, hiç beklemediğim bir şekilde, “Beni gerçekten hırçın, kırıcı ve haşin mi görüyorsunuz?”</p>

    <p class="Temel-Paragraf">Gözümü yoldan alıp suratına çevirdim, ilk defa gülümserken görüyordum.</p>

    <p class="Temel-Paragraf">Doğrusu söylediklerine biraz bozulmuş, hatta başıma sarılan bu dertten biraz da sıkılmaya başlamıştım, ama mütebessim yüzünü görünce bütün kırgınlığım bir anda silindi. Gülümsemenin bir insana bu denli yaraşacağına hiç ihtimal vermemiştim. Dudakları manidar biçimde büzülmüş, sağ yanağında tek taraflı hafif bir gamze belirmiş ve inci gibi beyaz dişleri ortaya çıkmıştı.</p>

    <p class="Temel-Paragraf">Neden sonra bakışlarımı yeniden yola çevirirken, “Evet,” diye mırıldandım. “Sizi gerçekten haşin, inatçı ve peşin hükümlü buluyorum. Bu itirafım sizi kızdıracaksa üzgünüm, ama bende doğurduğunuz ilk izlenim bu.”</p>

    <p class="Temel-Paragraf">Karşılık vermedi. Kendini savunmak ihtiyacı da duymadı.</p>

    <p class="Temel-Paragraf">Bir süre sessizce sürdüm arabayı.</p>

    <p class="Temel-Paragraf">“Ne kararı verdiniz?” dedim sonunda.</p>

    <p class="Temel-Paragraf">“Ne karan?”</p>

    <p class="Temel-Paragraf">“Bir yere gidip yemek yiyerek konuşacak mıyız, yoksa durumu kısaca istediğiniz gibi arabanın içinde özetleyeyim mi?”</p>

    <p class="Temel-Paragraf">“Boşuna zaman harcamayın. Uygun bir yerde arabayı durdurun ve ne söylemek istiyorsanız kısaca anlatın.”</p>

    <p class="Temel-Paragraf">“Nasıl isterseniz!”</p>

    <p class="Temel-Paragraf">Arabayı sağa çektim ve durdum.</p>

    <p class="Temel-Paragraf">Yine cinlerim tepeme üşüşmeye başlamıştı. Suna çok güzel bir kız olabilirdi, fakat o nispette de duygusuz ve hissiz olduğu muhakkaktı. O yaştaki bir genç kızın kendi ailesi hakkındaki gerçeklere bu denli ilgisiz kalmasını aklım almıyordu.</p>

    <p class="Temel-Paragraf">Meramımı birkaç kelime ile özetledim.</p>

    <p class="Temel-Paragraf">“Büyükbabanız hasta. Doktorların ifadesine göre üç aylık ömrü kalmış. Tek arzusu ölmeden önce sizi görmek.”</p>

    <p class="Temel-Paragraf">Garip garip yüzüme baktı.</p>

    <p class="Temel-Paragraf">Sanki bu acı itirafı duvara yapmış ya da kendi kendime konuşmuş gibi hissediyordum. Kızdan hiçbir tepki alamamıştım.</p>

    <p class="Temel-Paragraf">Neden sonra sordu.</p>

    <p class="Temel-Paragraf">“Nesi var?”</p>

    <p class="Temel-Paragraf">“Kanser,” dedim. “Akciğer kanseri. Hem de ilerlemiş safhada.”</p>

    <p class="Temel-Paragraf">Susuyordu.</p>

    <p class="Temel-Paragraf">Bu ilgisizliğine şaşıp bakışlarımı yüzüne diktim.</p>

    <p class="Temel-Paragraf">İşte o anda hiç ummadığım bir şey oldu.</p>

    <p class="Temel-Paragraf">Kendi kendine, “İrsiyet herhalde,” diye mırıldandı ve birden gözlerinden iki damla yaş yanaklarına süzülüverdi. Sesi titremeye başlamıştı.</p>

    <p class="Temel-Paragraf">“Babam da akciğer kanserinden öldü,” dedi.</p>

    <p class="Temel-Paragraf">Bunu bilmiyordum tabii. “Üzgünüm,” diye fısıldadım.</p>

    <p class="Temel-Paragraf">Çantasından çıkardığı kâğıt mendille yanaklarındaki yaşı sildi. Sonra çaresizmiş gibi, “Hadi,” dedi. “Bir yere gidelim de yemek yiyelim. Bu arada siz de bana büyükbabam hakkında biraz daha ayrıntılı bilgi verirsiniz.”</p>

    <p class="Temel-Paragraf">Sadi Bey’den ilk defa “büyükbabam” diye bahsediyordu. Hastalık gerçeği bir anda onu değiştirmiş, galiba beynindeki bazı tereddütleri silivermişti. Üzüntüsü samimi ve içtendi. Kolumu omuzlarına atıp kendime çekerek onu teselli etmek, okşamak ve acısına ortak olmak istedim, o an ikimiz de sevdiğimiz bir insan için üzüntü duyuyorduk.</p>

    <p class="Temel-Paragraf">Ama aklımdan geçeni uygulayamadım tabii...</p>

    <p class="Temel-Paragraf">* * *</p>

    <p class="Temel-Paragraf">Etiler’deki yokuştan Bebek’e indim, gideceğimiz yerin tercihini bana bırakmıştı. Tarabya’ya sürdüm arabayı. Yol boyunca yemek yiyeceğimiz bir sürü restoran vardı, ama ben seçimimi Tarabya Oteli’nin iskele Gazinosu’na yaptım. Orası bana sıcak ve samimi bir mekan olarak gelirdi. Gerçi ünlü Necip Usta’dan sonra mutfağı oldukça bozulmuştu, ama otel lokantalarını her zaman dışarıda lüks addedilen maruf restoranlara tercih ederdim.</p>

    <p class="Temel-Paragraf">Yol boyunca hiç konuşmadık desem yeridir. Bir süre Suna’yı beynindeki düşüncelerle yalnız bırakmayı yeğlemiştim. Aklı ve vicdanı dünden beri uğradığı şaşkınlıkla mutlaka geçmişin muhakemesini yapmakla meşguldu, en azından ben öyle düşünüyordum.</p>

    <p class="Temel-Paragraf">Arabayı deniz kenarına, hemen eski Tarabya vapur iskelesinin yanına park ettim. Nefis bir haziran akşamı başlıyordu. Günler uzun olduğu için hava kararmamıştı henüz. Arabadan inip kapısını açmaya giderken Suna da arabadan çıktı, ikimizin de burnuna kuzeyden esen hafif rüzgarın denizden getirdiği iyot kokusu doldu. İçimi yine tarifinde zorluk çektiğim bir coşku kaplamıştı. Yaşlı bir dostun adeta vasiyet hükmündeki son arzularının tartışması için buluşuyordum, aslına bakılırsa hüzün dolu, mağmum ve sıkıcı bir konuşma olmalıydı bu, ama Suna’nın mevcudiyeti içimdeki ruh haletini bir anda değiştirmiş, sanki yeni tanıştığım ve hoşlandığım bir kız arkadaşla ilk defa bir yemeğe gidiyormuşum gibi beni heyecana ve tatlı bir neşeye boğmuştu.</p>

    <p class="Temel-Paragraf">Ondan hoşlanıyordum.</p>

    <p class="Temel-Paragraf">Hoşlananın yalnız ben olmadığını arabadan çıkar çıkmaz anladım. Caddede yürüyüşe çıkan insanlar, yoldan geçen çiftler, kenarda balık tutmaya çalışan gençler, sanki söz birliği etmiş gibi hepsi bakışlarını Suna’ya çevirmişler, onun genç ve diri güzelliğini seyre başlamışlardı. Galiba ikimiz de yan yana gelince uygun ve herkesin dikkatini çeken bir çift oluşturmuştuk.</p>

    <p class="Temel-Paragraf">Bundan erkeklik egomu tatmine yarayan bir zevk aldığımı itiraf etmeliyim. O an Suna’nın yanındaki adam olmanın hasetini çeken bir yığın erkek bulunduğu hükmüne vardım.</p>

    <p class="Temel-Paragraf">Caddeyi geçip otel girişine doğru yürürken, yardım amacıyla hafifçe dirseğinden tuttum. Son derece medeni ve insancıl bir jestti bu, fakat kısa kollu kazağının örtemediği dirseğinin çıplak tenine temasım bir anda beni heyecanlandırmıştı. Suna’nın da aynı anda gerildiğini hissettim sanki. Normal şartlar altında çok olağan addedilmesi gereken, sıradan bir davranıştı, ama ikimiz de elektriklenmiştik. Hatta bir an kolunu çekmeye yeltenir gibi bir jest yaptığını, sonra bunu kabullendiğini duyumsar gibi oldum.</p>

    <p class="Temel-Paragraf">Otelin kapıcısı bizi saygıyla karşıladı.</p>

    <p class="Temel-Paragraf">Döner kapıdan içeri girdiğimizde lobi tenhaydı. Suna nereye gideceğimizi bilmiyor gibi bir an durakladı. Ona yön vermek için bu defa parmak uçlarımı hafifçe sırtına dayadım, dokunmakla dokunmamak arası.</p>

    <p class="Temel-Paragraf">İkimizin de aynı şeyleri tekrar hissettiğimize emindim. Sırtındaki kazaktan cildinin sıcaklığını almıştım sanki. Yüzü hafifçe kızarmıştı. Vakur, kendinden emin ve gösterişli bir şekilde ilerledi. Elimi sırtından çekmiş, hemen arkasında, otelin aynı kattaki lokantasına doğru yürümeye başlamıştık. Restoran bölümüne geçmek için, önce pastane olarak kullanılan kısımdan ilerlemek zorundaydık. Vakit henüz erken olduğu için pastane bölümü lebaleb doluydu. Aynı takdirkâr bakışlar yine üzerimize çevrilmişti. Hatta bazı masalarda oturanların, başlarını birbirlerine yaklaştırarak hakkımızda konuştuklarını bile görüyordum.</p>

    <p class="Temel-Paragraf">Neyse ki restoran oldukça tenhaydı.</p>

    <p class="Temel-Paragraf">Uygun bir masa bulup oturduk. Siparişlerimizi verirken önce havadan sudan konuştuk. İçki içmemeyi yeğlemişti.</p>

    <p class="Temel-Paragraf">“Nerede oturuyorsunuz?” diye sordum.</p>

    <p class="Temel-Paragraf">“İşime yakın bir yerde,” dedi ama nedense semt adı vermekten kaçınmıştı.</p>

    <p class="Temel-Paragraf">“Evli olmadığınızı görüyorum; annenizle mi yaşıyorsunuz?”</p>

    <p class="Temel-Paragraf">“Annem on sene evvel vefat etti.”</p>

    <p class="Temel-Paragraf">“Üzüldüm,” dedim.</p>

    <p class="Temel-Paragraf">Sesini çıkarmadı.</p>

    <p class="Temel-Paragraf">“Başka kardeşiniz yok, değil mi?”</p>

    <p class="Temel-Paragraf">“Hayır, ben tek çocuktum.”</p>

    <p class="Temel-Paragraf">“Anlıyorum.”</p>

    <p class="Temel-Paragraf">“Şimdi siz söyleyin bakalım, Sadi Koray’ı kaç senedir tanıyorsunuz?”</p>

    <p class="Temel-Paragraf">Yine büyükbabamı dememişti. Üstünde durmadım.</p>

    <p class="Temel-Paragraf">“On seneyi geçiyor. Onunla aynı semtte oturuyoruz. Komşu sayılırız.”</p>

    <p class="Temel-Paragraf">“Nerede?”</p>

    <p class="Temel-Paragraf">“Kuzguncuk’ta.”</p>

    <p class="Temel-Paragraf">“Demek Anadolu yakasında oturuyor.” Durdu biraz, sonra aniden sordu:</p>

    <p class="Temel-Paragraf">“Ne zamandan beri onun avukatlığını yapıyorsunuz?”</p>

    <p class="Temel-Paragraf">Gülümsedim.</p>

    <p class="Temel-Paragraf">“Ben Sadi Bey’in hiç avukatlığını yapmadım. Şu anda da onun avukatı olarak karşınızda bulunmuyorum.”</p>

    <p class="Temel-Paragraf">“Ama bana onun avukatıyım demiştiniz.”</p>

    <p class="Temel-Paragraf">“Aslında gerçek ve güvendiği bir dostuyum desem daha doğru olur. Fakat gerekirse bazı hukuki işlerini de yürütmeye hazırım.”</p>

    <p class="Temel-Paragraf">Garipseyerek yüzüme baktı.</p>

    <p class="Temel-Paragraf">“İlginç,” dedi. “Onun yaşındaki bir adamla dostluk ve güvenilir bir arkadaşlık kurabilmeniz tuhaf değil mi?”</p>

    <p class="Temel-Paragraf">“Neden tuhaf olsun?”</p>

    <p class="Temel-Paragraf">“Aranızda çok yaş farkı var; düşünceleriniz, hayata uyumunuz ve bakış açınız ve de en önemlisi zevklerinizin çok değişik olması gerekmez mi?”</p>

    <p class="Temel-Paragraf">“Belki,” diye mırıldandım. “Ama büyükbabanızın kişisel özellikleri de işte bu noktada ortaya çıkar zaten. O engin bir adamdır; bilmediği, anlamadığı konu yoktur. Her konuya vakıftır, ömrümde ansiklopedik kültürü onun kadar geniş bir insana hiç rastlamadım. Sanatkar yanı vardır, musikide, hatta oymacılıkta, ebruda üstüne yoktur. Her kültür düzeyindeki insana hitap edebilir, çocukla çocuk, büyükle büyük olmasını becerir. Onunla her sohbetimde mutlaka hayattan bir ders alırım. Öğretici yanı fevkaladedir, hayata bakış açısı ve yaşam felsefesi yaşma göre çok moderndir, gerçek anlamda Batı medeniyeti ile şark mistisizmini meczetmiş biridir.”</p>

    <p class="Temel-Paragraf">Bir an yüzüme yine alaycı bir ifade ile baktı.</p>

    <p class="Temel-Paragraf">“Ama sorumluluk duygusu ve ailesine vefası hiç gelişmemiştir, değil mi? Neden onun bu yanlarını da zikretmiyorsunuz?”</p>

    <p class="Temel-Paragraf">Bakışlarımı gözlerinden kaçırdım. Aslında haklıydı, ama Sadi Bey’i savunacak yine de geçerli bazı nedenler ileri sürebilirdim.</p>

    <p class="Temel-Paragraf">“Haksızlık ediyorsunuz gibi geliyor bana,” dedim. “Büyükbabanız gençliğinde yaptığı hatayı ancak on sene kadar evvel öğrenmiş. Tıpkı sizin başınıza gelen gibi; bir gün o zamana kadar hayatında görmediği gibi, birden karşısına dikilip ben sizin oğlunuzum, demiş. Aynı şaşkınlığı siz de yaşadınız, hayret ettiniz, hatta bunun tatsız bir şaka olduğunu söylediniz, itiraf edin ki bana kızdınız da. Sanırım büyükbabanız da aynı şoku yaşamış olmalı ve bana anlattığına göre o karşılaşma sırasında aralarında tatsız bir münakaşa da zuhur etmiş ve babanız ne adres, ne de irtibat kurulacak bir bağ bırakmadan çıkıp gitmiş. Sadi Bey bir süre sonra sinirleri yatışıp, olayı daha objektif ve sakin bir kafa ile düşünmeye başlayınca kendisini ziyaret eden kişinin oğlu olabileceği hususundaki kanaati güçlenmiş. Sonra da onu çok aramış ama izini bulamamış.”</p>

    <p class="Temel-Paragraf">Kuşkuyla beni süzmeye devam etti.</p>

    <p class="Temel-Paragraf">“Peki beni nasıl bulmuş?”</p>

    <p class="Temel-Paragraf">“Babanızın cenazesinde.”</p>

    <p class="Temel-Paragraf">“Öldüğünü nasıl öğrenmiş?”</p>

    <p class="Temel-Paragraf">“Gazetedeki vefat ilanından.”</p>

    <p class="Temel-Paragraf">“Niye o sırada yanıma gelmemiş?”</p>

    <p class="Temel-Paragraf">Bunun cevabını ben de bilmiyordum, ama aklıma uygun gelen açıklamayı yaptım.</p>

    <p class="Temel-Paragraf">“O sırada herhalde büyük bir acı içindeydiniz, sanırım yanınıza gelmeyi uygun görmemiş olmalı.”</p>

    <p class="Temel-Paragraf">Garson yemeklerimizi masaya getirince ister istemez konuşmaya ara verdik.</p>

    <p class="Temel-Paragraf">Fırsattan istifade, Suna’yı tetkike başladım. Bakımlı ve ince uzun parmaklan vardı. Tırnaklarına sadece parıltılı ve renksiz oje sürmüştü. Yüzünde hiç makyaj yoktu; bunu daha ziyade yakın tarihte kaybettiği babasına bağladım. Yine de bu doğal görünüşü ile çok güzeldi. Temiz, duru bir cilde sahipti, iki kişilik ufak bir masada oturduğumuz için birbirimize yakındık; burnuma çok hafif ve insanı rahatsız etmeyen bir parfüm kokusu geliyordu. Genellikle kadınların kullandıkları parfüm çeşitlerinden ve markalarından pek anlamazdım, ama burnuma akseden leylak veya manolya karışımı rayiha tek kelime ile harikaydı.</p>

    <p class="Temel-Paragraf">Suna, mayonezli levrek istemişti.</p>

    <p class="Temel-Paragraf">Ufak levrek parçalarının üzerine mayonezi sürerek yemesini bir süre zevkle seyrettim. Ne de olsa Kadızade Emrullah Nuri’nin kanını taşıyordu; sanki soyluluk, incelik, doğuştan sahip olduğu bir şeydi. Sert ve katı mizacının altında, hareketlerinde tam bir asalet ve estetik vardı. Ayıp olmasa, saatlerce yemek yemesini zevkle seyredebilirdim.</p>

    <p class="Temel-Paragraf">“Bakıyorum, dikkatle beni inceliyorsunuz. Bu da Sadi Bey’e vereceğiniz raporun gereği mi?”</p>

    <p class="Temel-Paragraf">Utanıverdim birden.</p>

    <p class="Temel-Paragraf">Boş bulunmuş, kendimden geçmiştim galiba. O an kızın beni tahminimden de çok etkilemiş olduğunu fark ettim. Bir gerekçe zikredemeyeceğime göre, ayıp etmiştim. Böyle bir anda hislerimden bahsetmek gibi yersiz ve ahmakça bir şey olamazdı.</p>

    <p class="Temel-Paragraf">“Affedersiniz,” diye kekeledim. “Galiba daldım biraz.”</p>

    <p class="Temel-Paragraf">Yüzünde, kekeleyerek uydurduğum bahaneyi yutmamış bir ifade oluştu. Sonra bana garip bir soru sordu.</p>

    <p class="Temel-Paragraf">“Sadi Bey’in hastalığı gerçek mi, yoksa onu bir an evvel görmem için uydurulmuş bir yalan mı?”</p>

    <p class="Temel-Paragraf">Afallayarak yüzüne bakakaldım.</p>

    <p class="Temel-Paragraf">“Kim size böyle bir yalan söyleyebilir ki?”</p>

    <p class="Temel-Paragraf">“Mesela, önce siz.”</p>

    <p class="Temel-Paragraf">“Neden? Niye böyle bir şeye ihtiyaç duyayım?”</p>

    <p class="Temel-Paragraf">“Bir an önce netice alıp, üstlendiğiniz görevi yerine getirmek için.”</p>

    <p class="Temel-Paragraf">“Bu kesinlikle doğru değil.”</p>

    <p class="Temel-Paragraf">“Sadi Bey de yalan söylemiş olabilir. Şayet gerçek büyükbabam ise belki beni gerçekten acele bir karar vermeye zorlamak için böyle bir yalana başvurmuş olabilir.”</p>

    <p class="Temel-Paragraf">Kendimi zorlayarak gülümsemeye çalıştım.</p>

    <p class="Temel-Paragraf">“Çok garip şeyler düşünüyorsunuz. Hiçbiri doğru değil. Gerçi büyükbabanız size bir an önce kavuşmak istiyor, ama tanıdığım kadarıyla o asla böyle taktiklere başvurmayacak kadar dürüst bir adamdır.”</p>

    <p class="Temel-Paragraf">Tabağındaki balığı yemeyi bırakarak iskemlesinde arkasına yaslandı.</p>

    <p class="Temel-Paragraf">Gözleri daldı. Böyle bir anı arabada da yaşamıştık. Ağlayacağını sandım yeniden. Ama Suna ağlamadı, yalnız dakikalarca sessiz kaldı.</p>

    <p class="Temel-Paragraf">Beyninde uzun süren bir muhakeme yaptığı belliydi. Sanki vicdanı ile aklı selimi çarpışıyordu. Nihayet dayanamayarak sordum:</p>

    <p class="Temel-Paragraf">“Onunla görüşmeyi kabul ediyor musunuz?”</p>

    <p class="Temel-Paragraf">Beni duymamış gibi davrandı. Sanki sorumu hiç işitmemişti.</p>

    <p class="Temel-Paragraf">Birden, “Kalkabilir miyiz?” diye sordu. “Evime dönmek istiyorum.”</p>

    <p class="Temel-Paragraf">Yapabileceğim bir şey yoktu. “Nasıl isterseniz,” dedim ve etrafımızda dolaşan garsona hesabı getirmesini işaret ettim. Sorum ortada kalmıştı ve Suna’dan ne müspet, ne de menfi bir cevap alamamıştım.</p>

    <p class="Temel-Paragraf">Otelden çıktık.</p>

    <p class="Temel-Paragraf">Arabaya bindikten sonra da Suna ağzını açıp tek kelime etmemişti.</p>

    <p class="Temel-Paragraf">Ancak dönüş yoluna girdiğimizde, “Sizi nereye bırakacağım, eviniz nerede?” diye sordum.</p>

    <p class="Temel-Paragraf">Kısık bir sesle, “Topağacı’nda,” dedi.</p>

    <p class="Temel-Paragraf">Arabayı sahil yolundan sürmeye başladım.</p>

    <p class="Temel-Paragraf">Hiç konuşmuyordu.</p>

    <p class="Temel-Paragraf">İstinye’ye geldiğimizde yan gözle Suna’ya baktım. Taş gibi koltuğunda kasılmış, gözünü yola dikmiş, öylece duruyordu.</p>

    <p class="Temel-Paragraf">Konuşmaya, hatta başka konular açıp durumu yumuşatmaya cesaret edemedim.</p>

    <p class="Temel-Paragraf">Tuhaf bir kızdı, neye bozulup birden kabuğuna çekildiğini de anlamamıştım. Ihlamur’dan Topağacı’na çıkarken, “Lütfen sağda durun,” dedi.</p>

    <p class="Temel-Paragraf">Frenlere bastım ve sağa yanaştım. Artık bu konuda başka bir şey sormamaya kararlıydım. Arabadan inip onun tarafındaki kapıyı açıncaya kadar yerinden kımıldamadı. Apartmanın ana giriş kapısı açıktı. Bana veda bile etmeden kapıya yürüdü. Fakat tam içeri girecekken, birden dönerek yüzüme baktı.</p>

    <p class="Temel-Paragraf">“Sadi Bey’e söyleyin, cumartesi günü kendisini ziyarete geleceğim,” dedi.</p>

    <p class="Temel-Paragraf"> </p>

    <p class="Temel-Paragraf"> </p>
  </div>
</body>
</html>