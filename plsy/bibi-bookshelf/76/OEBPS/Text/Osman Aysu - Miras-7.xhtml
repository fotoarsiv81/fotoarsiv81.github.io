<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Osman Aysu - Miras-7</title>
  <link href="../Styles/style.css" rel="stylesheet" type="text/css"/>
</head>

<body id="Osman-Aysu---Miras" xml:lang="tr-TR">
  <div>
    <p class="Paragraf-Stili-1"><span class="B-l-m char-style-override-2">Dördüncü Bölüm</span></p>

    <p> </p>

    <p class="Temel-Paragraf"><span class="char-style-override-1">A</span>KŞAM SAAT DOKUZDA EVE DÖNDÜM. Biraz yalnız kalmaya, başımı dinlemeye ihtiyacım vardı. Bugün öğrendiklerimi bir türlü hizaya sokamıyordum; en acısı da Suna’nın artık kötü niyetli biri olduğunun kesinleşmesiydi. Galiba bana en dokunan ve içimi yaralayan da bu olmuştu. Yalan söylemiş ve iki kardeşi daha olduğunu büyükbabasından saklamıştı. Şimdi nasıl bir tutum takınacağıma karar veremiyordum. Sadullah Bey’in iki oğlu da düpedüz bizim Hoca’nın torunlarıydı, Suna ne ise onlar da oydu. Sadi Bey’in nasıl bir tutum takınacağı, onları kabul edip etmeyeceği benim sorunum değildi. Bana düşen, öğrendiğim hakikati yaşlı dostuma anlatmaktı, aksi halde Suna’nın yalanma ortak olur ve büyük vicdan azabı çekerdim.</p>

    <p class="Temel-Paragraf">Yazıhaneden akşam üstü çıkınca bir pub’a girip bir iki kadeh içki içtim. Suna ile yüzleşmek istemiyordum. Bakalım foyası meydana çıkınca nasıl bir tutum takınacaktı.</p>

    <p class="Temel-Paragraf">Dokuza doğru anahtarımla kapıyı açıp içeri girdim.</p>

    <p class="Temel-Paragraf">Salonda oturmuş televizyon seyrediyordu. Geldiğimi görünce yerinden kalktı. Onun da suratı asıktı.</p>

    <p class="Temel-Paragraf">“Sizi yemeğe bekledim, ama gelmediniz. Şayet açsanız yemekleri ısıtayım,” dedi.</p>

    <p class="Temel-Paragraf">“Teşekkür ederim, tokum.”</p>

    <p class="Temel-Paragraf">Yüzüne bakmıyordum.</p>

    <p class="Temel-Paragraf">“Gelmeyeceğinizi telefon edip bildirebilirdiniz,” dedi.</p>

    <p class="Temel-Paragraf">Sitem etmekten ziyade konuşacak bir şeyler yaratmaya gayret ettiğini sezinledim. Hala mütereddittim, konuyu hemen açıp açmamakta karar verememiştim.</p>

    <p class="Temel-Paragraf">“Kusura bakmayın, telefon edecek vaktim olmadı.”</p>

    <p class="Temel-Paragraf">Şüphe ile yüzüme bakıyordu. Üzerimdeki gerginliğin sanki farklı bir sebepten kaynaklandığını anlamış gibiydi.</p>

    <p class="Temel-Paragraf">“Neyse, önemli değil,” dedi. “Tok olduğunuza emin misiniz, yoksa bana külfet olmasın diye mi söylüyorsunuz?”</p>

    <p class="Temel-Paragraf">İlk defa başımı çevirip yüzüne baktım.</p>

    <p class="Temel-Paragraf">Makyaj yapmış, sırtına dekolte bir elbise giymişti. Bakışlarımdan yadırgadığımı anladı. Hatta hafifçe gülümsedi bile.</p>

    <p class="Temel-Paragraf">“Bir kadeh soğuk bir şey içmek ister misiniz? Bira veya buzlu bir viski?..”</p>

    <p class="Temel-Paragraf">Allah Allah, diye mırıldandım içimden. Bu taktik değişikliği, alışmadığım ilgi nedendi acaba? Yoksa yeni bir numara peşinde miydi?</p>

    <p class="Temel-Paragraf">içimde buruk bir acı hissettim. Sahip olduğu fiziki güzelliğe rağmen ruhunun çirkefliğini kabullenmekte zorlanıyordum. Oysa düpedüz bir yalancıydı o...</p>

    <p class="Temel-Paragraf">Gözünü para hırsı bürümüş ve bu uğurda kardeşlerini bir çırpıda silip atacak kadar muhteris. Her türlü ahlaki değerlerini yitirmiş, dişi bir iblis... Muhtemelen yaşlı dostuma gösterdiği ilgi de sahteydi. O sevimli yaklaşımın altında yalnızca kavuşacağı muazzam serveti düşünüyordu.</p>

    <p class="Temel-Paragraf">“Hayır, içki içmeyeceğim,” dedim.</p>

    <p class="Temel-Paragraf">“Neniz var sizin bu akşam? Endişeli görünüyorsunuz, yoksa büyükbabamla ilgili bir şey mi öğrendiniz?”</p>

    <p class="Temel-Paragraf">Makyajlı yüzüne baktım. Bir şeyden şüpheleniyor ve endişeleniyordu.</p>

    <p class="Temel-Paragraf">Kendimi zorlayarak gülümsedim.</p>

    <p class="Temel-Paragraf">“Ne öğrenmiş olabilirim ki?”</p>

    <p class="Temel-Paragraf">“Ne bileyim, belki o esrarengiz telefonları edenleri filan...”</p>

    <p class="Temel-Paragraf">“Hayır,” dedim. “Henüz öğrenemedim. Zaten şahsi işlerimden bunu düşünecek vakit de bulamadım.”</p>

    <p class="Temel-Paragraf">Sanki biraz rahatlarmış gibi geldi bana.</p>

    <p class="Temel-Paragraf">“Büyükbabam için çok üzülüyorum,” diye fısıldadı.</p>

    <p class="Temel-Paragraf">“Neden?”</p>

    <p class="Temel-Paragraf">“Nedeni var mı, adamcağız zaten eceliyle pençeleşiyor, ağır bir hastalığı var. Bu yetmiyormuş gibi bir de ömrünün son deminde eline geçirdiğini sandığı mutluluğu ona çok görenler var.”</p>

    <p class="Temel-Paragraf">“Bu doğru,” dedim. “Ama sizin için fazla bir sorun olmasa gerek.”</p>

    <p class="Temel-Paragraf">Sol kaşı hemen havalandı.</p>

    <p class="Temel-Paragraf">“Ne demek istiyorsunuz?”</p>

    <p class="Temel-Paragraf">“Sanırım ne demek istediğimi gayet iyi anladınız. Büyükbabanızın son demleri sizi hiç mi hiç ilgilendirmiyor.”</p>

    <p class="Temel-Paragraf">Sesinin tonu yükseldi.</p>

    <p class="Temel-Paragraf">“Ne cüretle böyle bir laf edebiliyorsunuz?”</p>

    <p class="Temel-Paragraf">“Yalan mı? Daha benimle ilk günden pazarlıklara kalkıştınız. Elinize geçen fırsatı kaybetmemek için bana bir tür rüşvet bile teklif ettiniz.”</p>

    <p class="Temel-Paragraf">“Bu sadece büyükbabamı üzmemek içindi.”</p>

    <p class="Temel-Paragraf">Cevap vermeyip sadece gülümsemekle yetindim. Aslında Suna ile tartışmaya can atıyordum; gerçekleri yüzüne vurmak, artık oynadığı oyunu bildiğimi yüzüne karşı haykırmak istiyordum, fakat kafamda hala tam çözüme ulaşmamış sorunlar da vardı.</p>

    <p class="Temel-Paragraf">Suna geniş kanepeye oturdu. Tek koltuklardan birini değil, sanki gelip yanma oturmamı istermiş gibi büyük kanepeyi seçmişti. Mini eteği, düzgün bacaklarını ve yuvarlak dizlerini açıkta bırakıyordu.</p>

    <p class="Temel-Paragraf">“Sizinle bir türlü geçinemiyoruz,” dedi gülümseyerek.</p>

    <p class="Temel-Paragraf">Yeni bir taktik denemesi ya da saldırı başlangıcı olabilirdi.</p>

    <p class="Temel-Paragraf">Bakışlarımı gözlerine diktim. Konuşmaya devam etmesini bekledim. Canlı gözleri ışıldadı, düzgün cildi gerildi, ihtiraslı dudakları aralandı.</p>

    <p class="Temel-Paragraf">“Ama buna bir çare bulmalıyız.”</p>

    <p class="Temel-Paragraf">“Nasıl bir çare?” dedim.</p>

    <p class="Temel-Paragraf">Düşünür gibi yaptı, ellerini dizine dayadı. “Bilmiyorum,” diye mırıldandı önce. “Ama bu yaşam şeklimiz hiç sağlıklı değil. Her dakika bir gerilim içindeyiz. Adeta birbirimize saldırmak için bahane arar gibiyiz.”</p>

    <p class="Temel-Paragraf">Yine sustu bir an. Diliyle pembe dudaklarını ıslattı. Sonra, “Bu tempoya devam edemeyeceğimiz gün gibi aşikar,” diye fısıldadı.</p>

    <p class="Temel-Paragraf">“Doğru. Zaten durumu Sadi Bey’e açıklamaya sonra da boşanmaya karar vermiştik. Ne yazık ki köşke gidişimizde bunu yaşlı dostuma açıklayamadım. Siz hiç merak etmeyin, en kısa zamanda bir kere daha teşebbüs edeceğim.”</p>

    <p class="Temel-Paragraf">“Erdal Bey, ben şeyi kasdetmiştim...”</p>

    <p class="Temel-Paragraf">“Neyi?”</p>

    <p class="Temel-Paragraf">“Yani... Acaba... Büyükbabamın vefatına kadar...”</p>

    <p class="Temel-Paragraf">“Evet?”</p>

    <p class="Temel-Paragraf">“Bu evliliği sürdürmenin başka bir yolu bulunamaz mı?”</p>

    <p class="Temel-Paragraf">“Hiç sanmıyorum,” dedim. “Boşanmanın ve bu komediye son vermenin en uygun çözüm olduğunu düşünüyorum. Şartlar bunu gerektiriyor.”</p>

    <p class="Temel-Paragraf">Düşünür gibi yaptı.</p>

    <p class="Temel-Paragraf">“Başka hiç şansımız yok mu?” diye sordu.</p>

    <p class="Temel-Paragraf">“Sizin aklınıza başka bir çözüm geliyor mu?”</p>

    <p class="Temel-Paragraf">“Bilmem, belki vardır.”</p>

    <p class="Temel-Paragraf">“Nasıl, mesela?”</p>

    <p class="Temel-Paragraf">Kızardı biraz, sesi titredi.</p>

    <p class="Temel-Paragraf">“Kimbilir, belki bu beraberliği daha çekilebilir hale getirebiliriz.”</p>

    <p class="Temel-Paragraf">“Haa, anlıyorum,” diye söylendim. “Boşanmayı erteleyerek benim başka bir eve taşınmam gibi mesela.”</p>

    <p class="Temel-Paragraf">“Yoo, o olmaz.”</p>

    <p class="Temel-Paragraf">“Neden? Hiç de yabana atılacak bir fikir değil. O zaman rahat edersiniz ve her gün hoşlanmadığınız bu yüzü de görmekten de kurtulursunuz.”</p>

    <p class="Temel-Paragraf">Bir an alay edip etmediğimi anlamak için yüzüme baktı. Herhalde beni yeterince ciddi bulmuştu ki, “Hayır,” diye mırıldandı. “Kesinlikle olmaz. Büyükbabam derhal anlar ve çok üzülür. Benim kastım aramızdaki anlaşmayı belki biraz daha hafifletici çareler bulmak.”</p>

    <p class="Temel-Paragraf">Şaşırmış gibi yüzüne baktım. “Nasıl yani?”</p>

    <p class="Temel-Paragraf">Gözlerinde yine hınzırca parıltılar belirdi. Utangaç hali devam ediyordu.</p>

    <p class="Temel-Paragraf">“Anlarsınız işte... Belki yasakların bir kısmını kaldırabiliriz.”</p>

    <p class="Temel-Paragraf">Hiçbir şey anlamamış gibi davranmaya devam ettim. Ama ister istemez kalbimin atışları, önüne geçilmez şekilde hızlanmıştı.</p>

    <p class="Temel-Paragraf">“Bir kısmını mı?”</p>

    <p class="Temel-Paragraf">“Evet, niye olmasın? Hiç değilse yaşantımız bir düzene girer, daha gerçekçi ve tabii bir hayata kavuşuruz.”</p>

    <p class="Temel-Paragraf">“Allah, Allah!” dedim. “Bu nasıl olacak? Benim bildiğim evlilik bir bütündür ve bunun en kaçınılmaz gereği de çiftler arasındaki cinsel yaşamdır. Yani siz şimdi bana sevişmeyi mi teklif ediyorsunuz?”</p>

    <p class="Temel-Paragraf">“Hayır efendim, o yine devam edecek tabii. Ama karşılıklı olarak birbirimize biraz daha yaklaşabiliriz.”</p>

    <p class="Temel-Paragraf">“Cinsel olarak mı?”</p>

    <p class="Temel-Paragraf">“Neden olmasın?”</p>

    <p class="Temel-Paragraf">Gözlerim iri iri açılarak sözde kanma baktım.</p>

    <p class="Temel-Paragraf">“Anlamıyorum, bunu nasıl yapacağız?”</p>

    <p class="Temel-Paragraf">“İnanın itirafa çekmiyorum; ama bazen evdeki mevcudiyetiniz beni heyecanlandırıyor, içimden size yaklaşmak geliyor. Size dokunmak, kolunuza girmek, sizinle dolaşmak, hatta sizi öpmek istiyorum.”</p>

    <p class="Temel-Paragraf">“Yok canım!” diye fısıldadım. Ya benimle alay ediyordu, ya da beni tam anlamıyla aptal sanıyordu bu kadın. “Sizde epey gelişme var, kutlarım,” diye takıldım. “Bu tempo devam ederse yakında birlikte yatağa da gireriz.”</p>

    <p class="Temel-Paragraf">Alay ettiğimi anlamıştı nihayet.</p>

    <p class="Temel-Paragraf">“Kabalık ediyorsunuz,” dedi. “Yavaş yavaş size alıştığımı anlatmak istiyordum.”</p>

    <p class="Temel-Paragraf">Yine bozuntuya vermedim.</p>

    <p class="Temel-Paragraf">“Beni yanlış anladınız,” diye mırıldandım. “Niyetim sizi kırmak değildi. Galiba erkek psikolojisini yeterince tanımıyorsunuz, bahsettiğiniz yakınlığı gören erkek arkasından derhal bu yakınlığı yatakta noktalamak ister ve de bu gayet doğaldır. Cinsellik bir güdüdür, örneğin bu konuşmanızdan sonra şimdi sizi şiddetle öpmek arzusuna kapıldım. Madem ki yeni bir döneme giriyoruz ve siz buna cevap veriyorsunuz, ben de şimdi size sarılıp öpeceğim.”</p>

    <p class="Temel-Paragraf">Yerimden kalkıp Suna’ya doğru yürüdüm.</p>

    <p class="Temel-Paragraf">Birden oturduğu kanepeden ayağa fırladı.</p>

    <p class="Temel-Paragraf">“Durun... Durun lütfen. O kadar çabuk değil... Acele etmeyin. Buna alışmamız lazım. Her ikimizin de. Özellikle de benim.”</p>

    <p class="Temel-Paragraf">Önünde durup bekledim. Karşı karşıya bakışıyorduk.</p>

    <p class="Temel-Paragraf">Telaşlanmıştı. Göğüsleri inip kalkıyordu.</p>

    <p class="Temel-Paragraf">“Ama az evvel bana dokunmak, hatta öpmek istediğinizi söylediniz. Yalan mıydı?”</p>

    <p class="Temel-Paragraf">“Hayır,” diye fısıldadı güçlükle. “Ama alışmaya çalışıyorum... Yani, yavaş yavaş.”</p>

    <p class="Temel-Paragraf">“İyi öyleyse,” dedim ve ince belini tutarak bedenini göğsüme çektim.</p>

    <p class="Temel-Paragraf">Sıcacık vücudu kollarımın arasındaydı.</p>

    <p class="Temel-Paragraf">Kaçmadı, ama nefes nefeseydi. Yüzüme bakamıyordu.</p>

    <p class="Temel-Paragraf">İlk defa siz diye hitaptan vazgeçerek, “Hadi bakalım, öp beni,” dedim.</p>

    <p class="Temel-Paragraf">Müthiş bir yaratıktı. Artık harika rol yapma yeteneği olduğunu biliyordum. Sebebini tam kestirememekle birlikte, beni oyalamanın, nedense boşanmaktan vazgeçirmenin yollarını arıyordu. Önünde sonunda anlayacaktım.</p>

    <p class="Temel-Paragraf">Dudaklarıma uzanamadı bir türlü.</p>

    <p class="Temel-Paragraf">Bir elimi belinden alarak sırtına doğru uzatıp kavradım ve iyice kendime çektim. Titriyordu. Bu da rolünün gereği miydi acaba? Şayet mizansenin bir parçasıysa tam not almalıydı.</p>

    <p class="Temel-Paragraf">Zor da olsa uzandı ve dudaklarını dudaklarıma değdirdi. Ağzını açmamıştı ve hiç kuşkusuz kendisini ihtirasla öpeceğimi sanıyordu. Oysa tüm irademi kullanarak ona karşılık vermemeye kararlıydım.</p>

    <p class="Temel-Paragraf">Dudaklarımız buluşunca gözleri kapandı.</p>

    <p class="Temel-Paragraf">Bunu zevkten yapmadığına emindim. Ona karşılık vermediğimi hissediyordu.</p>

    <p class="Temel-Paragraf">Birden geri çekildi, gözlerini açarak yüzüme baktı. Fakat benden fazla uzaklaşmasına izin vermedim.</p>

    <p class="Temel-Paragraf">Sesi çıkmıyordu.</p>

    <p class="Temel-Paragraf">Birkaç saniye bekledi, sonra ummadığım bir şey yaparak kollarını boynuma doladı, dolgun göğüslerini bedenime yapıştırdı ve bu kerre ihtirasla dudaklarıma uzandı. Ağzını açmış, dilini kapalı dudaklarımın arasına sokmaya çalışıyordu. Lanet olsun, daha fazla dayanamayacağımı anlamıştım, iradem gittikçe zayıflıyordu. Kanım tutuşmuş, şiddetli bir ihtiras alevi tüm benliğimi kaplamıştı. Öpüşüne karşılık vermeye başladım. Dakikalarca öpüştük. Bu arada ellerim hareketlenmiş, vücudunun yumuşak yerlerinde dolaşmaya başlamıştı. Birbirimizden güçlükle koptuğumuz bir sırada, Suna nefes nefese, kulağıma:</p>

    <p class="Temel-Paragraf">“Hadi sevgilim, beni yatağa götür,” dedi.</p>

    <p class="Temel-Paragraf">Her şeye hazırdı artık. Bu kaçınılmaz bir sonuçtu. Oyun onun açısından tutmamış, fiyasko ile sonuçlanmıştı. Herhalde yerimde kim olsa bu isteği geri çevirmez ve onu kucakladığı gibi hayal ettiğimiz vuslat anı için odaya geçerdi.</p>

    <p class="Temel-Paragraf">Ama ben aksini yaptım.</p>

    <p class="Temel-Paragraf">Kendimi geri çektim ve “Yeter artık!” diye homurdandım. “Bu kadarı seni tatmin etmedi mi? Daha ne istiyorsun?”</p>

    <p class="Temel-Paragraf">Tokat yemiş gibi oldu.</p>

    <p class="Temel-Paragraf">Kıpkırmızı kesildi. Birden beni göğsümden itti.</p>

    <p class="Temel-Paragraf">“Sen aptalın tekisin!” diye bağırdı. “Mükemmel bir anı mahvettin. Sana kendimi teslime hazırım. Oysa sen her şeyi mahvettin!”</p>

    <p class="Temel-Paragraf">“Numarayı kes artık! Sen kötü bir aktris ve müthiş bir yalancısın. Düzenbazlık tüm ruhuna işlemiş. Yaptıklarına inanacağımı mı sandın? Şimdi de zaafımdan istifade ederek beni kendine bağlamak, cinsel olarak beni teslim almak istiyorsun...”</p>

    <p class="Temel-Paragraf">Hiddetten titriyordu.</p>

    <p class="Temel-Paragraf">Yüzü allak bullak olmuştu. Kekeleyerek, “Rol yaptığımı mı sanıyorsun?” diye bağırdı.</p>

    <p class="Temel-Paragraf">“Tabii. Senin hayatın düzenbazlık. Çevirdiğin dolapların ters gittiğini anlar anlamaz taktik değiştirmeye kalkıyorsun, değil mi?”</p>

    <p class="Temel-Paragraf">“Neler saçmalıyorsun sen?”</p>

    <p class="Temel-Paragraf">“Bırak artık bunları. Büyükbabanın mirasına tek başına konmak için ne yalanlar kıvırdığını bugün öğrendim.”</p>

    <p class="Temel-Paragraf">“Tek başıma mı?”</p>

    <p class="Temel-Paragraf">“Ne sandın?”</p>

    <p class="Temel-Paragraf">Yüzüme garip garip baktı.</p>

    <p class="Temel-Paragraf">“Asıl sen ne saçmalıyorsun? Söylediklerinden bir şey anlamıyorum.”</p>

    <p class="Temel-Paragraf">“Öyle mi küçükhanım? Niye büyükbabana iki erkek kardeşin daha olduğunu hiç söylemedin?”</p>

    <p class="Temel-Paragraf">Suna’nın gözleri faltaşı gibi açıldı.</p>

    <p class="Temel-Paragraf">“Ama benim başka kardeşim yok ki,” dedi.</p>

    <p class="Temel-Paragraf">“Kes artık şu yalanı! Yoksa elimden bir kaza çıkacak!”</p>

    <p class="Temel-Paragraf">“Ama doğru söylüyorum. Vallahi başka kardeşim yok.”</p>

    <p class="Temel-Paragraf">“Yaa! Sulhi Aytaç diye birini tanımıyor musun?”</p>

    <p class="Temel-Paragraf">“Hayır, kesinlikle tanımıyorum. O da kim?”</p>

    <p class="Temel-Paragraf">“Boşuna inkara kalkışma Suna, her şeyi öğrendim. Numara faslı bitti, anlamıyor musun hala?”</p>

    <p class="Temel-Paragraf">Suna başını salladı. “Benim kardeşim yok,” dedi.</p>

    <p class="Temel-Paragraf">Yüzüne tiksinerek baktım.</p>

    <p class="Temel-Paragraf">Gerçeği öğrendiğimi kardeşinin adını vererek anlatmıştım, fakat büyük bir pişkinlik ile durumu inkara devam ediyordu.</p>

    <p class="Temel-Paragraf">“Babanın iki kere evlendiğinden de haberin yok mu?”</p>

    <p class="Temel-Paragraf">O zaman irkildi. Şaşkınlıkla yüzüme baktı.</p>

    <p class="Temel-Paragraf">“Bu doğru. Annemden önce Rukiye Hanım diye biriyle evlendiğini biliyorum.”</p>

    <p class="Temel-Paragraf">“Ama ondan iki oğlu olduğunu bilmiyorsun, öyle mi?”</p>

    <p class="Temel-Paragraf">Suna neredeyse yere yığılacaktı. Beti benzi atmış, yüzü kül gibi sararmıştı.</p>

    <p class="Temel-Paragraf">“Bu yalan!” diye inledi. “Öyle olsa mutlaka öğrenirdim.”</p>

    <p class="Temel-Paragraf">“Asıl yalan söylemekte hala ısrar eden sensin.”</p>

    <p class="Temel-Paragraf">Sendeleyerek gidip kanepeye oturdu. Titriyordu.</p>

    <p class="Temel-Paragraf">Neden sonra, “İmkansız,” diye mırıldandı. “Babam böyle bir gerçeği benden saklamazdı. Hem niye söylemesin ki, şayet doğruysa bunu ömrü boyunca saklamasının bir anlamı yok. Yanılıyorsun, kesinlikle söylediklerine inanmıyorum.”</p>

    <p class="Temel-Paragraf">“Yani hala onları tanımadığını mı iddia ediyorsun?”</p>

    <p class="Temel-Paragraf">“Olmayan insanları nasıl tanıyabilirim?”</p>

    <p class="Temel-Paragraf">“Kaynakçı büyük ağabeyini ve bir matbaada çalışan Sulhi’yi hiç görmedin demek?”</p>

    <p class="Temel-Paragraf">“Bu iddiaların hepsi uydurma.”</p>

    <p class="Temel-Paragraf">“İğrenç birisin Suna. Sulhi ile görüştüm, itiraf edeyim ki, o, büyükbabana senden çok daha layık bir torun. Dürüst, kişilikli ve onurlu. Hatta bu mirası reddedecek kadar da tok gözlü.”</p>

    <p class="Temel-Paragraf">Suna bir süre bakışları dalarak sessiz kaldı. Ağzını açamadı. Sonunda gerçekleri kabul ettiğini düşündüm. Sadi Bey’in mirasına tek başına konabilmek için gizlediği aile sırrının ortaya çıkmasından yıkıldığını sanmaya başlamıştım.</p>

    <p class="Temel-Paragraf">“Üzgünüm, ama gerçekleri büyükbabana anlatmak zorundayım,” dedim.</p>

    <p class="Temel-Paragraf">Oturduğu yerden, “Tabii,” diye fısıldadı. “Şayet bu anlattıkların doğruysa...”</p>

    <p class="Temel-Paragraf">“İspatı kolay. Yarın işe gitme ve seni kardeşinin çalıştığı dükkâna götüreyim.”</p>

    <p class="Temel-Paragraf">itiraz edeceğine emindim. Ama o sakin bir sesle:</p>

    <p class="Temel-Paragraf">“Çok iyi olur,” diye fısıldadı.</p>

    <p class="Temel-Paragraf">Acaba bu kısa sürede nasıl şeytani bir plan hazırlıyordu da, derhal teklifimi kabul etmişti.</p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"><span class="char-style-override-3">2</span></p>

    <p class="Temel-Paragraf"><span class="char-style-override-1">E</span>RTESİ SABAH SUNA İŞYERİNE TELEFON EDEREK rahatsız olduğunu ve gelemeyeceğini bildirdi. O geceyi fazla münakaşa etmeden geçirmiş ve erkenden ikimiz de odalarımıza çekilmiştik. Sabahleyin de suratlarımız asık ve hala öfkeliydik. Kahvaltıda tek kelime etmedik. Suna fincanındaki son yudum çayını içerken, “Ben hazırım,” dedi.</p>

    <p class="Temel-Paragraf">Karımın sessizliği ve gerçeği kabullenir gibi davranışı beni ürkütüyordu. Yine birtakım fesatlıklar peşinde olduğunu tahmin ediyordum. Cağaloğlu’nda park sorunu olduğu için arabamı bırakıp bir taksi ile gitmeyi tercih ettim. Yol boyunca Sulhi’yi görünce düşeceği zor durumu düşünüyordum. Soğukkanlılığını takdir etmemek elde değildi, sessiz ve vakur oturuyordu yerinde. Bu yüzleşmeye nasıl tahammül edeceğini kestiremiyordum. Herhalde inkar cihetine gidecek, Sulhi konuştukça da rezil olacaktı.</p>

    <p class="Temel-Paragraf">içimden kıs kıs güldüm. Bekleyecek ve sonucu görecektim.</p>

    <p class="Temel-Paragraf">Ağabeyinin bana dükkânı tarif ettiği yokuşun başında taksiden indik. Suna yanıbaşımda hala o kendinden emin haliyle yürüyordu. O zaman Sulhi’nin bana çalıştığı matbaayı tam olarak tarif etmediğini anımsadım. Ama sorun değildi, sorarak da bulabilirdim. Aklımda kaldığı kadarıyla Evren Han’ın yakınında, demişti.</p>

    <p class="Temel-Paragraf">Gerçekten de civarda kartvizit, düğün davetiyesi ve o emsal ufak tefek şeyler basan bir yığın ufak matbaa vardı yokuş üzerinde. Önce rastgele birisine daldım ve Sulhi Aytaç’ın orada çalışıp çalışmadığını sordum. Aldığım cevap menfiydi.</p>

    <p class="Temel-Paragraf">Sonra çıkıp bir başka matbaaya girdik.</p>

    <p class="Temel-Paragraf">Kendisini burada da tanımıyorlardı. Olabilirdi, daha bir yığın irili ufaklı matbaa vardı yokuşun üzerinde. Ama bu sokakta olduğu kesindi, çünkü bana hemen Evren Han’ın yakınında demişti.</p>

    <p class="Temel-Paragraf">Suna sabırla bekliyordu.</p>

    <p class="Temel-Paragraf">Altıncı, yedinci işyerinden sonra biraz bozulmaya başlamıştım. Sulhi Aytaç’ı tanıyan kimseyi bulamamıştık.</p>

    <p class="Temel-Paragraf">Yine de yılmadım. Şimdi sıra ile hanların içlerine girip araştırmaya devam ettik, işin ilginç yanı o piyasada olanlar birbirlerini iyi tanıyorlardı ve hiçbirinde Sulhi isimli birinin çalıştığına dair bilgi alamıyorduk.</p>

    <p class="Temel-Paragraf">Sokağı sağlı sollu taramıştım. Fakat o isimli biri yoktu.</p>

    <p class="Temel-Paragraf">Kendi kendime küfrettim. Keşke tam adres alsaydım, diye hayıflanmaya başladım. Bu benim hatamdı. Bir ara yanımda hiç sesini çıkarmadan dolaşan kanma bir göz attım; yüzünde mağrur ve davasını kazanmış insanın haklı sevinci vardı. En kötüsü şimdi ben haksız ve yalancı durumuna düşmüştüm. Ona karşı yaptığım bütün ithamlar sabun köpüğü gibi sönmüştü.</p>

    <p class="Temel-Paragraf">Yenilgiyi kabul etmek istemiyordum. Olacak şey değildi; dün yaşadıklarım tekrar bir film şeridi gibi gözümün önüne geldi. Adam o kadar kendinden emin ve inanılacak davranışlar sergilemişti ki, yalan söylemesi olanaksız gibi geliyordu bana. Ama sonuç olarak Sulhi Aytaç diye birini bulamamıştım.</p>

    <p class="Temel-Paragraf">Mağlubiyeti kabul etmek zorundaydım.</p>

    <p class="Temel-Paragraf">Nihayet Suna kolumdan tutarak beni durdurdu. “Bakacağınız başka matbaa var mı?” diye sordu.</p>

    <p class="Temel-Paragraf">“Bilmiyorum,” diye geveledim. “Belki kıyıda köşede gözümüzden kaçmış olan vardır.”</p>

    <p class="Temel-Paragraf">“Benim ayaklarıma kara sular indi. Siz hala aramak istiyorsanız devam edin, ama ben artık bu saçmalığa katılmayacağım. Size böyle biri yok, diyorum.”</p>

    <p class="Temel-Paragraf">“Fakat Suna...”</p>

    <p class="Temel-Paragraf">“Fakatı filan yok. Bulursanız onu ofisime getirin. Ben işe dönüyorum.”</p>

    <p class="Temel-Paragraf">Ağlayacak gibi yüzüne baktım.</p>

    <p class="Temel-Paragraf">“Herhalde dünkü olayı uydurduğumu sanmıyorsun,” diye inledim. “O adamla konuştum. Bana isimler verdi, bunların hepsi yalan olamaz.”</p>

    <p class="Temel-Paragraf">Suna’nın kızıp söyleneceğini sanmıştım. Fakat o düşünceli bir şekilde duraladı.</p>

    <p class="Temel-Paragraf">“Haklısınız,” diye fısıldadı. Sonra, “Olayı uydurmadığınıza inanıyorum. Size ve büyükbabama gelen telefonlar da yalan değil ya. Bir dolaplar dönüyor ve birileri bilmediğim nedenlerle büyükbabamla arama girmek istiyor. Bu bir gerçek.”</p>

    <p class="Temel-Paragraf">Şaşırmıştım.</p>

    <p class="Temel-Paragraf">“Peki, o dünkü adam kimin nesiydi? Ve ailenizi nasıl olur da böyle yakinen tanıyabilirdi?”</p>

    <p class="Temel-Paragraf">“Hiçbir fikrim yok, ama yakında anlaşılacaktır.”</p>

    <p class="Temel-Paragraf">“Nasıl?”</p>

    <p class="Temel-Paragraf">“Herhalde bu kadarıyla yetinmeyecekler ve daha da üeri gideceklerdir.”</p>

    <p class="Temel-Paragraf">Suna haklı gibi görünüyordu. Ve ben ne yapacağımı kestiremiyordum.</p>

    <p class="Temel-Paragraf">“Bu vakayı Sadi Bey’e anlatacak mıyız?” diye sordum.</p>

    <p class="Temel-Paragraf">Yüzüme dik dik baktı.</p>

    <p class="Temel-Paragraf">“Bana inanmıyor ve yalancı olduğumu düşünüyorsunuz. Konuyu büyükbabama açıp açmamakta serbestsiniz. Sizi yönlendirmek istemem.”</p>

    <p class="Temel-Paragraf">İddiasını ispat edememiş insanların ezikliği ile, “Senin fikrin nedir?” diye sordum.</p>

    <p class="Temel-Paragraf">“Bence kesin bir şey öğrenmeden açmanın anlamı yok. Adamcağızı boşu boşuna telaşlandırıp üzmüş olabiliriz.”</p>

    <p class="Temel-Paragraf">Yine haklıydı.</p>

    <p class="Temel-Paragraf">“Pekala,” dedim. “Şimdilik bunu aramızda saklayacağız.”</p>

    <p class="Temel-Paragraf">Kahredici bir tebessümle beni süzdü.</p>

    <p class="Temel-Paragraf">“Ne garip, değil mi? Sizinle müşterek bir sırrımız oldu,” dedi.</p>

    <p class="Temel-Paragraf">Ondan özür dilemeliydim. Elini kavradım, çekmek istedi, bırakmadım. Utangaç bir edayla, “Affedersin,” dedim. “Dünkü şüphelerimle seni hem üzdüm, hem de kırdım. Daha başka şeyleri de berbat ettiğimin farkındayım. Beni bağışlayabilecek misin?”</p>

    <p class="Temel-Paragraf">“Bilmiyorum,” diye fısıldadı. “Beni gerçekten kırdınız.”</p>

    <p class="Temel-Paragraf">Sonra elini elimden kurtararak hızla yanımdan uzaklaştı...</p>

    <p class="Temel-Paragraf">* * *</p>

    <p class="Temel-Paragraf">Sokağın ortasında kalakalmıştım. Sulhi denen adama körü körüne inanmakla her şeyi berbat ettiğimin farkındaydım. Herif beni iyi bir oyuna getirmişti. Ağır ağır Sirkeci’ye dönerken dün hemen hemen bu saatlerde ve aynı yerde başıma gelen o takip olayını yeniden düşünmeye başladım.</p>

    <p class="Temel-Paragraf">Bu işte bir tutarsızlık, ters bir yan vardı.</p>

    <p class="Temel-Paragraf">O adam karşıma neden çıkmıştı? Çalıştığı yer konusunda yalan söylemiş olsa bile tüm söyledikleri de yalan mıydı? Ya da Suna’ya olan yakınlığı hakikat değil miydi? Aksi halde ifadesi çok anlamsız olurdu. Çünkü karımı tanıdığını ve kardeş olarak ondan hoşlandığını söylemişti.</p>

    <p class="Temel-Paragraf">Aklım yeniden karışmaya başlamıştı.</p>

    <p class="Temel-Paragraf">Belki de henüz kavrayamadığım bir tezgâh hazırlanıyordu. Ama bu işi kimler yapıyordu? Gaye açıktı, hedef Sadi Bey’in mirasıydı. Belki planın evveliyatı çok öncelere dayanıyordu, ama yaşlı dostumun oğlunun ölümünden sonra birden Suna’yı evlat edinmeye kalkışması, tezgâhı kuranları telaşa düşürmüş ve işler arap saçına dönmüştü.</p>

    <p class="Temel-Paragraf">Düşündükçe tutarsızlığı daha şiddetli hissetmeye başladım. Anlamadığım birtakım oyunlar dönüyordu, galiba biraz daha sabretmek ve yeni vakaların patlak vermesini beklemek en çıkar yoldu. Suna’ya hak verdim, o da önümüzdeki günlerin yeni olaylara gebe olduğunu söylemişti. Kesin bir hükme varmak için beklemem gerekiyordu.</p>

    <p class="Temel-Paragraf">Öğleden sonrayı berbat bir şekilde geçirdim.</p>

    <p class="Temel-Paragraf">Yazıhaneme dönünce odama kapandım, olayları yeniden mantık süzgecinden geçirmeye başladım. Yarın iki önemli duruşmam vardı, fakat ikisine de hazırlanmamıştım, mazeret dilekçeleri yazıp katibime vererek yarın adliyeye götürmesini tembih ettim. Yarın hiç çalışmamayı, hatta yazıhaneye bile inmemeyi düşünüyordum.</p>

    <p class="Temel-Paragraf">Moralim çok bozuktu.</p>

    <p class="Temel-Paragraf">Yaşantım birden kabusa dönüşmüştü. Ve en önemlisi Suna’nın varlığını bir türlü beynimden silip atamıyordum. Galiba işin en püf noktası kıza duyduğum ilgiydi. Ona aşıktım. Zaten kahredici bir duygu seline kapılmamış olsam, yaşadıklarım bir sorun olmayacaktı, ama şimdi her an onu düşünüyor, aklımdan çıkaramıyordum.</p>

    <p class="Temel-Paragraf">Ne hazin ki, sevdiğim kadın hakkında kesin bir yargıya bile varamamıştım. Onun bu dönen dolaplarda parmağı olup olmadığında mütereddittim. Acaba dün gece bana yaklaşımı samimi miydi? Beni öperkenki duygusallığı, kendini teslime hazırlanışı oyunun bir parçası olabilir miydi?</p>

    <p class="Temel-Paragraf">Hayır, diye düşündüm. O davranışları sahte olamazdı. Eğer biraz kadın denen mahluku tanıyorsam, bunun yapmacık olmadığını da anlamam gerekirdi. Zaten bana yakınlaşmak istemesinde nasıl bir art niyet olabilirdi ki? Varsa bile ben onun planında yapıcı bir rol oynayamazdım. Sadece büyükbabasının ileri sürdüğü bir şarttım.</p>

    <p class="Temel-Paragraf">Sonra aklım yine bu şarta takıldı.</p>

    <p class="Temel-Paragraf">Sahi, diye mırıldandım kendi kendime. Acaba Sadi Bey neden böyle bir şartta ısrar etmişti? Ben onun yakından tanıdığı bir insan, bir dosttum. Ama torunuyla evlenmemi gerektirecek kadar yakınlığımız yoktu. Bunun mutlaka başka bir nedeni olmalıydı.</p>

    <p class="Temel-Paragraf">Kafam çatlarcasına çalışıyor ama makul bir sebep bulamıyordum.</p>

    <p class="Temel-Paragraf">Zihnim iyice karıştı.</p>

    <p class="Temel-Paragraf">Yoksa yaşlı dostum hiçbirimizin bilmediği bazı gerçeklere mi vakıftı? Ve bunları bize açıklamaktan çekiniyor muydu? Mesela gençliğinde hamile bıraktığı kız hakkında şimdiye kadar hiçbir açıklama yapmamıştı.</p>

    <p class="Temel-Paragraf">Bunu neden akletmediğime şaşırdım birden. O kızı unutması, ismini bile hatırlamaması olanaksızdı. Acaba gerçekten unutmuş olabilir miydi? Bir doktor arkadaşımla yaptığım sohbet sırasında işitmiştim; yaşlı insanlar, özellikle mazideki eski olay ve kişileri, yakın tarihlerdekine kıyasen çok daha net ve rahat hatırlarlarmış. Bu iddia doğru ise, Sadi Bey’in şu ünlü gençlik hatasındaki hanımı unutmamış olması gerekirdi.</p>

    <p class="Temel-Paragraf">Düşündükçe aklıma daha bir yığın soru geliyordu, sonunda yazıhanede daha fazla duramayacağımı anladım ve çıktım. En iyisi eve dönmekti. Zaten asıl istediğim de buydu. Suna’yı görmek istiyordum. Öğleyin onunla bozuk ayrılmışım, acaba akşam eve döndüğünde bana nasıl davranacaktı?</p>

    <p class="Temel-Paragraf">Bu sabah çıkarken arabamı almadığımdan taksi ile dönecektim. Hava sıcak ve Teşvikiye yaz nedeniyle fazla kalabalık değildi. Nişantaşı’na doğru biraz yürümeyi arzu ettim. Nasıl olsa vakit erkendi ve Suna’nın eve dönmesine epey vakit vardı daha.</p>

    <p class="Temel-Paragraf">Cadde boyunca dalgın dalgın yürümeye başladım.</p>

    <p class="Temel-Paragraf">Etrafımla pek ilgilenmiyordum. Birden, “İyi akşamlar Erdal Bey,” diyen bir sesle irkildim. Ses yabancı gelmemişti. Başımı çevirip baktım.</p>

    <p class="Temel-Paragraf">Dr. Suphi Öztrak’tı. Sadi Hoca’nın yakın dostu ve aile doktoru...</p>

    <p class="Temel-Paragraf">Dalgınlığımdan adamcağızı tanıyamamıştım birden, zar zor kendimi toparlayıp, “Teşekkür ederim doktor, siz nasılsınız?” diyebildim.</p>

    <p class="Temel-Paragraf">Babacan, güleryüzlü, mütevazı ve konuşkan bir insandı. Güldü bana.</p>

    <p class="Temel-Paragraf">“Çok dalgınsınız avukat bey, beni bile birden hatırlayamadınız,” diye sitem etti.</p>

    <p class="Temel-Paragraf">Onu gökte ararken yerde bulmuştum. Tam zamanıydı. Hemen atağa geçtim.</p>

    <p class="Temel-Paragraf">“Çok affedersiniz. Malum işte, Hoca’nın hastalığı bizi perişan etti.”</p>

    <p class="Temel-Paragraf">“Hastalığı mı? Ne hastalığı? Yahu Sadi’nin bir derdi var da benim haberim mi yok?”</p>

    <p class="Temel-Paragraf">Kanseri en iyi bilecek kişi oydu ve Hoca’nın yalnız hekimi değil, aynı zamanda can ciğer dostuydu. Hiç bozuntuya vermeden devam ettim.</p>

    <p class="Temel-Paragraf">“Bu menhus hastalık, habis şey...”</p>

    <p class="Temel-Paragraf">Gülmeye devam etti. “Kalbini mi kastediyorsunuz?”</p>

    <p class="Temel-Paragraf">“Hayır,” dedim. “Öteki...”</p>

    <p class="Temel-Paragraf">“Tansiyonu mu yani? Takmayın kafanızı canım. Artık bizim yaşlardaki insanlar için bunlar normal şeyler. Benim tansiyonum da en az onunki kadar yüksek.”</p>

    <p class="Temel-Paragraf">Allah, Allah diye geçirdim içimden. Doktor akciğerlerinden hiç dem vurmuyordu. Bilmiyor olması veya bizlerden gizlemeye çalışması düşünülemezdi. Açıkça ihsas etmiştim durumu.</p>

    <p class="Temel-Paragraf">“Ya akciğerleri?” dedim.</p>

    <p class="Temel-Paragraf">“Sigara içmesine rağmen bizlerden sağlam. Sizinki evham...”</p>

    <p class="Temel-Paragraf">“Emin misiniz?”</p>

    <p class="Temel-Paragraf">Adamcağız irkilerek yüzüme baktı. Sanki mesleki liyakatinden şüphelenmişim gibi beni süzmüştü.</p>

    <p class="Temel-Paragraf">“Siz Sadi’yi bırakın şimdi; asıl mutlu bir haber aldım. Torunu ile evlenmişsiniz. Kadim dostum çok memnun, hayatının en mutlu günlerini yaşıyor. Ben de en içten duygularımla sizi kutlarım.”</p>

    <p class="Temel-Paragraf">Doktor, tebrik etmek için elini uzatmıştı.</p>

    <p class="Temel-Paragraf">Adamcağızın elini sıkarken adeta dehşete düşmüştüm. Hoca, hem bana hem de Suna’ya kanserim diye yalan söylemişti.</p>

    <p class="Temel-Paragraf">Ama neden? Ne gerek vardı buna?</p>

    <p class="Temel-Paragraf">İkimizin evliliğini istemek için böyle yalan üstüne kurulu bir şartı ileri sürmesi nasıl açıklanabilirdi?</p>

    <p class="Temel-Paragraf">Doktorun yanından ayrılırken kafam daha da karışmıştı...</p>

    <p class="Temel-Paragraf">* * *</p>

    <p class="Temel-Paragraf">Kapıyı anahtarımla açtım, zile dokunmak lüzumunu duymamıştım. Nasıl olsa Suna daha bu saatte işten dönemezdi. Normal bir karı koca hayatı yaşamadığımız için, ikimiz de birbirimizi evin içinde uygunsuz bir vaziyette bırakmamak için anahtarla kilidi açmadan evvel zile dokunmayı adet edinmiştik. Ne de olsa burayı ev olarak kullanıyorduk, yarı çıplak veya don gömlek karşılaşmak olasılığı vardı.</p>

    <p class="Temel-Paragraf">İçeriye girdim.</p>

    <p class="Temel-Paragraf">Koridor, yaz güneşiyle apaydınlıktı, ilk nazarı dikkatimi çeken şey, Suna’nın yatak odasının kapısının ardına kadar açık olduğuydu. Oysa o kapıyı hep kapalı tutardı.</p>

    <p class="Temel-Paragraf">İrkildim birden. Ve geldiğimi belli etmek için öksürdüm. Bana görünmek istemeyecek bir kılıkta olabilirdi. Nitekim odadan sesi yükseldi:</p>

    <p class="Temel-Paragraf">“Siz mi geldiniz Erdal Bey?”</p>

    <p class="Temel-Paragraf">“Evet,” diye seslendim.</p>

    <p class="Temel-Paragraf">Yerime mıhlanıp kaldım. Kendi odama gidebilmek için onun kapısının önünden geçmek zorundaydım. Karar veremedim; çıplak veya yatakta olabilirdi.</p>

    <p class="Temel-Paragraf">“Gelebilir miyim?” diye sordum.</p>

    <p class="Temel-Paragraf">“Tabii,” diye cevaplandırdı. “Kusura bakmayın, kalkamadım, yatıyordum.”</p>

    <p class="Temel-Paragraf">Odaya bakmadan geçmeye çalıştım. Fakat geçerken bana biraz alaycı gibi gelen bir ses tonuyla, “Nasıl, Sulhi denen adamı bulabildiniz mi?” diye sordu.</p>

    <p class="Temel-Paragraf">Yatakta olmasına rağmen benimle konuşmakta bir sakınca görmemişti.</p>

    <p class="Temel-Paragraf">Açık kapının önünde durarak ona baktım. Yataktaydı ve ince beyaz bir pikeyi boynuna kadar çekmişti. Yatağın hemen kenarında kırmızı, ince topuklu terlikleri duruyordu.</p>

    <p class="Temel-Paragraf">“Maalesef izine rastlayamadım,” dedim. “Sizin bu saatte işte olduğunuzu sanıyordum.”</p>

    <p class="Temel-Paragraf">“Öyle olmalıydı, ama izin almıştım, gitmeye gerek görmedim. Biraz da başım ağrıyor, eve dönüp istirahat etmeyi tercih ettim.”</p>

    <p class="Temel-Paragraf">Pek kızgın ve sinirli görünmüyordu.</p>

    <p class="Temel-Paragraf">Duraladım. “Aspirin filan gibi bir ağrı kesici aldınız mı?” dedim.</p>

    <p class="Temel-Paragraf">“Aldım ama pek yararı olmadı.”</p>

    <p class="Temel-Paragraf">“Yapabileceğim bir şey var mı?”</p>

    <p class="Temel-Paragraf">“Aslında var ama bilmem pek yakışık alır mı?”</p>

    <p class="Temel-Paragraf">“Rica ederim, elimden bir şey gelirse, tabii...”</p>

    <p class="Temel-Paragraf">“Şey...” dedi. “Rahmetli babam böyle şiddetli ağrı gelirse, hep başımı ovardı.”</p>

    <p class="Temel-Paragraf">“Yani... başınızı ovmamı mı istiyorsunuz?”</p>

    <p class="Temel-Paragraf">“Sizin için bir sakıncası yoksa.”</p>

    <p class="Temel-Paragraf">“Estağfurullah.”</p>

    <p class="Temel-Paragraf">Odaya girdim. Suna evdeyken bu odasına ilk girişimdi. Bir an başını nasıl ovacağını kestiremedim.</p>

    <p class="Temel-Paragraf">“Bakın, şurada kolonya var,” dedi.</p>

    <p class="Temel-Paragraf">Gerçekten yatağın yanındaki komodinin üzerinde bir şişe limon kolonyası duruyordu, ilerleyip kolonya şişesini aldım. Elime döktüm ve çekinerek yatağın kenarında durarak alnını ve şakaklarını ovmaya başladım.</p>

    <p class="Temel-Paragraf">“Teşekkür ederim, size zahmet oluyor,” diye mırıldandı.</p>

    <p class="Temel-Paragraf">Sanki rahatlıyormuş gibi gözlerini kapatmıştı. Yatağa doğru eğilmiştim ve gözlerinin yumulu olmasından istifade ederek hayranlıkla seyrediyordum onu. Acı çekerken bile güzeldi, içim bir tuhaf oldu.</p>

    <p class="Temel-Paragraf">“Sık sık böyle baş ağrısı çeker misiniz?” diye sordum.</p>

    <p class="Temel-Paragraf">“Hayır, nadiren olur. Fakat tutunca da fena tutar.”</p>

    <p class="Temel-Paragraf">Susup, ovmaya devam ettim. Bir süre sonra, “Nasıl, bari biraz iyi geliyor mu?” diye mırıldandım.</p>

    <p class="Temel-Paragraf">“Evet, çok iyi ovuyorsunuz. Ama yorulduysanız bırakabilirsiniz.”</p>

    <p class="Temel-Paragraf">“Yok canım, ne yorulması! Daha şimdi başladık.”</p>

    <p class="Temel-Paragraf">“Ehh, öyleyse devam edin lütfen.”</p>

    <p class="Temel-Paragraf">Zevkle devam ettim. Bir ara gözlerini açti aniden.</p>

    <p class="Temel-Paragraf">“Affedersiniz,” dedi. “Hiç düşünemedim; burada iki büklümsünüz. Siz yatağa oturun, ben de size yaslanayım, o zaman daha rahat ovabilirsiniz.”</p>

    <p class="Temel-Paragraf">“Gerek yok, böyle de rahatım,” dedim ama o birden doğruldu yatakta. Arkasına geçmem için biraz öne kaydı. Pike üzerinden düşmüştü. Yeniden örtünmek için bir girişimde bulunmadı. Sırtında, askılı incecik bir gecelik vardı. Suna büyük bir rahatlıkla sırtını göğsüme yasladı.</p>

    <p class="Temel-Paragraf">“Evet,” diye fısıldadı. “Böyle daha rahat.”</p>

    <p class="Temel-Paragraf">Garip bir kadındı, içinde bulunduğumuz şartları, kendi koyduğu yasakları bir anda unutmuş, sanki kırk yıllık karı kocaymışız gibi rahat ve fütursuz davranmaya başlamıştı.</p>

    <p class="Temel-Paragraf">Heyecanlanmamam olanaksızdı.</p>

    <p class="Temel-Paragraf">Uzun saçları yüzüme değiyordu. ister istemez kollarım çıplak omuzlarına temas etmeye başlamıştı. Ve vücudunun neşrettiği parfüm kokusu, limon kolonyasının kokusuna karışarak genzime doluyordu.</p>

    <p class="Temel-Paragraf">Gözlerim gayri ihtiyari arkasından, geceliğinin iyi örtemediği göğüs aralıklarına kaymaya başlamıştı. Eve erken dönmekle ne iyi bir iş yaptığımı düşünmeye başladım. Oysa onunla yeniden tatsız tartışmalara girişeceğimizi tahmin etmiştim.</p>

    <p class="Temel-Paragraf">Yine de kararsızdım.</p>

    <p class="Temel-Paragraf">Acaba dün gece mahvettiğim o ortama yeniden dönebilecek miydik, yoksa baş ağrısı geçince yine birbirimize iğneleyici laflar edip münakaşalara mı başlayacaktık? Bu geçici bir sulh olabilirdi. Ağrı çekiyordu ve benimle cebelleşecek hali yoktu. Ama ağrı geçince ne yapacağı belli olmazdı.</p>

    <p class="Temel-Paragraf">Sonra beynimde yeniden kuşkular yer etti.</p>

    <p class="Temel-Paragraf">Öğleyin, Cağaloğlu’nda bozuk ve kırgın ayrılmıştık, ikimiz de birbirimizi yalan söylemekle suçlamıştık. O kızgınlıktan sonra Suna’nın, beni böyle yarı çıplak bir halde yatak odasına çağırıp sanki hiçbir şey olmamış gibi kabulü ve yardım istemesi pek olağan değildi. Dün akşam da bana yaklaşmış, hatta öpüşüne karşılık vermediğim halde ateşli bir şekilde öpmüştü.</p>

    <p class="Temel-Paragraf">Neyin peşindeydi bu kız? Hoşlanmadığını yüzüme karşı kaç defa söylemesine karşın bu davranışlarını nasıl izah edebilirdim?</p>

    <p class="Temel-Paragraf">“Lütfen biraz da ensemi ovar mısınız? Şöyle ağır ağır, omuzlarıma doğru...”</p>

    <p class="Temel-Paragraf">Parmaklarım kuğu gibi uzun boynundan, fazla bastırmadan yavaş yavaş omuzlarına doğru kaymaya başlamıştı.</p>

    <p class="Temel-Paragraf">“Fevkalade,” diye fısıldadı. “Harika.”</p>

    <p class="Temel-Paragraf">Onun hakkında ne düşünürsem düşüneyim, içimdeki heyecanı yenmem mümkün değildi. Bu bana hazırlanmış bir tuzak ise, rahatlıkla düşmüştüm içine. Dayanamadım ve uzanıp dudaklarımı sırtına dokundurdum.</p>

    <p class="Temel-Paragraf">Önce hiç tepki vermedi. İtiraz da etmedi.</p>

    <p class="Temel-Paragraf">Cesaretlenip bu defa ovduğum boynunu öptüm.</p>

    <p class="Temel-Paragraf">Hafifçe inledi. Tahrik olmuştu. Üçüncü keresinde dudaklarım teninde daha fazla kaldı ve boynundan sırtına doğru kaydı.</p>

    <p class="Temel-Paragraf">Belli belirsiz inler gibi, “Hayır,” diye fısıldadı. “Buna hakkınız yok. Hele beni bu denli üzdüğünüz bir gün.”</p>

    <p class="Temel-Paragraf">Ne anlama geliyordu bu lafı? Prensip olarak evet, fakat bugün cezalı olduğum için, hayır mı? Haklı olabilirdi.</p>

    <p class="Temel-Paragraf">Ama ben durmadım, duramadım daha doğrusu ve onu öpmeye devam ettim.</p>

    <p class="Temel-Paragraf">Birden göğsümden kaçtı ve pikeyi önüne çekti.</p>

    <p class="Temel-Paragraf">Elinden oyuncağı alınmış çocuk gibi bakakalmıştım yüzüne.</p>

    <p class="Temel-Paragraf">“Bunu düşünmeliyim,” diye mırıldandı. Karşı çıkmasına rağmen bakışları hala vaatkardı.</p>

    <p class="Temel-Paragraf">“Suna!”</p>

    <p class="Temel-Paragraf">Sesim inler gibi çıkmıştı.</p>

    <p class="Temel-Paragraf">“Biliyorum,” dedi. “Beni arzuluyorsunuz. Hem de deliler gibi. Ama buna izin vermeyeceğim, ta ki kişiliğim hakkındaki bütün şüpheleri beyninizden silinceye kadar.”</p>

    <p class="Temel-Paragraf">Karyolanın kenarından kalkamadım. Onu tekrar kollarımın arasına almaya da kalkışmadım. Şeklen bile olsa karım, haklıydı. Onu arzuladığım doğruydu ama heyecanımın doruğa çıktığı şu anda bile hala beynimde onunla ilgili kuşkularım vardı.</p>

    <p class="Temel-Paragraf">Kendimi toparlamaya çalıştım. Aramızda bir şey olmamış gibi, “Nasıl, biraz daha iyi misiniz?” dedim.</p>

    <p class="Temel-Paragraf">“Evet,” dedi.</p>

    <p class="Temel-Paragraf">“Herhalde ovmak iyi geldi.”</p>

    <p class="Temel-Paragraf">Suratıma çapkınca baktı.</p>

    <p class="Temel-Paragraf">“Belki de ovmaktan ziyade omuzlarıma, boynuma kondurduğunuz öpücükleriniz iyi gelmiştir.”</p>

    <p class="Temel-Paragraf">Şaşırdım. Gerektiğinde yalnız kızdırarak değil, yüreğimi hoplatarak da hitap etmesini gayet iyi beceriyordu. Yatağın içinde her an tam bir cinsel açlık içinde boğuşmaya hazır aç kurtlar gibi birbirimizi süzüyorduk.</p>

    <p class="Temel-Paragraf">“Suna,” diye fısıldadım tekrar yumuşacık, pişman ve yaptıklarından mahçup bir ses tonuyla. “Bu azap daha ne kadar devam edecek?”</p>

    <p class="Temel-Paragraf">“Dedim ya, benim hakkımdaki kanaatleriniz değişinceye kadar.”</p>

    <p class="Temel-Paragraf">“Çoktan değişti.”</p>

    <p class="Temel-Paragraf">“Hayır, kandırmaya çalışmayın beni. Hala beni düzenbaz ve yalancı olarak görüyorsunuz. Buna eminim.”</p>

    <p class="Temel-Paragraf">“Ya sana olan sevgim? Ona ne diyeceksin?”</p>

    <p class="Temel-Paragraf">“Bu gerçek anlamda bir sevgi değil, ihtiras, arzu sadece.”</p>

    <p class="Temel-Paragraf">“Haksızlık ediyorsun.”</p>

    <p class="Temel-Paragraf">“Hiç de değil. Beni yatağın içinde yarı çıplak görüp, elleriniz vücudumda dolaşmaya başlayınca arzulandınız, hepsi o.”</p>

    <p class="Temel-Paragraf">Belki haklıydı, ama bu teatral düzeni o istemişti. Bunu anlamama rağmen sessizce yatağın kenarından kalktım.</p>

    <p class="Temel-Paragraf">“Pekala,” dedim. “Sizin istediğiniz gibi olsun.”</p>

    <p class="Temel-Paragraf">“Ayrıca şikâyete de hakkınız yok. Bakın, dün geceden beri evliliği biraz daha rayına oturtabilmek ve içinde bulunduğumuz şartlara uyum sağlamak amacıyla size yakınlık göstermeye çalışıyorum, farkında değil misiniz?”</p>

    <p class="Temel-Paragraf">Acı acı gülümsedim.</p>

    <p class="Temel-Paragraf">“Yani bu yakınlaşma da planınızın bir parçası mı?”</p>

    <p class="Temel-Paragraf">“Görüyor musunuz, yine beni suçlamaya başladınız. Her hareketimde bir art niyet arıyorsunuz.”</p>

    <p class="Temel-Paragraf">Pikeyi atarak yataktan fırladı. Uzun topuklu dekolte terlikleri ayağına geçirdi. Şimdiki görünümü insanı daha fazla tahrik ediciydi. Geceliğinin bir baby-doll olduğunu o zaman farkına vardım. Uzun ve mevzun bacakları bütün ihtişamıyla karşımdaydı. Geceliğin tek askısı omzundan kaymasına rağmen, onu yerine çekmek gibi bir davranışa gerek görmemişti.</p>

    <p class="Temel-Paragraf">“Lütfen sırtınıza bir şey giyin de konuşalım,” dedim.</p>

    <p class="Temel-Paragraf">“Olur. Ne konuşacağız?”</p>

    <p class="Temel-Paragraf">“Bugün eve dönerken Dr. Suphi Bey’le karşılaştım.”</p>

    <p class="Temel-Paragraf">“O da kim?”</p>

    <p class="Temel-Paragraf">“Büyükbabanızın aile doktoru, hem de çok eski bir arkadaşı.”</p>

    <p class="Temel-Paragraf">“Haa,” dedi. “Adını büyükbabamdan işitmiştim.”</p>

    <p class="Temel-Paragraf">Suna giyinmeye pek niyetli görünmüyordu. Sanki beni tahrik eden kadın o değilmiş gibi yüzüme bakmaya devam etti. Bense bakışlarımı çıplak bacaklarından uzak tutmaya çalışıyordum.</p>

    <p class="Temel-Paragraf">“Çok ilginç bir şey söyledi,” diye mırıldandım.</p>

    <p class="Temel-Paragraf">Onun da gözlerinde kısa bir an merak parıltıları oluştu. Ama bir şey sormadan açıklamamı bekledi.</p>

    <p class="Temel-Paragraf">“Sadi Bey kanser değilmiş.”</p>

    <p class="Temel-Paragraf">Aniden kaşları çatıldı. Tıpkı benim bu gerçeği işittiğim andaki gibi şaşırdı.</p>

    <p class="Temel-Paragraf">“Doğru mu bu?”</p>

    <p class="Temel-Paragraf">“Sanırım doğru. Büyükbabanız hakkında en gerçekçi bilgilere sahip olması gereken insan o. Yıllardır onun doktoru, şayet o bilmiyorsa kim bilebilir?”</p>

    <p class="Temel-Paragraf">Bir müddet düşünceli bir şekilde odanın içinde dolaşmaya başladı.</p>

    <p class="Temel-Paragraf">“Ama neden? Niçin böyle bir yalana başvursun ki? Bunda ne yararı olabilir?”</p>

    <p class="Temel-Paragraf">“Henüz hiçbir fikrim yok. Olsa olsa evliliğimizi bir an önce gerçekleştirmek için söylenmiş bir yalan olabilir. Böylece ikimizin de bu emrivakiyi reddedecek şansımızı yok etti.”</p>

    <p class="Temel-Paragraf">“Hiç anlamıyorum. Acaba büyükbabam evliliğimizi neden istemiş olabilir?”</p>

    <p class="Temel-Paragraf">Omuzlarımı silktim. Gerçekten de hiçbir fikrim yoktu.</p>

    <p class="Temel-Paragraf">“Bunu mutlaka öğreneceğim,” diye homurdandım.</p>

    <p class="Temel-Paragraf">“Nasıl?”</p>

    <p class="Temel-Paragraf">“En azından bize gerçekleri söylemesini isteyebiliriz. Kanser olduğunu söylemekteki gayesi neydi, neden bizi alelacele evlendirdi?”</p>

    <p class="Temel-Paragraf">“Galiba haklısınız.”</p>

    <p class="Temel-Paragraf">İkimiz de kafamızdaki sorularla bir süre sessizce durduk. Sonra herhalde sinirin etkisiyle olacak, “Keşke,” diye mırıldandım. “Bir de hiç hoşlanmadığınız bana, neden aşıkmış gibi davrandığınızı soracak birini bulsam.”</p>

    <p class="Temel-Paragraf">Kızıp surat asacağını sandım.</p>

    <p class="Temel-Paragraf">Ama Suna gevrek ve tatlı bir kahkaha atmakla yetindi.</p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"><span class="char-style-override-3">3</span></p>

    <p class="Temel-Paragraf"><span class="char-style-override-1">İ</span>Kİ GÜN SONRA YAZIHANEMDE TUHAF BİR olay oldu. Adliye’den döndüğümde masamın üzerinde o gün gelen adli tebligatların yanında bir de mektup vardı. Zarfın üzerine acele posta servisinin kırmız-lacivert bantlı etiketi yapıştırılmıştı.</p>

    <p class="Temel-Paragraf">Gönderenin adına baktım. Muhsin Karpat diye tanımadığım bir isim vardı. Sarıyer’den postalanmıştı. Önce o zarfı açtım. Mektup açacağını daha zarfın yapıştırılmış kısmına sokarken sanki içime doğmuş gibi hafif bir ürperti geçirdim.</p>

    <p class="Temel-Paragraf">Kısa bir mektuptu. Ama beni tedirgin etmeye yetmişti. Aslına bakılırsa bir davetti bu. Karımla ilgili olarak çok önemli bir konuyu konuşmak için beni Rumelikavağı’ndaki bir lokantaya çağırıyorlardı.</p>

    <p class="Temel-Paragraf">Mektup sahibi altına bir not düşerek, aslında bu karşılaşmayı bizzat yazıhaneme gelerek gerçekleştirmeyi çok istediğini, fakat yaşı ve hastalığı nedeniyle evinden pek uzağa gidemediğini yazarak özür diliyordu.</p>

    <p class="Temel-Paragraf">Kısa mektubu dikkatle birkaç kere okudum.</p>

    <p class="Temel-Paragraf">Yazı karakterinden, kullandığı ifadeden, seçtiği kelimelerden gerçekten yaşlı biri olduğu anlaşılıyordu. Metin kısa ve öz dahi olsa, Osmanlıca ıstılahlar bolca kullanılmıştı. Kullanılan dil düzgün, imla doğruydu. Muhtemelen kültürlü birinin yazısıydı.</p>

    <p class="Temel-Paragraf">Sonra mektubu masanın üzerine bıraktım ve düşünmeye başladım.</p>

    <p class="Temel-Paragraf">Acaba Muhsin Karpat kimdi? Ve bana söyleyeceği ne olabilirdi? Neden herkes karımla ilgilenmeye başlamıştı.</p>

    <p class="Temel-Paragraf">Davet bu cumartesi günü saat sekiz için verilmişti.</p>

    <p class="Temel-Paragraf">Önce gitmemeyi düşündüm. Ama gideceğime emindim. Etrafımda garip bir ağ örülüyordu ve ben eninde sonunda bu muammayı halledip düzlüğe çıkmak zorundaydım.</p>

    <p class="Temel-Paragraf">Ama anlayamadığım herkesin niye beni seçtiğiydi...</p>

    <p class="Temel-Paragraf">Neden Suna’ya yahut Sadi Bey’e değildi, görüşme teklifleri hep bana geliyordu? Alt tarafı ben bu olaya hasbelkader karışmış biriydim ve Hoca’nın geçmişi hakkında hiçbir şey bilmiyordum.</p>

    <p class="Temel-Paragraf">Karıma ispat edemedimse de kendini Sulhi Aytaç diye tanıtan adam da beni seçmişti. Olayların hedef adamı seçilmemde bir hikmet olmalıydı.</p>

    <p class="Temel-Paragraf">Ne garip, diye düşündüm. Hoca bile torununa koca olarak beni seçmişti.</p>

    <p class="Temel-Paragraf">Günlerden perşembeydi ve randevuya daha iki gün vardı. Ne yapacağımı, nasıl bir tutum takınacağımı kararlaştırmaya çalıştım, ilk vardığım karar bu davetten ne Suna’ya, ne de Sadi Bey’e bahsetmemek oldu. Aslında Suna’yı yanıma alıp götürmek isterdim; adım gibi emindim, beni çağıran esrarengiz kişi yine karımın aleyhinde bazı şeyler anlatacaktı.</p>

    <p class="Temel-Paragraf">Sonra adamın pek esrarengiz biri olmadığı kanısına vardım. Zarfa adını yazmaktan çekinmemiş, mektubun altına imzasını atmıştı. Hiç olmazsa elimde Suna’ya ve gerekirse Sadi Bey’e ibraz edebileceğim somut bir delil vardı.</p>

    <p class="Temel-Paragraf">Belki onlar bu adamı tanıyorlardı.</p>

    <p class="Temel-Paragraf">Şayet mektupta karınızla ilgili çok önemli bir konuda görüşmek istiyorum, demese sorun yoktu, ama belli ki beni çağıran zat bu görüşmenin özel ve yalnız ikimiz arasında geçmesini istemişti.</p>

    <p class="Temel-Paragraf">Cumartesiyi dört gözle bekledim. Aslında Suna da ben de çalışan insanlar olduğumuz için hafta sonu bir gün mutlaka Kuzguncuk’a köşke gitmeyi kararlaştırmıştık. Hoca’ya da cumartesi geliriz, demiştik, şimdi bir bahane uydurup pazar günü geleceğiz, demeliydik...</p>

    <p class="Temel-Paragraf">* * *</p>

    <p class="Temel-Paragraf">Sıcak bir gündü. Arabanın iki penceresini de açtım. Sahil yolundan gitmeme rağmen hiç esinti yoktu. Tarabya Oteli’nden kıvrıldıktan sonra tam Boğaz girişinden biraz rüzgar gelmeye başladı. Derin derin soludum. Heyecanlıydım doğrusu, bakalım bu görüşme neler getirecek, nasıl bir iddia ile karşılaşacaktım.</p>

    <p class="Temel-Paragraf">Sarıyer’i geçip Yenimahalle’ye geldiğimde trafik iyice sıkıştı. Ne de olsa tatil günüydü ve nispeten ucuz lokantaların olduğu Rumelikavağı’na orta halli vatandaşlar akın ediyorlardı. Saatime baktım, yedi buçuktu.</p>

    <p class="Temel-Paragraf">Gönderilen mektupta Metin Balık Restaurant’a gelmem istenmişti. O lokantayı biliyordum, iskele Caddesi üzerinde, denize nazır, geniş otoparkı olan bir yerdi, iki katlı, mezeleri, özellikle midye tavası ile kalamarı çok lezzetliydi, iki üç kere gitmiş ve her defasında yediğim balıklardan memnun kalmıştım.</p>

    <p class="Temel-Paragraf">Arabayı parka bırakıp lokantanın merdivenlerini tırmanırken saat sekize on vardı.</p>

    <p class="Temel-Paragraf">Meçhul davetçimin çoktan orada olduğunu düşünüyordum. ilk kata girince şöyle etrafıma bir bakındım. Pek kalabalık değildi. Hemen yanıma yaklaşan garsonlardan biri, “Beyefendi! Avukat Erdal Çimen siz misiniz?” diye sordu.</p>

    <p class="Temel-Paragraf">Başımı salladım.</p>

    <p class="Temel-Paragraf">“Muhsin Bey sizi bekliyor,” dedi.</p>

    <p class="Temel-Paragraf">Garsonun peşine takılıp takip ettim. Garson beni az ilerideki masalardan birinde, tek başına oturan, yaşlı bir adamın yanına götürdü. Adam masaya yaklaştığımı görünce beklediği kişinin geldiğini anlayarak yerinden doğruldu. Bir bastona tutunarak ayağa kalkabilmişti.</p>

    <p class="Temel-Paragraf">İster istemez adama soğuk ve şüpheli nazarlarla baktım. Zira önünde sonunda bu kişinin sevdiğim kadın aleyhinde konuşacağına emindim.</p>

    <p class="Temel-Paragraf">Altmış yaşın üzerinde, saçları ağarmış, hayli kilolu, sevimli ve güleç yüzlü biriydi, ilk sözü, “Sizi buraya kadar yorduğum için bağışlayın,” demek oldu. “Mektupta da ifadeye çalıştığım gibi tek bacakla yorucu yolculuk yapamıyorum.”</p>

    <p class="Temel-Paragraf">Göz ucuyla adamın bacağına baktım. Kaba bir protez taşıyor olmalıydı, zira ayağa kalkışında hafif bir dengesizlik olmuştu.</p>

    <p class="Temel-Paragraf">“Lütfen oturun,” dedi.</p>

    <p class="Temel-Paragraf">Sırtında kısa kollu, beyaz bir gömlek vardı. Ucuz, işporta işi. Fakat tertemizdi, ilk intibaım müspetti. Yüzünde yalan söylemeyeceğini sandığım nurani bir ifade mevcuttu. Bazı insanlar daha ilk kontakta karşısındaki insanda iyi veya kötü bir izlenim yaratırlardı. Bu da öyle bir tipti ve nedense bende yalan söylemeyeceği hissini uyandırmıştı.</p>

    <p class="Temel-Paragraf">Önsezilerime güvenirdim, hatta sevindim bile. Muhtemelen içinde bulunduğum şüpheleri açığa çıkaracak ilk doğru haberleri alacağımı duyumsadım.</p>

    <p class="Temel-Paragraf">Yine de masaya otururken, sesimin tonunu bastıramayarak biraz sertçe bir ifade ile “Kimsiniz?” diye sordum.</p>

    <p class="Temel-Paragraf">“Endişelenmeyin beyefendi,” diye mırıldandı. “Ben bir dostum ve sizin selametiniz için bu görüşmeyi yapmayı arzu ettim.”</p>

    <p class="Temel-Paragraf">Kuşku duymamak elde değildi.</p>

    <p class="Temel-Paragraf">Tanımadığım bir insan niye benim dostum olsundu ki? Ayrıca benim bir derdim yoktu ki, selametimden dem vuruyordu.</p>

    <p class="Temel-Paragraf">“Müsaade buyurursanız size tüm bildiklerimi anlatacağım. Bendeniz İstanbul Vakıflar Müdürlüğü’nden emekli bir memurum. Yaşım altmış dört. Doğma büyüme bu semtin çocuğuyum. Babam Kavak’ın ünlü balıkçısı Rasim Reis’di. Biraz da validemin ısrarı ile beni okuttu. Uç kardeşin en büyüğüydüm, Allah rahmet etsin bir de Seniye diye bir kız kardeşimiz vardı, en küçüğümüz ama altı yaşında tifüsten vefat etti. İkinci Dünya Harbi’nin en civcivli yıllarında...”</p>

    <p class="Temel-Paragraf">Muhsin Karpat’ın girizgahı çok anlamsızdı ve bana hiçbir şey ifade etmiyordu. Zira bu insanları hiç tanımıyordum, ama yine de sözünü kesip sadede gel demedim, sabırla devam etmesini bekledim. Herhalde anlattıkları bir yerde Suna ile irtibat kazanacaktı. Ama merakım gittikçe artıyordu.</p>

    <p class="Temel-Paragraf">“Babam aslen Karadenizli’ydi. Rize’den. Annem ise Kafkasya’dan muhacir bir Çerkez kızıydı.”</p>

    <p class="Temel-Paragraf">İlk defa dikkat kesildim. Kuzguncuk’taki köşkte de çok muhacir çerkez kalfa yaşamıştı. Onlarla bağlantılı bir olayı öğreneceğimi sezinler gibi oldum. Kulaklarımı dört açtım.</p>

    <p class="Temel-Paragraf">Vakıflardan emekli Muhsin Bey içini çekti.</p>

    <p class="Temel-Paragraf">“Rahmetli validem çok iyi bir insandı, o nispette de şanssız bir kadındı. Hayatı hep üzüntülerle geçti. Babamla ruhen pek anlaşamadı, hem de yaşamı boyunca. Ancak pederin vefatından sonra biraz gün yüzü gördü. Kardeşlerin arasında sadece ben okudum, diğer kardeşler babamın mesleğini seçip ekmeklerini denizden çıkardılar. Kabataş Erkek Lisesi’ni bitirdim. Ellili yıllarda devlet memurluğu hala itibarlı bir işti, Vakıflar Müdürlüğü’nde bir memuriyet kaptım ve işte bugünlere kadar geldim.”</p>

    <p class="Temel-Paragraf">Allahım, adam hala anlatıyordu. Ve ben mektupla anlattıkları arasında bir irtibat kuramıyordum.</p>

    <p class="Temel-Paragraf">Cebinden yeşil renkli bir Kabe tespihi çıkardı, ağır ağır çekmeye başladı. Dikkatle yüzüme baktı. Herhalde sabrımı takdir ediyor olmalıydı.</p>

    <p class="Temel-Paragraf">“Validem on sene önce vefat etti,” dedi. “Sanırım yetmiş beş yaşında olmalıydı. Bugün yaşamış olsa mutlaka sizinle yaptığım bu görüşmeden büyük üzüntü duyardı.”</p>

    <p class="Temel-Paragraf">Nihayet dayanamadım ve “Neden?” diye sordum.</p>

    <p class="Temel-Paragraf">“Lütfen sabırlı olun beyefendi, şimdi o konuya geliyorum. Validem Kafkasya’dan halayık olarak getirilmiş ve Kuzguncuk’taki bir köşke satılmış. Cumhuriyet’ten evvel tabii... O tarihlerde çok küçükmüş, henüz beş yaşında filan...”</p>

    <p class="Temel-Paragraf">Nefesimi tutarak sordum:</p>

    <p class="Temel-Paragraf">“Kadızade Emrullah Nuri köşküne mi?”</p>

    <p class="Temel-Paragraf">Belli belirsiz gülümsedi. “Hayır, Ragıp Paşa köşküne.”</p>

    <p class="Temel-Paragraf">Ama yüzündeki o tebessüm tam kaybolmamıştı. “Yine de pek yanılmış sayılmazsınız, Ragıp Paşa köşkü Kadızadeler’inkine pek yakındı, komşuydular, aralarında sadece yüksek bir bahçe duvarı vardı. Bu duvar hala durur, fakat ne yazık ki Ragıp Paşa köşkü 1944’te yandı. Şimdi yerinde modern bir villa var artık.”</p>

    <p class="Temel-Paragraf">“Validenizin adı neydi?”</p>

    <p class="Temel-Paragraf">“Hüsnügül. Şimdi böyle isimlere pek rastlanmıyor, ama o devirlerde, özellikle Çerkezler’in kullandığı isimlerden biriymiş. Bilirsiniz, Çerkez ırkı genellikle güzel insanlardan oluşur, annem de uzun boylu, sarışın, güçlü kuvvetli bir kadındı. Ama dediğim gibi şanssız bir insandı.”</p>

    <p class="Temel-Paragraf">Muhsin Karpat’ın bundan sonra neler söyleyeceğini üç aşağı beş yukarı tahmin etmeye başlamıştım. Aklımdaki senaryoya göre halayık Hüsnügül, Sadi Bey’in gençlik hatası olmalıydı. Sabırla dinlemeyi sürdürdüm.</p>

    <p class="Temel-Paragraf">“Annem çabuk serpilip genç kız olunca, gönlünü bitişik komşunun yakışıklı oğluna kaptırıvermiş. Yani Sadi Koray’a ve ondan hamile kalmış. Pek tabiidir ki bu hadise yaşamının dönüm noktası olmuş. Namlı Kadızade Emrullah Nuri’nin Avrupa’da tahsil gören oğlu komşunun halayığı ile evlenecek değil ya, iki ailenin kadınefendileri olayı kendi aralarında, pek gürültüye meydan vermeden halletmişler. Ragıp Paşa ailesi annemi evden kovmuş, Kadızadeler de onu bir süre, yani doğuma kadar himayelerine almış. Olayın gerçek içyüzünü seneler sonra annemden işitmiştim.</p>

    <p class="Temel-Paragraf">“Yani Sadullah Bey böyle mi doğmuş?” diye sordum.</p>

    <p class="Temel-Paragraf">“Sorun da bu ya,” diye mırıldandı karşımdaki yaşlı adam. “Sadullah bey diye biri hiç doğmamış.”</p>

    <p class="Temel-Paragraf">“Anlayamadım.”</p>

    <p class="Temel-Paragraf">“Annem çocuğu düşürmüş.”</p>

    <p class="Temel-Paragraf">Bir an nutkum tutulur gibi oldu.</p>

    <p class="Temel-Paragraf">“Ama bu imkansız,” diye mırıldandım.</p>

    <p class="Temel-Paragraf">Muhsin Bey bana acırmış gibi baktı.</p>

    <p class="Temel-Paragraf">“Bunun en güvenilir şahidi benim, zira olayın en yetkili kişininin ağzından bizzat dinledim, yani annemden... Küçük kardeşim de hadiseyi bilir.”</p>

    <p class="Temel-Paragraf">“Fakat...” diye geveledim. “Ben Sadullah Bey’in oğullarından biriyle konuştum.”</p>

    <p class="Temel-Paragraf">“Konuştuğunuz zatın kim olduğunu bilemem, ama kesin emin olduğum husus Sadi Koray’ın asla annemden bir çocuğu olmadığıdır.”</p>

    <p class="Temel-Paragraf">Neredeyse nefesim kesilecekti. O halde Suna kimin nesiydi? Sadi Bey on yıl önce karşısına çıkan adama neden bu denli oğlum diye inanmıştı? Bana yaklaşan her kişi hayret uyandıran ifadelerle karşıma çıkıyorlardı.</p>

    <p class="Temel-Paragraf">Aklımdan geçenleri normal bir sıraya koyamıyordum.</p>

    <p class="Temel-Paragraf">Artık kimin yalan, kimin doğru söylediğini de anlayacak halde değildim. Yine de işittiklerimi beynimde değerlendirmeye çalıştım.</p>

    <p class="Temel-Paragraf">Muhsin Bey’in yalan söylemesi için hiçbir makul gerekçe yoktu. Hatta menfaati de. Bu beyanı ile her türlü miras beklentisi -şayet böyle bir şey umuyorsabir anda ortadan kalkıyordu.</p>

    <p class="Temel-Paragraf">Derin bir nefes aldım ve aklımı yeniden toparlamaya çalıştım. Yerimde kim olsa işittikleri karşısında şoke olurdu. Bu durumda ilk önce Sadi Bey kandırılmıştı. Belli ki yaşlı dostumun mirasının peşinde koşan biri, bir vesile ile karşısına çıkıp geçmişteki bu gizi kullanarak onu aldatmaya kalkışmıştı.</p>

    <p class="Temel-Paragraf">Peki Sadi Bey’in karşısına çıkan Sadullah ismindeki adam kimdi? Hem bu olay yaklaşık on sene önce olmuştu; bu gaddar ve alçakça planı hazırlayanlar nasıl olur da büyük bir sabırla on yıl beklemişlerdi?</p>

    <p class="Temel-Paragraf">Sadi Bey’in gerçekleri kavrayamayacağını nasıl hesap edebilirlerdi? Nereden bakılırsa bakılsın olayların hep tutarsız bir yanı oluyordu. Sonra aklıma bir husus takıldı; karşımdaki adam, benim evlendiğimi ve Suna’nın Sadi Bey’le ilişkisini, daha doğru bir ifade ile onu evlat edindiğini nereden öğrenmişti?</p>

    <p class="Temel-Paragraf">Nihayet mantıklı bir şey yakaladım, diye sevindim. Kafam yeniden çalışmaya başlamıştı. Bu defa hafifçe ben sırıttım.</p>

    <p class="Temel-Paragraf">“Peki,” dedim. “Bütün bunları siz nereden biliyorsunuz?”</p>

    <p class="Temel-Paragraf">Sorum karşısında Muhsin Bey’de en ufak bir bocalama ya da şaşkınlık belirtisi olmadı. Yalnızca biraz suratı asıldı.</p>

    <p class="Temel-Paragraf">“Bu soruyu sormakta haklısınız,” dedi. “Bunu size açıklayayım. Takdir edeceğiniz gibi annem düşürdüğü çocuktan sonra ortada kalmış. Kadızadeler onu hemen evden defetmişler. Nasıl olsa doğacak bir piçten kurtulmuş oluyorlardı. Annemin eline biraz para sıkıştırmışlar ve Kuzguncuk’tan uzaklaştırmışlar. Böylece hadise ebediyen kapanmış olacaktı. Fakat Kadızadeler’in köşkünde o sıralar bir kalfa varmış...”</p>

    <p class="Temel-Paragraf">Adamın tekrar sözünü keserek, “Nakşidil Kalfa mı?” dedim.</p>

    <p class="Temel-Paragraf">“Hayır. Adı yanılmıyorsam Suzidil Kalfa’ymış.”</p>

    <p class="Temel-Paragraf">Sadi Bey’le yaptığım konuşmayı hemen anımsamıştım. Muhsin Bey’in verdiği isim doğruydu. Sadi Bey de evdeki en yaşlı ve otoriter kalfa diye Suzidil’den bahsetmişti.</p>

    <p class="Temel-Paragraf">Anlıyorum, der gibi başımı salladım.</p>

    <p class="Temel-Paragraf">Muhsin Bey devam etti. “İşte o Kalfa. Herhalde hayır sahibi biriymiş ki, anneme acımış, o yaştaki genç ve tecrübesiz bir kızın sokaklara düşmesine gönlü razı olmamış. Annemi elinden tutarak Rumelikavağı’na, burada yaşayan bir ahbabının yanma getirmiş. Rivayet ola ki, biraz da maddi yardım yapmış galiba.”</p>

    <p class="Temel-Paragraf">“Peki, bu hadiseyi hatırlayacak kimseler var mı hayatta?”</p>

    <p class="Temel-Paragraf">“Üzgünüm, ama o devri yaşayan herkes artık ölü.”</p>

    <p class="Temel-Paragraf">“Sonra?”</p>

    <p class="Temel-Paragraf">“Annem uzun yıllar Suzidil Kalfa’nın o ahbaplarının yanında kalmış. Ona iyi bakmışlar, bir sığıntı gibi değil de kendi öz evlatlarıymış gibi muamele etmişler. Her şeye rağmen o gencecik yaşında hayata küsen annem, içine kapanık, hayatla ilişkisini kesmiş bir insan olarak yaşamış. Daha sonra o aile, annemi babamla evlendirmiş. Annem bize hiçbir zaman babamın bu evliliği neden kabul ettiğini anlatmamıştır. O devir malum, telakkiler, değerlendirmeler şimdiki gibi değil; fakat babamın anlayışsız ve kaba davranışı evlenir evlenmez başlamış. Sanırım bunun nedeni annemin bakire çıkmamış olmasıdır.”</p>

    <p class="Temel-Paragraf">Muhsin Bey derin bir soluk aldı.</p>

    <p class="Temel-Paragraf">Maziyi hatırlaması onu rahatsız etmiş gibiydi.</p>

    <p class="Temel-Paragraf">“Annem evlenmeden evvel Suzidil ve Ruhsar Kalfalar birkaç kez onu ziyarete gelmişler, ama evlendikten sonra bu ziyaretler kesilmiş, itiraf edeyim ki, çok uzun seneler sonra annem, geçmişindeki bu hazin vakayı anlatınca, bir evlat olarak Sadi Koray’a nefret duydum. Ama hadise yıllar önce vuku bulmuştu ve artık hissettiğim nefretin anlamsız ve yersiz olduğunu kabullenmek zorundaydım. Bütün bunlara rağmen bir gün annemin gençliğini mahveden bu adamın yaşayıp yaşamadığını anlamak, yaşıyorsa yakından görmek sevdasına kapıldım. Bir gün kardeşim Ömer’le Kuzguncuk’a geçtik. Ömer daha eğitimsiz, fevri bir gençti. Vakayı öğrendikten sonra benden çok daha farklı bir davranış sergilemiş, hatta yıllar sonra öç almaya kalkışmıştı.”</p>

    <p class="Temel-Paragraf">“Nasıl bir öç?” diye sordum.</p>

    <p class="Temel-Paragraf">Yaşlı adam gülümsedi.</p>

    <p class="Temel-Paragraf">“Aklınıza yanlış bir şey gelmesin. Bütün bunlar dahi yıllar önce oldu. Onunki asalım, keselim gibi saçmasapan hiddet gösterisinden ileri gitmedi.”</p>

    <p class="Temel-Paragraf">“Sonra?”</p>

    <p class="Temel-Paragraf">“Önce Ragıp Paşa köşkünü aradık. Yerinde yeller esiyordu. Bir yangın sonucu yanıp kül olduğunu öğrendik. Belki asıl öfkemiz o aileye olmalıydı, beş yaşında halayık olarak yanlarına aldıkları bir yetimin sorumluluğunu üstlenmemişler ve kızcağızı kovmuşlardı. Gençlik işte, bizim asıl öfkemiz ise annemi hamile bırakan adamaydı. O tarihlerde bahçedeki enkaz hala duruyordu. İki kardeş, bitişik yüksek bahçe duvarına tırmanıp Kadızade köşkünü inceledik. Hiç unutmam, güzel, güneşli bir gündü. Prof. Sadi Bey bahçede dolaşıyordu. Vakur, efendiden bir zattı. Ak saçlı, zarif bir bey. Beyaz bir frenk gömleği, boynuna da şal desenli bir fular takmıştı. Onun evin sahibi olduğunu hemen anlamıştık. Doğrusu kızacağıma adama hayranlıkla baktım. Zaten mizaç itibariyle hiç kin tutamayan biriyimdir; annemin başına gelen felaketin yıllar önce yaşanmış bir gençlik hatası olduğunu çoktan kabul etmiştim. Rahmetli valde de ondan hiçbir zaman kötü bir insan olarak bahsetmemişti. Bugün bile onun hayatında sevdiği tek erkek olduğuna inanırım. Biz duvarın üzerinde otururken bizi gördü. Önce kaşları çatıldı. ‘Ne yapıyorsunuz duvarın tepesinde?’ diye sordu. Önce bir afalladık; ehh varlıklı insanlar da değildik, bizim Ragıp Paşa köşkünün bahçesindeki ağaçlarından meyve hırsızlığı yaptığımızı sanmıştı. Güldü sonra, ‘Gelin buraya da Bahçıvan size buradan da meyve versin,’ dedi. Afallamıştık. Hatta kardeşim Ömer, ‘Hadi atlayıp kaçalım,’ dedi. ‘Sen bekle,’ dedim ve ben Kadızadeler’in bahçesine girdim. Sevecen ve hamiyetli birine benziyordu. Yanıma yaklaştı, benimle konuştu, ne iş yaptığımı filan sordu. Vakıflar’da memur olduğumu sakladım, ‘Balıkçıyız,’ dedim. ‘Arkadaşın niye gelmedi?’ diye sordu. ‘Utanmıştır herhalde,’ diye fısıldadım. ‘Bunun utanılacak bir yanı yok, dalında meyve bulunan ağaçlarda başkalarının da göz hakkı vardır/ diye gerekçe ileri sürdü. Ama fazla da oyalanmadı yanımda... işte Sadi Koray’la tanışmam böyle oldu.”</p>

    <p class="Temel-Paragraf">“Ama bu soruma cevap değil. Beni nereden tanıdığınızı açıklamıyor izahatınız.”</p>

    <p class="Temel-Paragraf">“Doğru beyefendi. Müsaade buyurursanız onu da anlatacağım. Sadi Bey beni etkilemişti. Hoş, olgun, çelebi ve zenginliğini hazmetmiş biriydi. Gerçek ve kökten zengin bir insan. Kişileri içtimai mevkilerine göre küçümsemeyen, insanı insan olarak değerlendiren, olgun ve anlayışlı biri. Doğrusu ondan hoşlanmış, jestinden de etkilenmiştim. Ertesi hafta Ömer’in tuttuğu taze ve diri balıklan bir pakete koyup jest olsun diye tekrar köşke gittim. Ne yazık ki Sadi Bey evde yoktu. Kapıyı açan hizmetçiye Sadi Bey’i görmek istediğimi söyledim, evde olmadığını söyleyince de üzüldüm. O sırada yanıma yaşlı bir hanım geldi, sanırım sizin Nakşidil dediğiniz kalfa oydu. Balıkları ona bırakmak zorunda kaldım.”</p>

    <p class="Temel-Paragraf">“Bir daha Sadi Bey’i göremediniz mi?”</p>

    <p class="Temel-Paragraf">“Hayır. Ama onu hiç unutamadım. Etkilendiğimi itiraf etmeliyim. Belki size garip gelecek, ama annemle izdivaç şansları olsaydı belki ben de o muhterem zatın çocuğu olabilirdim. Bunu yıllar boyu beynimden silemedim. Sakın yanlış anlamayın, beni cezbeden maddi varlığı değil, bugün artık nesli tükenmiş gerçek bir İstanbul beyefendisi olma özelliğiydi. Hayat bir tuhaftır; kader denilen çizgiyi yakalamak elimizde olan bir keyfiyet değil maalesef. Biraz şans, biraz tesadüfler...”</p>

    <p class="Temel-Paragraf">Muhsin Bey sustu.</p>

    <p class="Temel-Paragraf">Bu arada garsonlar masamızı donatmış, soğuk ve sıcak mezeler, dumanı tüten nefis bir mezgit tava getirmişlerdi. Karşımdaki adam rakısından bir yudum alırken, “Şimdi gelelim sizi nasıl tanıdığıma...” dedi.</p>

    <p class="Temel-Paragraf">Merakım yeniden kabardı.</p>

    <p class="Temel-Paragraf">Dikkatle adamı dinlemeye devam ettim.</p>

    <p class="Temel-Paragraf">“O günden sonra Sadi Bey’i filhakika bir daha görmedim, ama onun hakkında zaman zaman bilgiler almak şansım oldu. Onunla karşılaştığım tarihte henüz üniversitede hocalığı devam ediyordu, yani emekli olmamıştı. Ne yalan söyleyeyim, hatta bir ara karşısına çıkıp, ben Hüsnügül’ün oğluyum demeyi bile düşündüm. Lakin sonra vazgeçtim, belki yanlış yorumlar, yıllar sonra eski bir hadiseyi hortlatmaya çalıştığımı düşünür, diye vazgeçtim.”</p>

    <p class="Temel-Paragraf">Muhsin Bey fazla teferruatlı konuşmayı çok seviyordu; işin özüne inip birkaç kelimeyle anlatacağı meramını uzattıkça uzatıyordu. Biraz sıkılmaya başlamıştım, ama yine de bir hafiye gibi ağzından çıkan her kelimede yeni ipuçları aramaktan da kendimi alamıyordum.</p>

    <p class="Temel-Paragraf">Ağzına attığı mezgit lokmasını çiğnerken konuşmasını sürdürdü. “Geçen sene Kavak’taki bir arsa ihtilafımızda avukat Özgül Turan’la tanıştık. Bizim avukatımız oldu.”</p>

    <p class="Temel-Paragraf">Birden irkildim.</p>

    <p class="Temel-Paragraf">Kızı tanırdım, yakın arkadaşımdı. Hem fakülteden aynı yıllarda mezun olmuştuk, hem de Kuzguncuk’ta otururdu. Dürüst, saygıdeğer, sözüne güvenilir bir insandı.</p>

    <p class="Temel-Paragraf">“Öyle mi?” diye şaşaladığımı belli ettim.</p>

    <p class="Temel-Paragraf">“Sizi iyi tanıyor.”</p>

    <p class="Temel-Paragraf">“Doğrudur,” dedim.</p>

    <p class="Temel-Paragraf">“Kuzguncuk’ta oturduğunu öğrenince, ona Sadi Koray’dan bahsetmiştim. Tabii bu eski aileyi ve tarihi köşkü o da tanıyormuş. Bana Hoca’dan uzun uzun söz etti. Eski İstanbul yaşamını sürdüren tek aile olduklarını anlattı. Birkaç kere Hoca ile eczanede filan karşılaşıp sohbet etmişler. Tabii ona Kadızadeler’i ne vesile ile tanıdığımı asla söylemedim. Arsa ihtilafımız hala devam ediyor. Özgül hanımla görüşüyoruz. Bir hafta kadar evvel Suna adlı bir hanımı evlat edindiğini öğrenmiş. Tabii, ilgilendim, çaktırmadan avukat hanımın ağzını aradım. Dedikodu çabuk yayılır, evlat edindiği kızın torunu olduğu söyleniyormuş. İlgim daha da arttı, annemden Sadi Bey’in hiç evlenmediğini işitmiştim, tabii bu bilgiyi nereden elde ettiğini bilmiyorum. Özgül hanımı biraz daha sıkıştırdım. O zaman bana evlat edindiği kızın eski bir avukat arkadaşı ile evlendiğini açıkladı. Kim, diye sordum, sizin isminizi verdi. İşte, sizi de böyle tanıdım.”</p>

    <p class="Temel-Paragraf">Sadi Bey’in bütün gizli tutma çabasına rağmen, demek bütün Kuzguncuk evlat edinme olayını da, nikâhlanmamızı da öğrenmişti. Buna şaşmamak gerekirdi. Gerçekler fazla saklanamazdı. Belki evin müstahdemi etrafa çıtlatmış olabilirdi; o olayın üzerinde durmadım. Ama kafam hala Suna’nın kimin nesi olduğu sorusundaydı.</p>

    <p class="Temel-Paragraf">Muhsin Bey’in anlattıkları doğruysa -ki buna şüphem yoktuo zaman Sadi Bey aleyhine büyük bir entrika çevriliyor, birileri hak etmedikleri bir mirası ele geçirmeye çalışıyorlardı. Ve Suna da oynanan bu oyunun bir parçasıydı.</p>

    <p class="Temel-Paragraf">Yüreğime adeta bir kor düştü.</p>

    <p class="Temel-Paragraf">Öğrendiğim gerçeklere rağmen hala Suna’dan nefret edemediğimi fark ettim. Bir süre düşünceli ve dalgın kaldım. Neden sonra karşımdaki adama dönerek:</p>

    <p class="Temel-Paragraf">“Bütün bunları bana neden anlattınız?” diye sordum.</p>

    <p class="Temel-Paragraf">Bir an şaşırmış gibi yüzüme baktı.</p>

    <p class="Temel-Paragraf">“Avukat Özgül hanım sizin çok dürüst ve kişilikli bir insan olduğunuzu söylemişti,” dedi. “Bu evliliğe neden girdiğinizi bilmiyorum, ama şu kısa konuşmamızda bile beni hayretle, hatta dehşetle dinlediniz. Bu da kanaatimi teyit etti. Birileri sizi kanunsuz bir tertibin içine çekiyorlar, bundan eminim. Tabii asıl kandırılan da Sadi Bey olmalı. Siz ne de olsa bir hukukçusunuz, aleyhinizde döndürülen dolapları gün ışığına çıkarabilirsiniz. Bana düşen görev sizi uyarmaktı. Bu görüşme isteğimin tek nedeni de budur.”</p>

    <p class="Temel-Paragraf">Adam haklıydı.</p>

    <p class="Temel-Paragraf">Uzun süre sessiz kaldım.</p>

    <p class="Temel-Paragraf">Sonra, “Beni uyardığınız için teşekkür ederim,” diye fısıldadım.</p>

    <p class="Temel-Paragraf"> </p>

    <p class="Temel-Paragraf"><span class="char-style-override-3">4</span></p>

    <p class="Temel-Paragraf"><span class="char-style-override-1">K</span>AVAK’TAKİ LOKANTADAN ERKEN AYRILMIŞTIM, bir duble rakı bile gırtlağımdan rahat geçmemişti. Yaz gecesi için vakit erken sayılırdı, düşünmeli ve davranışlarımı ciddi bir muhakemeden geçirdikten sonra ayarlamalıydım. Eve dönmek istemiyordum, esaslı bir karara varmadan Suna’nın karşısına çıkmaya korkuyordum. Ona karşı zaafımı inkar edemezdim, beni baştan çıkarması, yüzüme gülmesi her an mümkündü ve ben kendime güvenemiyordum.</p>

    <p class="Temel-Paragraf">O gece Ulus’taki eve dönmemeye karar verdim. Kuzguncuk’a kendi evime gidecek ve bol bol düşünecektim. Yalnız bir telefon ederek gelemeyeceğimi bildirmeliydim. Bu kararı dönüşte Sarıyer Muhallebicisi’nin önünde verdim. Arabayı hemen uygun bir yere park ederek içeriye girdim.</p>

    <p class="Temel-Paragraf">Zilin ikinci çalışında Suna telefonu açtı.</p>

    <p class="Temel-Paragraf">“Sizi haberdar etmek istedim,” dedim. “Ben bu gece Kuzguncuk’taki evime gidiyorum, gelmeyeceğim. Beni merak etmeyin.”</p>

    <p class="Temel-Paragraf">“İnsan bu saatte mi haber verir? Meraktan çatladım.”</p>

    <p class="Temel-Paragraf">“Affedersiniz,” diye mırıldandım. “Bir arkadaşla beraberdim, haber vermekte geciktim. Haklısınız.”</p>

    <p class="Temel-Paragraf">Bir an duraladı.</p>

    <p class="Temel-Paragraf">“Sarhoş musunuz siz?”</p>

    <p class="Temel-Paragraf">“Hayır, sadece bir kadeh içtim.”</p>

    <p class="Temel-Paragraf">“Yoksa bir şey mi oldu?”</p>

    <p class="Temel-Paragraf">“Ne olabilir ki? Hiçbir şey olmadı.”</p>

    <p class="Temel-Paragraf">“O halde niye eve gelmiyorsunuz?”</p>

    <p class="Temel-Paragraf">Bu kadar sual soracağını tahmin etmemiştim. Sesinde buruk bir sitem vardı.</p>

    <p class="Temel-Paragraf">“Eski bir çocukluk arkadaşıma rastladım, beni bırakmıyor. Yarın sabah erkenden döner ve sizi alarak büyükbabanızın köşküne gideriz.”</p>

    <p class="Temel-Paragraf">“Anlıyorum,” diye öfkeli bir şekilde homurdandı ve telefonu kapattı.</p>

    <p class="Temel-Paragraf">Anlıyorum demekle neyi kasdetmişti acaba? Henüz hiçbir şey anladığını sanmıyordum. Üzerinde fazla durmadım, arabaya atlayıp karşı yakaya doğru sürmeye başladım. Kafam karmakarışıktı. ..</p>

    <p class="Temel-Paragraf">* * *</p>

    <p class="Temel-Paragraf">Ertesi sabah Ulus’a dönerken hiçbir sonuca varamamıştım. Muhsin Bey’in ifadesine inanıyordum, ama aklımı kurcalayan bir yığın soru vardı beynimde henüz aydınlığa kavuşmamış. Bütün bunlara rağmen şimdi ben de birtakım planlar hazırlamıştım ve bu günden itibaren uygulamaya başlayacaktım.</p>

    <p class="Temel-Paragraf">Dün gece hiç uyuyamayacağımı sanmıştım ama alışık olduğum yatağa yatar yatmaz derin bir uykuya dalmış ve sabaha kadar deliksiz bir uyku çekmiştim.</p>

    <p class="Temel-Paragraf">Eve gelince önce zili çalmış, sonra anahtarımla kapıyı açmıştım. Suna asık bir suratla salonda oturuyordu.</p>

    <p class="Temel-Paragraf">“Günaydın,” dedim.</p>

    <p class="Temel-Paragraf">Soğuk bir şekilde “Günaydın,” diye karşılık verdi. Yüzünden düşen bin parçaydı.</p>

    <p class="Temel-Paragraf">Saatime baktım, pek geç kalmış sayılmazdım. “Yoksa geciktim mi?” diye sordum.</p>

    <p class="Temel-Paragraf">“Bütün bir gece!” diye cevap verdi.</p>

    <p class="Temel-Paragraf">“Ama size telefon etmiştim.”</p>

    <p class="Temel-Paragraf">“Evli olduğumuzu ve sizinle bir anlaşma yaptığımızı ne çabuk unuttunuz? Burası istediğiniz zaman girip çıkacağınız bir yer değil. Şartlara riayet ederek belirli saatlerde burada olmanız lazım.”</p>

    <p class="Temel-Paragraf">Gülümseyerek yüzüne baktım.</p>

    <p class="Temel-Paragraf">“Benden hoşlanmadığınızı biliyorum, bunu tekrara hacet yok. Bilakis olmamamdan memnuniyet duyacağınızı sandım.”</p>

    <p class="Temel-Paragraf">“Orası öyle; fakat dün akşam büyükbabam telefon etti, sizin de hatırınızı sormak istedi. Mecburen henüz gelmedi dedim. Tabii birileri ile gününü gün etmeye gitti diyemezdim. Adamcağız çok şaşırdı.”</p>

    <p class="Temel-Paragraf">“Neden?”</p>

    <p class="Temel-Paragraf">“Nedeni var mı? Daha on günlük evli bir erkek karısını bırakıp dışarı gider mi?”</p>

    <p class="Temel-Paragraf">“Evli mi? Bunu bari siz söylemeyin... Bizimkini nasıl normal bir evlilik gibi değerlendirirsiniz?”</p>

    <p class="Temel-Paragraf">“Yine de beni yalnız bırakmamalıydınız... Durumu büyükbabama açıklamam zordu.”</p>

    <p class="Temel-Paragraf">“Ama anlaşmamızda böyle bir şart yoktu.”</p>

    <p class="Temel-Paragraf">Sinirli sinirli eteğinin ucuyla oynuyordu. Bana çevrilmiş bakışları hiddet doluydu.</p>

    <p class="Temel-Paragraf">“Size hak verebilirim, bu evliliğin normal olmadığını ben de biliyorum. Dün gece herhalde bir kadınla beraberdiniz. Ama hiç olmazsa bunu gündüz yapıp sabaha kadar uzatmamalıydımz.”</p>

    <p class="Temel-Paragraf">O zaman jeton düştü bende.</p>

    <p class="Temel-Paragraf">Suna’nın sinirliliği kıskançlıktan kaynaklanıyordu. Geceyi bir kadınla geçirdiğimi sanıyordu. İçimden gülmek geldi. Beni kıskandığına inanamadım.</p>

    <p class="Temel-Paragraf">“Dün gece bir kadınla beraber değildim,” dedim.</p>

    <p class="Temel-Paragraf">“Yine yalan söylemeyin. Sesinizden belliydi; sarhoştunuz ve kalabalık bir yerden arıyordunuz. Sesler ve gürültüler geliyordu. Muhtemelen, gazino veya bar gibi bir yerdi herhalde.”</p>

    <p class="Temel-Paragraf">“Yoksa kıskandınız mı? Buna ihtimal bile veremiyorum.”</p>

    <p class="Temel-Paragraf">“Ne münasebet! Niye kıskanayım? Sadece gecelerinizi benim yanımda geçirmenizi istemek sanırım hakkım.”</p>

    <p class="Temel-Paragraf">“Şayet gerçekten evli olsak, tabii ki hakkınız. Ama bizim aramızdaki evlilik sadece kağıt üzerinde ve biz bir oyun oynuyoruz.”</p>

    <p class="Temel-Paragraf">“Öyle bile olsa birtakım yükümlülükleriniz var.”</p>

    <p class="Temel-Paragraf">“Madem ki ısrar ediyorsunuz, o halde sizi rahatlatayım; dün gece bir kadınla beraber değildim ve aramızdaki bu komik bağ devam ettiği sürece de bundan kaçınmaya çalışacağım.”</p>

    <p class="Temel-Paragraf">Bir an dikkatle yüzüme baktı.</p>

    <p class="Temel-Paragraf">“İnanayım mı?” dedi.</p>

    <p class="Temel-Paragraf">İki parmağını havaya kaldırarak, “İzci sözü!” dedim.</p>

    <p class="Temel-Paragraf">Bakışlarını kaçırdı. “Pek inanmadım, ama bu densizliği bir daha tekrar etmeyin lütfen,” diye homurdandı.</p>

    <p class="Temel-Paragraf">Kıskançlığı garibime gitmişti ama bununla beraber hoşlanmıştım da. Hızla yanma gidip kollarından kavradım. Sanki kendisiyle ilk defa fiziki bir temasta bulunuyormuşuz gibi, “Kendinize gelin lütfen, ne yapıyorsunuz?” diye hırçınlaştı.</p>

    <p class="Temel-Paragraf">Hiç aldırmadan kollarını sıkmaya devam ettim.</p>

    <p class="Temel-Paragraf">“İtiraf et, kıskandın.”</p>

    <p class="Temel-Paragraf">“Hayır dedim, hiç kıskanmadım. Niye kıskanayım ki?”</p>

    <p class="Temel-Paragraf">“Kıskandın, çünkü benden hoşlanıyorsun.”</p>

    <p class="Temel-Paragraf">“Bunu da nereden çıkardınız?”</p>

    <p class="Temel-Paragraf">“Halinden, davranışlarından, gerginliğinden... Bu sinirliliği ancak kıskanan kadın gösterir. Bunu tecrübemle bilirim.”</p>

    <p class="Temel-Paragraf">“O sizin kuruntunuz. Ben sadece yaptığınız saygısızlığa bozuldum.”</p>

    <p class="Temel-Paragraf">Ayaktaydık ve kollarını hala sıkı sıkıya tutuyordum, ince bedenini kendime doğru çektim ve dudaklarından öpmek için eğildim.</p>

    <p class="Temel-Paragraf">Geriye kaçıp dudaklarını kurtarmak istedi. Öpmeme mani olmak için hırçınca mücadeleye başladı.</p>

    <p class="Temel-Paragraf">“Bırakın beni!” diye bağırdı.</p>

    <p class="Temel-Paragraf">“Bırakmayacağım. Madem ki evliyiz, kocalık haklarımı kullanacağım.”</p>

    <p class="Temel-Paragraf">Bir yandan mücadele ediyor, bir yandan da bana laf yetiştiriyordu.</p>

    <p class="Temel-Paragraf">“Çok komik! Anlaşmamızı unutuyorsunuz. Ayrıca bir gece evvel vaktini kadınlarla geçiren bir erkeğin kocalık hakkından bahsetmesi çok iğrenç.”</p>

    <p class="Temel-Paragraf">Onu kucaklayıp ayaklarım yerden kesiverdim. Boş bulunmuştu ve bunu hiç beklemiyordu. Kollan serbest kalınca göğsümü yumruklamaya başladı.</p>

    <p class="Temel-Paragraf">“Hemen beni bırakın, yoksa avazım çıktığı kadar bağırırım.</p>

    <p class="Temel-Paragraf">“Bağırırsan bağır, hiç umrumda değil!”</p>

    <p class="Temel-Paragraf">“Çıldırdınız mı siz, ne yapmayı düşünüyorsunuz?”</p>

    <p class="Temel-Paragraf">“Seni yatak odasına sevişmeye götürüyorum. Bugün büyükbabanın köşküne giderken benim gerçek karım olarak gideceksin.”</p>

    <p class="Temel-Paragraf">“Hayır, asla!”</p>

    <p class="Temel-Paragraf">“Yanılıyorsun Suna hanım. Bunu kafama koydum.”</p>

    <p class="Temel-Paragraf">“Zorba, kaba adam!” diye söylenmeye başladı. Ama mukavemeti her geçen an biraz daha azalıyordu. Sanki bu şiddet gösterisinden, belli etmemeye çalışsa bile hoşlanmış bir hali vardı.</p>

    <p class="Temel-Paragraf">Onu doğru yatak odasına götürdüm. Kendi yatağına...</p>

    <p class="Temel-Paragraf">O zaman birden niyetimin ciddi olduğunu sandı. Birden direnişi arttı. Göğsüme yumruklar atmaya, bağırmaya başladı.</p>

    <p class="Temel-Paragraf">Arzu ve heyecanımın kabardığı bir gerçekti, üstelik on gündür hiçbir kadınla ilişkide bulunmamıştım, oysa onunla henüz ve bu şekilde bir temasta bulunmayı hiç düşünmüyordum. Yine de yatağa yatırdım, üstüne abanarak mukavemetini kırmaya çalıştım. Debelendi, çırpındı, sonunda hareketsiz kaldı.</p>

    <p class="Temel-Paragraf">Ama yapmayayım diye asla yalvarmadı.</p>

    <p class="Temel-Paragraf">Bileklerinden kavrayarak iki kolunu açıp yatağa yapıştırdım.</p>

    <p class="Temel-Paragraf">Hırsla yüzüme bakıyordu. Kara gözlerinde husumet ve tedirginlik vardı.</p>

    <p class="Temel-Paragraf">Soluk soluğa, “Bana bu şekilde sahip olacağınızı mı sanıyorsunuz?” dedi.</p>

    <p class="Temel-Paragraf">“Evet,” diye homurdandım.</p>

    <p class="Temel-Paragraf">Oyunuma devam ediyordum, hem de keyifle...</p>

    <p class="Temel-Paragraf">“Olsa olsa bedenime sahip olabilirsiniz, ama ruhuma asla!”</p>

    <p class="Temel-Paragraf">“Benim de istediğim bedenin zaten. Ruhun yok ki!”</p>

    <p class="Temel-Paragraf">Bakışları gözlerimde odaklandı. Birden direnişini kesti. Kımıldamadan durdu.</p>

    <p class="Temel-Paragraf">“Ne demek istiyorsunuz?”</p>

    <p class="Temel-Paragraf">“Senin ruhsuz, karaktersiz, adi ve kişiliksiz olduğunu...”</p>

    <p class="Temel-Paragraf">Tokat yemiş gibi sarsılmıştı. Yüzü kıpkırmızı kesildi birden.</p>

    <p class="Temel-Paragraf">“Hakaret ettiğinizin farkında mısınız?”</p>

    <p class="Temel-Paragraf">“Gayet tabii.”</p>

    <p class="Temel-Paragraf">“Siz de bencil, egoist, fırsat düşkünü, kaba ve zorba birisiniz.”</p>

    <p class="Temel-Paragraf">Bileklerini kavramaktan vazgeçmiş, onu bırakmıştım. Sırtüstü yatakta yatıyordu şimdi. Yüzüne biraz daha eğildim ve tıslar gibi:</p>

    <p class="Temel-Paragraf">“Hiç olmazsa hak etmediğim bir mirasın peşinde koşan pespaye biri değilim,” dedim.</p>

    <p class="Temel-Paragraf">Utanıp artık bazı şeyleri itiraf edeceğini sandım. Dün gece ortada görünmememin sonucu olarak bazı gerçekleri öğrendiğimi anlamış olmasını bekliyordum. Fakat o hiç ummadığım bir şey yaptı. Ve yanağıma şiddetli bir tokat attı.</p>

    <p class="Temel-Paragraf">“Terbiyesiz adam!” diye bağırdı.</p>

    <p class="Temel-Paragraf">Beklemediğim bir davranıştı bu.</p>

    <p class="Temel-Paragraf">Hem suçlu, hem de güçlüydü. Bir an ona mukabele etmeyi düşündüm. Ama son anda vazgeçerek yataktan fırladım. Kendi kendime de lanetler okudum. Dün geceden beri onun bir yalancı, bir sahtekar ve miras peşinde koşan adi bir dolandırıcı olduğunu gayet iyi biliyordum. Ama heyhat, hala onu seviyordum.</p>

    <p class="Temel-Paragraf">Bu ne berbat bir duyguydu.</p>

    <p class="Temel-Paragraf">Aldığım bunca eğitim, taşıdığımı sandığım bunca insani değer ve hasletlerden sonra nasıl olur da böyle bir kadına karşı içimde zaaf hissedebilirdim!</p>

    <p class="Temel-Paragraf">Ama onu seviyor ve arzuluyordum.</p>

    <p class="Temel-Paragraf">Yatakta uzanan bedenine baktım. Boğuşmamız sırasında etekleri toplanmış, düzgün ve diri bacakları meydana çıkmıştı. Bluzunun üst düğmeleri iliklerinden fırladığından sutyensiz göğüs aralıklarını görebiliyordum.</p>

    <p class="Temel-Paragraf">Bakışlarımı kaçırmaya çalıştım.</p>

    <p class="Temel-Paragraf">O an kontrolsüzdüm, içimi kavuran heyecan beni an be an içine çekiyordu. Şayet bana yumuşak ve sokulgan davransa bütün planımın bozulacağını, her şeyi berbat edeceğime adım gibi eminim.</p>

    <p class="Temel-Paragraf">Sırtımı dönüp pencerenin kenarına gittim.</p>

    <p class="Temel-Paragraf">Boş ve anlamsız bakışlarla görmeden dışarıya bakıyordum. Ne kadar süre o vaziyette kaldığımızı bilmiyorum.</p>

    <p class="Temel-Paragraf">Yerinden kımıldamamıştı. Hala o vaziyette yatıyordu.</p>

    <p class="Temel-Paragraf">Beyninde durum değerlendirmesi yapıyor olmalıydı. Neden sonra, “Dün gece hakikaten bir kadınla değil miydin?” diye sordu.</p>

    <p class="Temel-Paragraf">Aslında çok anlamsız bir sualdi. Geceyi bir kadınla geçirmiş olmamın Suna’yı hiç ırgalamaması gerekirdi. Buna cevap bile vermemem lazımdı.</p>

    <p class="Temel-Paragraf">Ama, “Hayır!” dedim. Sanki bir şey değiştirecekmiş gibi.</p>

    <p class="Temel-Paragraf">Yine bir sessizlik oldu.</p>

    <p class="Temel-Paragraf">“Bütün gece sinirden uyuyamadım,” dedi. “Evliliğimizin anormalliğini bildiğim için bir kadına gittiğini düşündüm.”</p>

    <p class="Temel-Paragraf">Bu defa cevap vermedim. Dışarıya bakmaya devam ettim.</p>

    <p class="Temel-Paragraf">Arkamdan ses gelmedi.</p>

    <p class="Temel-Paragraf">Araya uzun bir sükut devresi girdi.</p>

    <p class="Temel-Paragraf">“Sana tokat atmamalıydım. Canın yandı mı?”</p>

    <p class="Temel-Paragraf">Geriye bile dönmedim.</p>

    <p class="Temel-Paragraf">“Evet, seni kıskandım. Öğrenmek istediğin bu muydu? Rahatladın mı şimdi?”</p>

    <p class="Temel-Paragraf">Aman Allahım, diye mırıldandım içimden. Bu nasıl bir kadındı? Nasıl bu kadar rahatlıkla rol yapabiliyordu. Bir karara varmış olmalıydı ve şimdi işlerin bozulmaması için bana aşıkmış gibi davranacaktı herhalde.</p>

    <p class="Temel-Paragraf">Ağır ağır arkamı döndüm.</p>

    <p class="Temel-Paragraf">“Sadullah Bey kim?” diye sordum.</p>

    <p class="Temel-Paragraf">Yatakta bıraktığım şekilde duruyordu. Sadece bir dizini yukarı doğru çektiğinden çıplak bacakları çok daha tahrikkar bir şekil almıştı.</p>

    <p class="Temel-Paragraf">Büyük bir masumiyetle yüzüme baktı. Şaşırmış gibi:</p>

    <p class="Temel-Paragraf">“Babam,” dedi.</p>

    <p class="Temel-Paragraf">Kendimi zor zaptediyordum.</p>

    <p class="Temel-Paragraf">“Artık yalanı bırak. Her şeyi öğrendim. Sadullah Bey diye biri hiç olmadı. Onu siz yarattınız. Söyle, itiraf et, bu sahtekârlığı kimlerle müşterek çeviriyorsun?”</p>

    <p class="Temel-Paragraf">Gözleri faltaşı gibi açılmıştı.</p>

    <p class="Temel-Paragraf">“Erdal, neler saçmalıyorsun sen?” diye fısıldadı.</p>

    <p class="Temel-Paragraf">“Bana doğruyu anlat. Belki ben de, Sadi Bey de seni affedebiliriz. Ve bu işi polise intikal ettirmeden olayı kapatabiliriz. Aksi halde suç duyurusunda bulunacağım.”</p>

    <p class="Temel-Paragraf">“Ne demek istediğini hiç anlamıyorum.”</p>

    <p class="Temel-Paragraf">“Kes artık Suna,” dedim. “Her şeyi öğrendim. Sadi Bey’in çocuğu hiç olmamış.”</p>

    <p class="Temel-Paragraf">Yüzündeki şaşkınlık ifadesi gittikçe artıyordu.</p>

    <p class="Temel-Paragraf">“Ne dedin?” diye sordu.</p>

    <p class="Temel-Paragraf">“Ne söylediğimi gayet iyi biliyorsun. Bu tezgâhın içinde kimler var. Sen onu bana söyle, hadi durma...”</p>

    <p class="Temel-Paragraf">Gözleri kızardı, yatağın içinde doğruldu.</p>

    <p class="Temel-Paragraf">“Yani bütün bunlar yalan mıymış?”</p>

    <p class="Temel-Paragraf">“Evet, öyle.”</p>

    <p class="Temel-Paragraf">“Peki, şu halde neden bana gelip iş yerimde bir yalan uydurarak beni bir hayal aleminin içine soktun? Neden beni ümitlere boğdun, neden hayatımı bir anda altüst ettin? Bütün bunları yapan sen değil miydin? Şayet her şey yalansa, benim gibi fakir ve kendi halinde yaşayan bir kızdan ne istedin? Ben sizin hiç karşınıza çıktım mı?”</p>

    <p class="Temel-Paragraf">Bir an düşündüm. Bu doğruydu. Sadullah Bey denen kişinin cenaze merasimine kadar Sadi Bey de bir torununun olduğundan haberdar değildi. Aklım yeniden karışmaya başladı. Nasıl bir tezgâhtı bu? Kim ne dolaplar çeviriyordu? Mantıken ve hesaba göre bu işten ilk yararlanacak kişi Suna’ydı. Belki onu destekleyen ortakları, yani bu işi asıl tezgâhlayanlar olabilirdi. Olasılıkla Suna bir piyondu.</p>

    <p class="Temel-Paragraf">Ona inanamazdım.</p>

    <p class="Temel-Paragraf">“Birileri Sadi Bey’i aldattı!” diye bağırdım.</p>

    <p class="Temel-Paragraf">“Kim aldattı? Ben mi?”</p>

    <p class="Temel-Paragraf">“Evet. Sen de bu işe dahilsin.”</p>

    <p class="Temel-Paragraf">“Çok komik! Nasıl böyle bir şey düşünüyorsun anlamıyorum. Büyükbabam bizzat babamla konuşmuş, hem de on sene önce.”</p>

    <p class="Temel-Paragraf">“Ne fark eder ki? Bence bu korkunç komplonun ilk planları o zaman hazırlanmış.”</p>

    <p class="Temel-Paragraf">“Sen hastasın Erdal. Herkesten, her şeyden şüpheleniyorsun. Bir doktora görünmen lazım, hem de derhal.”</p>

    <p class="Temel-Paragraf">Doktor deyince, aklıma Suphi Bey geldi. Hoca’nın arkadaşı ve daimi doktoru. O kesinlikle Sadi Bey’in kanser olmadığını söylemişti. Bir an gerçekten kendimden dahi şüphe etmeye başladım. Yaşlı dostumun bize niye yalan söylediğini bir türlü anlamıyordum. Bu yalanı gerçekten bizi bir an önce evlendirmek için mi söylemişti? Ama buna ne gerek vardı? isteğini bu yalanı söylemeden de ifade edebilirdi. Hem o zaman Suna da ben de böyle uydurma evlilik oyunlarına kalkışmadan, düşünür taşınır bir karar verirdik. Bazı anlar Hoca’nın bile bir dolaplar çevirdiğini düşünmüyor değildim.</p>

    <p class="Temel-Paragraf">Birden içimi bir ateş dalgasının kapladığını hissettim. Kanım beynime çıkar gibi oldu. Suna haklı mıydı nedir, tam bir septik gibi davranıyordum. Gerçekten de her şeyden şüphelenir olmuştum.</p>

    <p class="Temel-Paragraf">Yeniden yatağın kenarına iliştim. Sinirden titriyordum.</p>

    <p class="Temel-Paragraf">Suna yanıma yaklaştı. Usul usul saçlarımı okşadı. “Neden bu kadar sinirlisin, anlamıyorum,” diye fısıldadı. “Niçin beni düzenbaz, üçkağıtçı bir insan gibi görüyorsun hep. Beni siz gelip buldunuz. O ana kadar büyükbabamın varlığından bile haberdar değildim.”</p>

    <p class="Temel-Paragraf">İtiraz etmemek için dişlerimi sıktım.</p>

    <p class="Temel-Paragraf">“Sen bir avukatsın,” diye devam etti. “Gerekli muameleleri yerine getirirken tüm nüfus sicillerini incelemiş olman lazım. Hiçbir aksilik çıktı mı? Gerek büyükbabam beni evlat edinirken, gerekse evlilik muamelelerimiz sırasında babamın varlığı konusunda bir itiraz oldu mu hiç? Kayıtlar Sadullah Aytaç’ın babam olduğunu göstermiyor mu?”</p>

    <p class="Temel-Paragraf">Dayanamayıp, “Bu bir şey ifade etmez!” diye bağırdım.</p>

    <p class="Temel-Paragraf">Suna yine şaşkınlıkla yüzüme baktı.</p>

    <p class="Temel-Paragraf">“Neden?”</p>

    <p class="Temel-Paragraf">“Anlamıyor musun, Sadi Bey’in hiç çocuğu olmamış, yani bebek canlı doğmamış.”</p>

    <p class="Temel-Paragraf">Suna birden beni omuzlarımdan kavradı.</p>

    <p class="Temel-Paragraf">“Nereden biliyorsun? Bunu kimden öğrendin?”</p>

    <p class="Temel-Paragraf">“Yetkili birinden... Doğru söylediğine inandığım bir insandan.”</p>

    <p class="Temel-Paragraf">“Söyle bana, kim o?”</p>

    <p class="Temel-Paragraf">Suna’nın sesi hırçınlaşmaya başlamıştı.</p>

    <p class="Temel-Paragraf">“Henüz değil. Bu işi kesin aydınlatıncaya kadar bazı bilgileri kendime saklamak zorundayım.”</p>

    <p class="Temel-Paragraf">Planım bozulmuştu, aslında bu kadarını bile Suna’ya söylememeliydim, fakat sinirden çenemi tutamamış, ağzımdan laf kaçırmıştım.</p>

    <p class="Temel-Paragraf">Suna sıkıştırmaya devam etti.</p>

    <p class="Temel-Paragraf">“Bilmek benim de hakkım. Şayet gerçekten bir dolaplar dönüyorsa öncelikle bunu bilmek benim hakkım. Unutma, itham ettiğin, mirasa konduğunu iddia ettiğin şahıs benim. On beş gün evveline kadar sakin bir hayat sürüp, kendi kabuğumda yaşarken bir anda yaşlı bir adamın ölümünü bekleyip mirasına konmakla suçlanıyorum. Ve ne gariptir ki, bu işi beni sevdiğine inandığım bir kişi yapıyor... Bizzat kocam.”</p>

    <p class="Temel-Paragraf">“Ben senin gerçek kocan değilim. Öyle olsa bunlar başıma gelmezdi.”</p>

    <p class="Temel-Paragraf">Suna omuzlarımı bıraktı, başını önüne eğip yanımda sessizce oturmaya başladı. O da düşüncelere dalmıştı. Uzun bir süre yatağın kenarına ilişmiş olarak öylece kaldık.</p>

    <p class="Temel-Paragraf">Neden sonra karım yutkunarak sordu.</p>

    <p class="Temel-Paragraf">“Yani babamın bir üçkağıtçı olduğunu mu düşünüyorsun?”</p>

    <p class="Temel-Paragraf">Bir müddet bana çok doğru gibi gelen bu soruya cevap veremedim.</p>

    <p class="Temel-Paragraf">“Üzgünüm,” diye mırıldandım. Sonra, “Sanırım her =şey babanın Sadi Bey’e yaptığı o ziyaretle on sene evvel başlamış. Kimler, nasıl bir plan hazırlamış şimdi bilmiyorum, ama mutlaka aydınlatacağım bu konuyu.”</p>

    <p class="Temel-Paragraf">Suna hafifçe hıçkırdı ya da bana öyle geldi. Yüzüne bakmıyordum.</p>

    <p class="Temel-Paragraf">“Yani, ben şimdi Sadi Bey’in gerçek torunu değil miyim?”</p>

    <p class="Temel-Paragraf">“Üzgünüm Suna, ama kanımca büyük bir hata yaptık,” dedim.</p>

    <p class="Temel-Paragraf">“Yazık,” diye inledi. “Yıkılan hayallerimden çok, o yaşlı ve sevimli adamın uğrayacağı düş kırıklığı için üzülüyorum.”</p>

    <p class="Temel-Paragraf">Suna’ya hak vermemek imkansızdı.</p>

    <p class="Temel-Paragraf">Herhangi bir yorumda bulunmadım.</p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"><span class="char-style-override-3">5</span></p>

    <p class="Temel-Paragraf"><span class="char-style-override-1">K</span>UZGUNCUKTAKİ KÖŞKE GİDERKEN arabanın içinde ikimiz de sessizdik ve beyinlerimiz başımıza gelen olayla meşguldü. Suna’nın aklından neler geçtiğini bilemiyordum ama gerçekten üzüntülü olduğu muhakkaktı. Ve üzüntüsünün samimi olduğunu sezinledim. Gerçekten de kaybedeceği yüklü mirastan ziyade babasını çirkin bir itham altında kalmasından üzüntü duyuyor gibiydi.</p>

    <p class="Temel-Paragraf">Arabayı sürerken yan gözle onu süzdüm. Dalgındı ve kendisini incelediğimi fark etmedi bile. Nar çiçeği rengi, desenli, ince bir elbise giymişti. Ayağında sandaletler vardı ve gerçek bir bahar çiçeği gibi narin ve hoş kokulu intibaını veriyordu insana.</p>

    <p class="Temel-Paragraf">Beylerbeyi sapağından geri dönüp sahile çıkarken Suna birden ilk defa konuştu:</p>

    <p class="Temel-Paragraf">“Buna gerçekten ihtimal veriyor musun?” diye sordu.</p>

    <p class="Temel-Paragraf">“Neye?” dedim.</p>

    <p class="Temel-Paragraf">“Taa on sene evvel babamın böyle kullanıldığına.”</p>

    <p class="Temel-Paragraf">“Öyle olmalı.”</p>

    <p class="Temel-Paragraf">Biraz düşündü, sonra “Saçma,” diye mırıldandı. “Babamı tanımadın, o asla böyle bir rezalete bulaşmayacak biriydi. Kişilikli, inandıklarından taviz vermeyen, prensipli ve namuslu bir adamdı. Haysiyetini her şeyin üstünde tutardı. Bu anlattıklarına inanmıyorum. Bir şekilde ve bir gayeye dayanarak sana yalan söyleyenler var. Sebebini bilmiyorum, ama bu bir gerçek. Birkaç gün evvelki şu matbaacı gibi. Sana yalan söylediği gün gibi aşikar, bak onun izini de bulamadın.”</p>

    <p class="Temel-Paragraf">Sulhi denen adamı düşündüm, gerçi çalıştığı yeri bütün aramama rağmen bulamamıştım, ama ona da inanmıştım. Suna’nın hatırlatması beni uyandırdı. Gerçekten de Sulhi’nin anlattıkları ile Muhsin Bey’in dün geceki hikayesi birbirini tutmuyordu. Muhsin Bey çocuğun ölü doğduğunu söylerken Sulhi ise Sadullah Bey’in varlığını kabul ediyordu. Birinin yalan söylediği muhakkaktı. Suna ise hiç kardeşi olmadığından dem vuruyordu.</p>

    <p class="Temel-Paragraf">Sanki beynim çatlayacaktı.</p>

    <p class="Temel-Paragraf">Bir de kendimi akıllı sanırdım, oysa birileri beni mükemmel kandırıyordu ve ben önüme gelen herkesin anlattığı hikayeye safça inanıyordum.</p>

    <p class="Temel-Paragraf">Köşke yaklaştığımız bir sırada arabayı durdurdum. Suna’ya dönüp, “Şimdi beni dikkatle dinle,” dedim.</p>

    <p class="Temel-Paragraf">Merakla yüzüme baktı.</p>

    <p class="Temel-Paragraf">“Bu olayı aydınlatıp gerçeği ortaya çıkarmayı kafama koydum. Çünkü olaylar beni de içine çekip geleceğimi etkiledi. Etkilemeye de devam ediyor. Şimdilik Sadi Bey’e ağzını açıp tek kelime etme ve işi bana bırak, anladın mı?”</p>

    <p class="Temel-Paragraf">“Fakat...” diye itiraz edecek oldu.</p>

    <p class="Temel-Paragraf">“Tek kelime duymak istemiyorum.”</p>

    <p class="Temel-Paragraf">Kızgınlığımı ve kararlılığımı anlamış olmalıydı.</p>

    <p class="Temel-Paragraf">“Peki sevgilim,” diye mırıldandı.</p>

    <p class="Temel-Paragraf">Sitem dolu bir ifadeyle yüzüne baktım.</p>

    <p class="Temel-Paragraf">“Artık bana rol yapmana da gerek yok. Hele böyle inanmadığım yakıştırmalara...”</p>

    <p class="Temel-Paragraf">Uzanıp elimi tuttu. Mahzun ve kırık gözlerimin içine baktı.</p>

    <p class="Temel-Paragraf">“Tek bir şeyi iyi bilmeni istiyorum,” diye yumuşacık bir sesle konuştu. “Çok yakışıklı bir adamsın. işyerime geldiğin daha ilk gün beni etkiledin, fakat ne tuhaf değil mi, büyükbabam konusunu açar açmaz ben de senden şüphelendim ve bu teklifin altında bir numara olduğunu sandım. O yüzden de hep sana mesafeli ve soğuk davrandım. Ama şu kısa beraberliğimiz süresinde yavaş yavaş sana alıştım ve şimdi de aşık oldum. Bundan sonra neler olacağını kestiremiyorum, hakkımda ne düşünürsen düşün, ama ben masumum ve sana açıkladığım İlişlerimde de samimiyim.”</p>

    <p class="Temel-Paragraf">Dediklerinin doğru olmasını ne çok isterdim.</p>

    <p class="Temel-Paragraf">Lakin ona bir türlü güvenemiyordum.</p>

    <p class="Temel-Paragraf">Sadece, “Tembihlerimi sakın unutma,” diye mırıldandım ve arabayı köşke doğru sürdüm.</p>

    <p class="Temel-Paragraf">* * *</p>

    <p class="Temel-Paragraf">Sadi Bey bizi coşkuyla karşıladı. Torunu sandığı Suna’yı hasretle göğsüne bastı. Beni de kucakladı. “Özlettiriyorsunuz kendinizi,” diye sitem etti. “Şu ahır ömrümde niye beni daha sık ziyaret etmezsiniz ki?”</p>

    <p class="Temel-Paragraf">Suna’ya sarılırken karım, Sadi Bey’in sırtından bana şöyle bir baktı. Göz göze gelince Suna’nın gözbebeklerinin nemlendiğini gördüm, içim cız etti birden. Suna’nın hakiki torun olmasını ne çok isterdim.</p>

    <p class="Temel-Paragraf">Öğle yemeğini yine arka bahçedeki terasta yedik. Hoca’yla birer bardak bira içtik. Henüz konuya girecek fırsat bulamamıştım. Bu defa Nakşidil Kalfa da bize iştirak etmişti. Bizim gelişimizle köşk canlanmış gibiydi; iki ihtiyarın sessiz ve biteviye geçen ömürlerine gençliğimizle sanki neşe katmıştık. Durgunluğumu mümkün olduğunca belli etmemeye gayret ediyordum.</p>

    <p class="Temel-Paragraf">Yemekten sonra genellikle Sadi Bey’in yarım saatlik bir şekerleme yapma alışkanlığı vardı, fakat bu sefer uyumamış ve yeni satın aldığı el yazması bir Kur’an’ı bana göstermek istemişti. Yalnız kalacağımızı düşünerek hemen görmek istediğimi söyledim.</p>

    <p class="Temel-Paragraf">Bizi dinleyen Suna hemen irkilmiş, ona bir şeyler anlatacağımı sezinlemişti. Ona işaret edip bizi bahçede beklemesini istedim. Hoşuna gitmese de sesini çıkarmadı.</p>

    <p class="Temel-Paragraf">Eve girip merdivenleri çıkarak, ikinci kattaki Hoca’nın çalışma odasına gittik.</p>

    <p class="Temel-Paragraf"> </p>

    <p class="Temel-Paragraf">Sadi Bey yeni satın aldığı kıymetli Kur’an’ı göstermenin heyecanını yaşıyordu. Camlı vitrini açıp nadide el yazması Kur’an’ı çıkararak bana uzattı. Ne yazık ki eserin kıymetini takdir edecek düzeyde değildim; olsam bile aklım o an çok farklı bir konuyla doluydu.</p>

    <p class="Temel-Paragraf">Kur’an’ı iade ederken, “Hocam sıhhatiniz nasıl?” diye sordum.</p>

    <p class="Temel-Paragraf">“Eh işte, idare ediyorum,” diye cevapladı.</p>

    <p class="Temel-Paragraf">“İki gün önce Dr. Suphi Bey’le karşılaştım.”</p>

    <p class="Temel-Paragraf">“Yaa... Nerede?”</p>

    <p class="Temel-Paragraf">“Teşvikiye’de. Ayaküstü biraz lafladık.”</p>

    <p class="Temel-Paragraf">“Bir haftadır bana uğramıyor. Galiba yeğeninin yurt dışına gidişi mi ne öyle bir sorunu varmış, galiba onunla uğraşıyor.”</p>

    <p class="Temel-Paragraf">“Kanserinizi de o tedavi ediyor, değil mi?” diye sordum.</p>

    <p class="Temel-Paragraf">Kur’an’ı yerine koyarken, “Evet,” dedi ama sırtı bana dönüktü. Sonra birden hızla geri dönerek, gözlerimin içine tedirgin olmuş gibi baktı.</p>

    <p class="Temel-Paragraf">Hafifçe sararmıştı.</p>

    <p class="Temel-Paragraf">Yalan söylediği pek açıktı, zaten ani tedirginliği de Dr. Suphi Bey’le konuşmuş olmamı düşünmekten kaynaklanıyordu herhalde.</p>

    <p class="Temel-Paragraf">“Suphi Bey hastalığın seyri hususunda ne diyor, daha da ilerleme söz konusu mu?”</p>

    <p class="Temel-Paragraf">Ne de olsa zeki bir adamdı; tehlike sezinlemiş gibi hemen çark etti.</p>

    <p class="Temel-Paragraf">“Kanser onun ihtisas sahası değildir. Başka bir doktora görünüyorum,” dedi.</p>

    <p class="Temel-Paragraf">Neden?.. Neden yalan söylüyordu acaba?</p>

    <p class="Temel-Paragraf">Anlamamış gibi davrandım. Üzülmüş gibi yaparak, “Niye Avrupa’ya gitmeyi düşünmüyorsunuz?” diye sordum. “Özellikle İngiltere’de tedavi konusunda büyük aşamalar varmış diyorlar.”</p>

    <p class="Temel-Paragraf">Kayıtsızca omuzlarını silkti. “Boş ver evlat. Yaşım olmuş seksen, yeterince yaşadım. Artık hayattan beklediğim bir şey de kalmadı. Tek isteğim torunuma kavuşmaktı, onu da elde ettim. Sizleri de evlendirdim. Daha hayattan ne bekleyebilirim ki?”</p>

    <p class="Temel-Paragraf">Akıllıca devam ettim.</p>

    <p class="Temel-Paragraf">“Daha durun bakalım, torununuzun da mürüvvetini göreceksiniz. Suna ile kararlaştırdık, size bir torun vereceğiz.”</p>

    <p class="Temel-Paragraf">“İnşallah, ama o kadar yaşayacağımı hiç sanmıyorum.”</p>

    <p class="Temel-Paragraf">“Doktorunuz ne diyor?”</p>

    <p class="Temel-Paragraf">“Doktorlar ne der, tabii Allah’tan ümit kesilmez, diyorlar.”</p>

    <p class="Temel-Paragraf">Tam sırasıydı. “Şimdi size kim bakıyor?” diye sordum.</p>

    <p class="Temel-Paragraf">Yine belli belirsiz hafif durakladığını sezinler gibi oldum.</p>

    <p class="Temel-Paragraf">“Prof. Kemal Tarhan,” dedi. Sonra hemen konuyu değiştirmek istercesine koluma girerek, “Hadi yürü, aşağıya inelim. Suna’yı yalnız bırakmayalım,” diye gülümsedi.</p>

    <p class="Temel-Paragraf">Merdivenlerde onu durdurdum.</p>

    <p class="Temel-Paragraf">“Hocam,” dedim.</p>

    <p class="Temel-Paragraf">Kendisine o çok yakışan, onu babacan ve sevimli kılan tebessümü ile, “Bırak artık şu hocam lafını, bana baba diye hitap etsene, bugüne bugün senin kayınpederin sayılırım,” dedi. Ben de gülümsedim. “Doğru efendim,” dedim. “Aklıma gelmişken sorayım, size başka tehdit telefonu geldi mi?”</p>

    <p class="Temel-Paragraf">Yüzü yine gölgelenir gibi oldu bir an.</p>

    <p class="Temel-Paragraf">“Hayır,” diye cevapladı. “Ama belli olmaz, bu toplumda insanların mutluluğunu kıskanan, huzurunu bozmak isteyen bir yığın hasta ruhlu insan var. Beklemeli, yine manyağın biri arayabilir.”</p>

    <p class="Temel-Paragraf">Cevap vermedim. Sanki yine yalan söylüyormuş gibi geldi bana. Hiçbir anlam veremiyordum. Sorum karşısında bocalamıştı. Onu iyi tanımasam söylediklerine rahatlıkla inanabilirdim. Beni en fazla şaşırtan husus ise, onun karakterindeki sağlam ve güvenilir bir insanın neden yalana tevessül ettiğiydi.</p>

    <p class="Temel-Paragraf">Alt kata inince Hoca doğru Suna’nın yanına gitti. Önce büyük mermer sofada biraz oyalandım, sonra mutfağa doğru yürüdüm. Nakşidil Kalfa hizmetçi Cemile’ye direktifler veriyordu. Beni görünce yüzüme baktı.</p>

    <p class="Temel-Paragraf">“Ne o damat bey, bir isteğin mi var?” diye sordu.</p>

    <p class="Temel-Paragraf">Yüzüme üzüntülü bir ifade vererek sordum.</p>

    <p class="Temel-Paragraf">“Kalfa, Hoca’nın sıhhati nasıl son günlerde?”</p>

    <p class="Temel-Paragraf">“Fena değil, hep aynı. Zaman zaman tansiyonu yükseliyor, ama ilaçlarını muntazam alıyor. Endişe edecek bir şey yok. Niye sordun?”</p>

    <p class="Temel-Paragraf">“Hiç, merak ettim sadece. Onu bilirsin, hastalığı konusunda konuşmak istemez de.”</p>

    <p class="Temel-Paragraf">“Turp gibi maşallah! Ufak tefek şikâyetler olacak tabii, ayol yaşımız sekseni geçti, bu kadarına da şükretmemiz lazım.”</p>

    <p class="Temel-Paragraf">“Sen de iyisin, değil mi?”</p>

    <p class="Temel-Paragraf">Bu ilgimi yadırgamış gibi yüzüme baktı.</p>

    <p class="Temel-Paragraf">“Hayrola kocaoğlan? Dilinin altında bir bityeniği var senin. Çıkar şunu da rahatla.”</p>

    <p class="Temel-Paragraf">Onu kolundan tutup mutfaktan dışarı çıkardım. Tuhaf tuhaf yüzüme bakmaya devam ediyordu. Hizmetçinin yanında soru sormak istememiştim.</p>

    <p class="Temel-Paragraf">“Ara sıra Hoca’ya telefonlar geliyor mu?”</p>

    <p class="Temel-Paragraf">Şaşkınlığı daha da artmıştı.</p>

    <p class="Temel-Paragraf">“Telefon başka ne işe yarar ki oğlum?” diye garipseyerek homurdandı.</p>

    <p class="Temel-Paragraf">“Onu demek istemedim.”</p>

    <p class="Temel-Paragraf">“Ya, ne demek istiyorsun?”</p>

    <p class="Temel-Paragraf">“Yani onu üzen, sinirlendiren bazı telefonlar?”</p>

    <p class="Temel-Paragraf">“Sorduğun suale bak! Ayol bu yaşlarda bizim zaten sinirlerimiz tepemizdedir. Her şeye yerli yersiz bozuluruz. Ben ne bileyim, onun telefonlarını dinleyecek değilim ya.”</p>

    <p class="Temel-Paragraf">“Yanlış anlıyorsun Nakşidil Kalfa, yani hiç tehdit telefonu alıyor mu?”</p>

    <p class="Temel-Paragraf">Birden gerilerek gözlerimin içine baktı.</p>

    <p class="Temel-Paragraf">“Tehdit telefonu mu? Onu tehdit eden biri mi var? Bunu ilk defa duyuyorum...”</p>

    <p class="Temel-Paragraf">“Evet, sanırım öyle biri var.”</p>

    <p class="Temel-Paragraf">“Neden? Para sızdırmak mı istiyorlar?”</p>

    <p class="Temel-Paragraf">Kısa bir an kuşkuyla duraksadım. Nakşidil Kalfa evin emektarıydı, çok şey bilmesi gerekirdi fakat ona açılmanın zamanı olup olmadığını tam kestiremiyordum. Sonra kararımı verdim, sesimi kısarak, “Suna’yı evlat edinmesinden hoşlanmayanlar var,” dedim.</p>

    <p class="Temel-Paragraf">İrkildi. Manidar bir şekilde yüzüme baktı.</p>

    <p class="Temel-Paragraf">“Buna hiç şaşmam,” dedi.</p>

    <p class="Temel-Paragraf">“Niye?”</p>

    <p class="Temel-Paragraf">Yaşlı kadın konuşmaktan imtina eder gibi bir tutum takınmıştı.</p>

    <p class="Temel-Paragraf">“Beni konuşmaya zorlama, kapatalım bu konuyu.”</p>

    <p class="Temel-Paragraf">“Nasıl kapatırız Kalfa, Hoca’nın telefonla rahatsız edildiğini biliyorum.”</p>

    <p class="Temel-Paragraf">“O mu söyledi sana?”</p>

    <p class="Temel-Paragraf">“Tabii, başka nasıl bilebilirim.”</p>

    <p class="Temel-Paragraf">“Ahh, ah!,” diye başını iki yana salladı.</p>

    <p class="Temel-Paragraf">“Hadi, bir şey biliyorsan konuş, anlat bana.”</p>

    <p class="Temel-Paragraf">“Hayır, beni ilgilendirmez. Hem bu zülfiyare de dokunur.”</p>

    <p class="Temel-Paragraf">“O da ne demek?”</p>

    <p class="Temel-Paragraf">“Yani sen de rahatsız olursun.”</p>

    <p class="Temel-Paragraf">“Ne demek istediğini anlamıyorum.”</p>

    <p class="Temel-Paragraf">Yaşlı kadın açıklama yapmakta zorlanıyordu. Nihayet dayanamadı:</p>

    <p class="Temel-Paragraf">“O genç kadın senin karın artık. Konuşmak istemiyorum.”</p>

    <p class="Temel-Paragraf">“Anladım,” diye fısıldadım ustaca. “Onun Sadi Bey’in torunu olmadığından şüphe ediyorsun, değil mi? Hiç endişelenme, ben de aynı kuşku içindeyim.”</p>

    <p class="Temel-Paragraf">Hayretle yüzüme baktı yeniden.</p>

    <p class="Temel-Paragraf">“Bir şey mi öğrendin? Yoksa sana itirafta mı bulundu?”</p>

    <p class="Temel-Paragraf">“Anlatacağım, ama sen bana önce şunu söyle: Sadi Bey’e tehdit telefonları geliyor mu?”</p>

    <p class="Temel-Paragraf">“Bilmiyorum. Evdeyken genellikle telefonları o açar. Ama birkaç kere ben de sessiz telefonlar aldım. Karşımdaki sesimi duyunca hemen kapattı.”</p>

    <p class="Temel-Paragraf">Başımı salladım.</p>

    <p class="Temel-Paragraf">Kadıncağız enikonu meraklanmıştı.</p>

    <p class="Temel-Paragraf">“Sen ne öğrendin kocaoğlan?” diye sordu.</p>

    <p class="Temel-Paragraf">“Biri bana da telefon ederek Suna’nın Sadi Bey’in torunu olmadığını söyledi.”</p>

    <p class="Temel-Paragraf">Yine de henüz ona her şeyi anlatacak değildim. Ne de olsa yaşlı bir kadındı ve dayanamayıp Sadi Bey’e bir şeyler sızdırabilirdi.</p>

    <p class="Temel-Paragraf">“Kim?” diye sordu. “Sana adını verdi mi?”</p>

    <p class="Temel-Paragraf">“Hayır, ama bende ciddi şüpheler uyandırdı.”</p>

    <p class="Temel-Paragraf">“Sanırım sana telefon eden kişi haklı. Buna işin başından beri aklım yatmadı zaten. Tam bir rezalet, bunadı mı nedir bu adam? Sekseninden sonra torun peydahladı. Allahtan artık geçmişi bilenler yok da, ele güne rezil olmuyoruz. Ama duyanlar kimbilir hakkında neler düşünüyorlardır?”</p>

    <p class="Temel-Paragraf">“Sen ne düşünüyorsun?” diye sordum. “Sadi Bey gerçekten gençliğinde böyle bir hata işlemiş olamaz mı?”</p>

    <p class="Temel-Paragraf">Kalfa hafifçe utanarak sarardı.</p>

    <p class="Temel-Paragraf">“Belki,” diye mırıldandı. “Olabilir.”</p>

    <p class="Temel-Paragraf">Tam zamanıydı.</p>

    <p class="Temel-Paragraf">“Hafızanı bir yokla,” dedim. “Hüsnügül adı sana bir şey çağrıştırıyor mu?”</p>

    <p class="Temel-Paragraf">Dehşetle yüzüme baktı. Çenesi titredi bir an.</p>

    <p class="Temel-Paragraf">“Bunu nereden duydun?”</p>

    <p class="Temel-Paragraf">“Sen soruma cevap ver. Duydun mu, duymadın mı?”</p>

    <p class="Temel-Paragraf">Şaşkınlığı o kadar barizdi ki, o anda Muhsin Karpat’ın bütün anlattıklarının doğru olduğunu anladım. Gerçeği yakalamıştım artık. Kalfa hakikati biliyor ve bu yüzden de Suna’ya inanmıyordu.</p>

    <p class="Temel-Paragraf">“Bırak beni,” diye diretti. “Ben bir şey bilmiyorum.”</p>

    <p class="Temel-Paragraf">Ve hızla beni taş avluda bırakarak yanımdan uzaklaştı.</p>

    <p class="Temel-Paragraf">Bütün dünyanın başıma yıkıldığını hissettim.</p>

    <p class="Temel-Paragraf">Nikâhlı karım da, dolaylı veya dolaysız bu sahtekarlık kumpanyasının bir ferdiydi.</p>

    <p class="Temel-Paragraf">Bundan kuşkum yoktu artık...</p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>
  </div>
</body>
</html>