<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Osman Aysu - Miras-5</title>
  <link href="../Styles/style.css" rel="stylesheet" type="text/css"/>
</head>

<body id="Osman-Aysu---Miras" xml:lang="tr-TR">
  <div>
    <h1 class="Paragraf-Stili-1"><span class="B-l-m char-style-override-2">İkinci Bölüm</span></h1>

    <p> </p>

    <p class="Temel-Paragraf"><span class="char-style-override-1">B</span>ÜYÜKBABA İLE TORUNUN karşılaşmalarının oldukça özel olacağını düşünerek cumartesi günü köşke gitmemeyi düşünmüştüm. Fakat Sadi Koray, ısrarla benim de bulunmamı, gerçekleşecek buluşmanın baş mimarının ben olduğumu, torununu kendisinden iyi tanıdığımı, yaşlı kalbinin bu heyecanı zor taşıyacağını ileri sürerek, görüşme anında mutlaka bulunmamı istedi. Önce itiraz eder gibi oldumsa da, bu karşı çıkışı yarım yamalak yaptığımı itiraf etmeliydim. Yalan söyleyecek değildim ya, Suna’yı görmekten hoşlanıyor, kıza karşı kelimelere tam dökemediğim garip bir heyecan duyuyordum.</p>

    <p class="Temel-Paragraf">Sadi Bey, Suna’nın cumartesi günü köşke geleceğini öğrendikten sonra çocuklar gibi sevince kapılmış, yerinde duramaz olmuştu. Köşkün adeta havası değişmiş, o sessiz ve yaşlı insanların bulunduğu eski bina hareketlenmişti.</p>

    <p class="Temel-Paragraf">Cuma günü Suna, beni yazıhanemden arayarak köşkün adresini sormuş ve geleceği saati bildirmişti. Eğer isterse onu belirli bir yerden arabamla alabileceğimi teklif etmeme rağmen teklifimi reddetmiş, kendi başına gelmeyi istemişti.</p>

    <p class="Temel-Paragraf">Doğrusu ben de heyecanlıydım.</p>

    <p class="Temel-Paragraf">Cumartesi gününü, bu tarihi buluşmayı iple çektim. Merakım daha ziyade eski dostum zaviyesindeydi. Büyükbaba ile torunun nasıl karşılaşacağını, ilk dakikaları ve sonraki izlenimlerini, birbirlerine takınacakları tutumu merak ediyordum. Hoca zaten hastaydı, yaşlı kalbinin bu heyecana dayanamamasından bile korkuyordum.</p>

    <p class="Temel-Paragraf">Ayrıca Suna açısından da bu buluşma her şeyin kabulü anlamına gelmiyordu kesinlikle. Henüz genç kızın aralarındaki nesep bağını kat’i olarak kabul edip etmediğini de bilmiyordum. Endişem son anda yaşlı dostumu kıracak bir itirazda bulunmasıydı.</p>

    <p class="Temel-Paragraf">Suna öğleden sonra üçte geleceğini söylemişti.</p>

    <p class="Temel-Paragraf">Tam ikide köşke gittim. Tatil günü olmasına rağmen, spor giyinememiş, nedense takım elbise ve kravat takmıştım, sanki günün önemine daha bir resmiyet havası vermek istercesine. Bunun gereksiz olduğunu düşünmeme rağmen, kendimi alamamıştım.</p>

    <p class="Temel-Paragraf">Kapıyı hizmetkâr Cemile açtı. Gülerek onu süzdüm, her zamankinden daha farklıydı. Köşkün geniş antresi ışıl ışıldı. Ortadaki yuvarlak antik maun masanın üstü, geniş kristal vazonun içi bahçıvan Hüsnü Ağa’nın kesme gülleriyle donatılmıştı. Nakşidil Kalfa asık suratıyla son hazırlıkları gözden geçirmekle meşguldü. Beni görünce yanıma yaklaştı. Gülmeyen yüzüne rağmen beni sevdiğini bilirdim. Her zamanki gibi yine takıldım.</p>

    <p class="Temel-Paragraf">“Ne o? Bugün çok değişiklik var köşkte, hayrola?”</p>

    <p class="Temel-Paragraf">Yüzüme ters ters baktı.</p>

    <p class="Temel-Paragraf">“Bunlar senin başının altından mı çıkıyor?” diye sordu.</p>

    <p class="Temel-Paragraf">“Neymiş o benim başımın altından çıkan şey?”</p>

    <p class="Temel-Paragraf">“Ne olacak, beyefendinin torunu hikâyesi.”</p>

    <p class="Temel-Paragraf">Demek Hoca sonunda Kalfa’ya da gerekli açıklamayı yapmıştı.</p>

    <p class="Temel-Paragraf">“Yapma Kalfa, niye benim başımın altından çıksın?”</p>

    <p class="Temel-Paragraf">“Eski köye yeni adet,” diye homurdandı. “Olur mu ayol? Bunca yıldır bekar yaşayan adamın, ahır ömründe torunu mu çıkarmış ortaya?..”</p>

    <p class="Temel-Paragraf">“Sen daha iyi bilirsin,” dedim. “Ne de olsa on yaşından beri bu evde büyümüşsün. Sen bilmeyeceksin de ben mi bileceğim.”</p>

    <p class="Temel-Paragraf">“Yalan, külliyen yalan. Yok böyle bir şey!”</p>

    <p class="Temel-Paragraf">İşaret parmağımı dudaklarımın üstüne götürüp şaka ile, “Sus!” dedim. “Hoca’nın gençliğinde yaptığı yaramazlığı ondan iyi bilecek değilsin ya.”</p>

    <p class="Temel-Paragraf">İlerlemiş yaşına rağmen hala gergin olan cildi kızardı. Yüzüme ters ters bakmaya devam etti. “Rezalet, tam bir rezalet,” diye homurdandı, “İnanmıyorum, kesinlikle inanmıyorum.”</p>

    <p class="Temel-Paragraf">Ona şöyle bir baktım.</p>

    <p class="Temel-Paragraf">Üstünde siyah bir rob vardı, ilerleyen yaşma rağmen kalın topuklu ayakkabı giymiş, sadece sokağa çıkarken taktığı türbanını başına geçirmişti. Fakat durumu bir türlü kabullenemediği açıkça belli oluyordu. Aklımdan ister istemez geçirdim; belki de bu direnişi, çok uzun zamandır köşkte tek başına sürdürdüğü evin mutlak idare ve otoritesinin elinden gideceği kaygısından kaynaklanıyordu. Öyle ya, yıllardır bu evi çekip çevirmişti, oysa şimdi köşke yeni bir hanımefendi geliyordu. Ailenin gerçek kanı, gerçek canı. Bundan böyle ne olacağı bilinmezdi.</p>

    <p class="Temel-Paragraf">Endişesini anlayarak, sırtını okşadım.</p>

    <p class="Temel-Paragraf">“Merak etme Nakşidil Kalfa,” dedim. “Onu seveceksin, huyu suyu tıpkı büyükbabası gibi, şeker mi şeker.”</p>

    <p class="Temel-Paragraf">“Ona çekmişse yandık,” diye homurdandı. Sonra bana yüz vermeyerek servis yapılacak çay takımlarını son bir kere gözden geçirmek üzere mutfağa yöneldi. Ben de ikinci kattaki büyük salona çıktım.</p>

    <p class="Temel-Paragraf">Sadi Hoca denize nazır koltuklardan birinde oturuyordu. Nedense bana, bugün her zamankinden daha tonton ve sevimli göründü. Kar beyazı saçlarını itina ile taramış, sırtına koyu renk bir elbise giymişti, içinde yeleği, altın köstekli cep saati ile köşkün eski dekoruna tam uyum sağlıyordu. Kendimi birden zaman tünelinden geçmiş gibi hissettim. Sanki elli, altmış yıl geriye gitmiş gibiydik. Salonun dekorasyonu da beynimdeki hayali güçlendirmeye uygundu. Tüm eşyalar bakımlı olmasına rağmen eskiydi. Emindim, bu imaja uygun düşmeyecek tek şey, Suna’nın hayatiyet ve canlılık dolu görünüşü olacaktı. Geçmişle hal çekişecekti. Ve belki de bundan mükemmel bir kompozisyon oluşacaktı.</p>

    <p class="Temel-Paragraf">Yaşlı dostum beni görünce ayağa kalktı.</p>

    <p class="Temel-Paragraf">Yüzü mutluluktan ışıl ışıldı.</p>

    <p class="Temel-Paragraf">“Gelecek, değil mi?” diye sordu hemen bana. “Umarım son anda fikrinden caymaz.”</p>

    <p class="Temel-Paragraf">“Gelecek Hocam, müsterih olun. Suna Hanım verdiği sözü tutan birine benziyor.”</p>

    <p class="Temel-Paragraf">Çocuk gibi heyecanlıydı.</p>

    <p class="Temel-Paragraf">“Öyle olması lazım,” dedi. “Ne de olsa bir Kadızade.”</p>

    <p class="Temel-Paragraf">“Tabii ya,” dedim.</p>

    <p class="Temel-Paragraf">Hoca hararetle ince, pamuk tenli cildi avuçlarıyla ellerimi kavradı. Yüzü sapsarıydı ve yerinde duramıyordu. “Gel, gel,” diye beni çekiştirerek ampir üslûbunda yapılmış kanepeye çekti. Adeta heyecanına ortak olmamı istiyordu.</p>

    <p class="Temel-Paragraf">“Nakşidil Kalfa’ya açıklama yapmışsınız,” dedim.</p>

    <p class="Temel-Paragraf">“Eee, durumu öğrenmesi onun da hakkı. Bunca yıl bu aileye hizmet etmiş biridir. Ne de olsa o da artık aileden sayılır. Ama inatçı Çerkez, bir türlü kabullenmek istemiyor gerçeği.”</p>

    <p class="Temel-Paragraf">Yorum yapmadan başımı salladım.</p>

    <p class="Temel-Paragraf">Bu salonda hemen hemen hiç oturulmazdı. Köşkün daha ziyade müstesna misafirlerinin kabul edildiği yerdi; gerçi görmüşlüğüm ve oturmuşluğum vardı tabii, ama ne yalan söyleyeyim, ilk defa ve alıcı nazarlarla baktım etrafa. Klasik eşya hakkında az buçuk benim de bilgim vardı. Salonun sol duvarında 16. Louis tarzı yaldızlı, ahşap konsol duruyordu. Stilinin nefis bir örneğiydi. Mermer tablalı, kuşağı gül bezeklerle ve gençliği simgeleyen, bitkisel bir taşla çevrili yüz kabartmasıyla süslenmişti. Dayanakları alttan birbirine bağlayan bazaların ortasında Yunan tarzı bir vazo yer alıyordu. Mermerin üzerinde ampir üslûbu, üç mumlu, abajuru sacdan yeşil renkli bir lamba vardı. Yanında da fanus içinde zemberekli, antika bir saat duruyordu.</p>

    <p class="Temel-Paragraf">Konsolun hemen yanında, Fransa’nın ikinci imparatorluk dönemine ait abanozdan, mermer ve altın kaplama, bronz plakalarla süslenmiş, 1867’ye doğru Rönesans ve 16. Louis üslûplarını birleştiren harika bir dolap mevcuttu. Salonun muhtelif yerlerine serpiştirilen koltuklar Voltaire ve kapitone Crapaud tipiydi. Hele hele kapı panosu tek kelime ile şaheserdi. Ahşap oyma, Pompei tarzı denilen bu zarif süslemeler, Vezüv’ün lavları altında kalan Pompei kentindeki kazılardan sonra 18. yüzyılın ikinci yarısında moda olmuştu. Etrafa alıcı nazarlarla baktıkça hayranlığım daha da artıyordu. Bugüne kadar bu salonla niye ilgilenmediğime adeta bozuldum.</p>

    <p class="Temel-Paragraf">Her şey mükemmel, hazırlıklar fevkaladeydi, ama ister istemez aklımın köşesinde bazı sorular oluşmaya başladı. Acaba Suna Aytaç bu debdebeye, bu şatafata değer biri miydi? Kişiliği hakkında hiçbirimiz yeterli bilgi sahibi değildik. Eğitimi, kültürü, yaşam seviyesi ne merkezdeydi?</p>

    <p class="Temel-Paragraf">Köşkün içindekilerin yaşam tarzı ve felsefeleri adeta çağın gerçeklerinden çok uzaktı. Son senelerde, özellikle emekli olduktan sonra Sadi Hoca da içine kapanmış, dış dünya ile ilişkisini kesmiş bir yaşam sürdürmekteydi. Evin adet ve alışkanlıkları adeta elli, altmış yıl önceki hayattan kesitler veriyordu. Aklım karıştı birden; Suna gibi henüz yirmi sekiz yaşındaki genç bir kızın bu tempoya ayak uydurması çok zordu. Ya sıkılıp onlara uyum sağlayamayarak evi terk ederse, bu yaşlı adamın hali ne olurdu? Kimsenin ondan torununun alışkanlıklarına ve hayat görüşüne uymasını talep etmeye hakkı olamazdı.</p>

    <p class="Temel-Paragraf">Hoş, daha neyle karşılaşacağımızı da bilmiyorduk. Belki de Suna, yapacağı ziyarete rağmen büyükbabasına soğuk ve mesafeli davranıp, birlikte yaşamayı reddetmesi ve büyükbabasının yapacağı evlat edinme talebini kabul etmemesi çok mümkündü.</p>

    <p class="Temel-Paragraf">Yine kendi kendime, acaba mı dedim.</p>

    <p class="Temel-Paragraf">Belki de asıl maddi düşünen bendim; insanoğlu kolay kolay böyle bir serveti bir çırpıda reddedemezdi. Köşk Sadi Bey’in büyük servetinin sadece bir parçasıydı. Diğer emlaki, bankadaki nakdi hakkında hiç bilgim yoktu. Ama Kuzguncuk’un en zenginlerinden biri olduğu her zaman semt sakinleri arasında rivayet edilirdi.</p>

    <p class="Temel-Paragraf">Düşüncelerimden sıyrılıp, yaşlı dostumun heyecanına ortak olmaya çalıştım. Şu sıralar gerçek bir dost olarak bana yakınlık gösteriyor, geçmişinin en derin sırrını benimle paylaşıyordu. Hatta düşüncelerimden utandım da biraz. O haklıydı, ne de olsa gelen torunuydu ve Kadızade Emrullah Nuri’nin kanını taşıyordu; mutlaka irsen ve veraseten ondan izler taşımalıydı. Soyluluk ancak böyle kuşaktan kuşağa geçerdi.</p>

    <p class="Temel-Paragraf">Sadi Koray o bir saati çok zor geçirdi. Deneyimli, vakur, akl-ı selim sahibi adam yerinde duramıyordu. Salonun Acem haklarıyla kaplı zemininde bir baştan bir başa yürüyor, ya da denize bakan pencerelerin önünde durup dalgın dalgın boşluğa bakıyordu.</p>

    <p class="Temel-Paragraf">Suna dediği gibi tam vaktinde geldi.</p>

    <p class="Temel-Paragraf">Aşağıdaki giriş kapısının eski kalın tokmağı vurulup yukarıdaki salonda bile akisler yapınca Emrullah Nuri’nin torununun yüzü bembeyaz kesildi. Yaşlı dostumun sekte-i kalpten gitmesinden korktum.</p>

    <p class="Temel-Paragraf">Ama bir şey olmadı.</p>

    <p class="Temel-Paragraf">“Hadi evlat, hazır olalım,” diye fısıldadı. “Allah hepimiz için hayırlısını nasip etsin.” Muhabbetle ona baktım. Heyecanının dorukta olduğunu sezinliyordum. Az sonra müthiş bir karşılaşma olacaktı. İtiraf edeyim ki, tamamen ailenin dışında olmama rağmen benim de sinirlerim eni konu gerilmişti.</p>

    <p class="Temel-Paragraf">Yanına yaklaştım. “İlk karşılaşma anında sizi yalnız bırakmamı ister misiniz?” diye sordum.</p>

    <p class="Temel-Paragraf">“Hayır,” dedi. “Beni bırakma. Yardımına ihtiyacım var. Ayrıca niye yalnız bırakacaksın ki? Artık sen de bütün sırlarımı biliyorsun, benim için aileden birisin.”</p>

    <p class="Temel-Paragraf">“Sağolun, nasıl isterseniz,” dedim.</p>

    <p class="Temel-Paragraf">İkimiz de ayaktaydık.</p>

    <p class="Temel-Paragraf">Az sonra merdivenlerden ayak sesleri duymaya başladık. Nakşidil Kalfa, Suna’yı yukarı çıkarıyordu.</p>

    <p class="Temel-Paragraf">Kapıda önce Suna göründü. Uzun boyu ve endamlı vücuduyla. O anda yaşlı dostumun ne hissettiğini bilemezdim, ama benim neredeyse nefesim kesilecekti. Gözlerimi genç kızdan alamadım. Sırtında lacivert bir tayyör, içinde de beyaz bir bluz vardı. Yine makyajsız ve sade bir giyim içindeydi. Siyah saçları parıltılı ışıklar saçarak omuzlarına dökülmüştü. Hareketleri gayet doğal ve asla çekingen değildi.</p>

    <p class="Temel-Paragraf">Nakşidil Kalfa onun ardından salona girmemiş, anlayış göstererek usulca kapıyı kapatmıştı. Suna, salonun ortasına kadar kendinden emin ve mağrur adımlarla yürüdü ve sonra tam orta yerde durdu.</p>

    <p class="Temel-Paragraf">Sadi Koray taş kesilmiş gibi torununa bakıyordu.</p>

    <p class="Temel-Paragraf">İkisi de hareketsiz kalmışlardı.</p>

    <p class="Temel-Paragraf">Bir ara yaşlı adamın ağzını açmadan, insiyaki bir hareketle sanki torununu kucaklamak istercesine iki kolunu kaldırdığını gördüm.</p>

    <p class="Temel-Paragraf">Suna benim yüzüme bile bakmamış, odadaki varlığımdan habersiz gibi davranmıştı. Kızı tanıyordum; bu duygusal anda, asla büyükbabasının hasret ve şefkatle açılmış kollarına koşacak biri değildi. İlk düş kırıklığının Sadi Bey için o an doğduğunu sandım.</p>

    <p class="Temel-Paragraf">Ama inanılmayacak bir şey oldu ve Suna birden hareketlenerek yaşlı adamın kollarına atıldı, ifadesi imkânsız bir tabloydu. Genç kızla yaşlı adam sanki kırk yıllık dostmuş da, uzun süredir hasret çeken iki aile bireyiymiş gibi sarmaş dolaş olmuşlardı.</p>

    <p class="Temel-Paragraf">İkisi de gözyaşlarını tutamamışlardı.</p>

    <p class="Temel-Paragraf">Bir süre sonra Sadi Hoca yüksek sesle ağlamaya başladı. Hıçkırıklarını rahatlıkla duyabiliyordum. Suna büyükbabasından daha uzundu. Kaynaşma öylesine çabuk ve ani olmuştu ki, daha güçlü olan kız elleriyle büyükbabasının pamuk beyazı saçlarını okşamaya başlamıştı bile.</p>

    <p class="Temel-Paragraf">Bu denli bir yakınlaşmayı doğrusu hiç beklemiyordum. Fakat beni de mutlu ettiğini söylemek zorundaydım. Yufka yüreğim gördüğüm manzara karşısında etkilenmişti, hatta neredeyse benim gözlerim de buğulanmak üzereydi.</p>

    <p class="Temel-Paragraf">“Ağlamayın, lütfen ağlamayın efendim, bitti artık,” diye Suna büyükbabasının kulağına fısıldıyordu.</p>

    <p class="Temel-Paragraf">Nihayet yaşlı adam hıçkırıklarını keserek, “Evet yavrum, nihayet bitti. Sonunda muradıma erdim, geç de olsa torunuma kavuştum artık. Bundan böyle dünyanın en mutlu insanı ben olacağım. Allah’a hamdediyorum, ömrümün son demlerini seninle beraber ve mutlu geçireceğim. Bana bundan büyük teselli ne olabilir? Gel, sana şöyle yakından ve doya doya bir daha bakayım,” diye mırıldanıyordu.</p>

    <p class="Temel-Paragraf">Çok şükür işin en zor kısmı halledilmişti.</p>

    <p class="Temel-Paragraf">Sadi Bey torununu ellerinden tutup bir adım geri atarak, uzun uzun onun güzelliğini seyretti. “Allah nazardan saklasın evladım, ne kadar da güzelsin,” dedi. Yüzünden mutluluğu okunuyordu. Suna da ona sessiz sessiz gülümsüyordu.</p>

    <p class="Temel-Paragraf">Nihayet birlikte kanepeye oturdular.</p>

    <p class="Temel-Paragraf">O zamana kadar bana başını çevirip bir kere bile bakmayan genç kız, sanki yüzüme zoraki bir nazar atfetti. Dudaklarındaki gülümseme hala eksilmediği için bu tebessümün bana yönelik olup olmadığını anlayamadım. Pek bir anlam da verememiştim, ona hiçbir zararım dokunmadığı halde bana karşı niye menfi tavır takındığını anlayamıyordum. Yine de bu onun bileceği işti, ama şu da bir gerçekti ki Suna Aytaç benden hoşlanmamıştı.</p>

    <p class="Temel-Paragraf">Yaşlı dostum oturduğu kanepede de torununun bir elini iki avucu içine almış, öylece bırakmadan sıkı sıkıya tutuyordu.</p>

    <p class="Temel-Paragraf">“Yavrum,” dedi. “Hemen konuya girip bir hususun acilen aydınlanmasını istiyorum. Bütün başımıza gelen bu trajik aile faciasının yegane müsebbibi benim. Kimseyi suçlamayacağım. Gerçekleri ne yazık ki on sene evvel babanın birden karşıma çıkması ile öğrendim. Sadullah’ın ne kadar gururlu ve haysiyetine düşkün biri olduğunu sanırım onun kızı olarak sen benden daha iyi bilirsin, çünkü onu sen tanıdın. Ne hazindir ki kendi öz evladımla ancak bir kere ve yarım saat kadar görüşebildim. Bana zorlanarak anlattığı gerçekleri büyük bir hata yaparak inanıp kabullenemedim. Bu, uzun ömrümün en korkunç hatasıdır. Bu bakımdan beni ne denli suçlarsan suçla, buna müstahakım. Daha sonra anlattıklarını beynimde değerlendirip, söylediklerinin haklı olduğunu idrak ettiğimde iş işten geçmişti. İnan bana, onu yeniden bulmak için çok gayret sarfettim. Özel adamlar tuttum, hafiye gibi iz sürdüm, ama sonuç alamadım. Ta ki yakın zaman önce gazetede vefat ilanını görünceye kadar. O zaman dünyam karardı ve bir baba için en zor şeyi yaptım, oğlumun cenazesine iştirak ettim. Ne hazindir ki, bir torunum olduğunu bile o gün öğrenebildim. Tanrı, doyamadığım oğlumu elimden alırken bana bir torun nasip etmişti. Şimdi tek arzum, oğluma veremediğim sevgiyi sana vermek yavrum. Umarım bu yaşlı büyükbabayı affetmek olgunluğunu gösterirsin, senden tek niyaz ettiğim şey sevgini benden esirgememektir.”</p>

    <p class="Temel-Paragraf">Suna, onu gözleri yaşlı olarak dinledi.</p>

    <p class="Temel-Paragraf">Ne cevap vereceğini hala merak ediyordum. Bana karşı sürdürdüğü inatçı, haşin ve şüpheli tutumunu acaba yine sürdürmekte devam mı edecekti? Ama sessiz cevabı her türlü şüpheli silecek nitelikteydi, oturduğu yerde yan dönmüş ve büyükbabasının boynuna sarılmıştı tekrar. Bundan daha açık bir cevap olamazdı.</p>

    <p class="Temel-Paragraf">Onları yalnız bırakmak isteğine kapıldım birden.</p>

    <p class="Temel-Paragraf">Genç kız belki de bir yabancı hissettiği benim yanımda daha açık ve net hislerini ifadeden çekinebilirdi. Yine de izin isteyip ayrılmak için zamanın uygun olup olmadığını kestiremiyordum, belki biraz daha kalmam, hiç olmazsa çay servisinden sonra köşkü terk etmem daha doğru olurdu. Hem Sadi Bey evlat edinme konusunu açarsa bana tevcih edebileceği hukuki sorular da olabilirdi, işin aslına bakılırsa bir avukat olarak ona yardımım bundan sonra başlayacaktı. Ama ilk gün, daha bu hassas ortamda belki Hoca o konuya temas etmez, diye düşündüm. Öyle ya, önlerinde konuşacakları kimbilir nice sorunlar vardı.</p>

    <p class="Temel-Paragraf">Sonraki yirmi dakika daha ziyade afaki konularla geçti. Yaşlı dostum, torununa geçmişinden ziyade şimdiki yaşamı ile ilgili sorular sordu. Muhtemelen maziyi eşelemek istemiyor, diye düşündüm. Suna da gayet sakin, tam bir genç kız içtenliğiyle büyükbabasının sorularını samimiyetle cevapladı. Yaklaşık bir on dakika kadar sonra Nakşidil Kalfa, büyük bir gümüş tepsi içinde çay servisini yapmak için salona girdi. Suratı yine asıktı, ama onu yakından tanımayanlar içindeki burukluğu anlayamazlardı. İşte ilk defa o an, Kalfa’nın Suna’ya inanmadığını, evin torunu olarak kabullenemediğini hissettim. Kalfa’yı on senedir tanırdım; kaç kereler neşesine, hüznüne şahit olmuştum. Fakat bu defa bana, yüzünde inançsızlıktan kaynaklanan ciddi endişeler var gibi geldi. Bugün köşkte onunla ilk karşılaştığımızda aklıma gelen evdeki otoriteyi kaybedeceği düşüncesinin yanlış olduğunu kavradım hemen. Artık o da seksen yaşma gelmiş bir kadındı, her ne kadar Çerkezliğinin verdiği bir dinçliği varsa da, bütün ömrünü o evde geçirmiş bir insan olarak aileye gerçek bir torunun katılmasından yalnızca mutluluk duyması gerekirdi. Yine de insan ruhu ve özellikle kadın dünyası rahat anlayabildiğim bir şey değildi, belki de aklımın köşesinden bile geçiremediğim başka şeyler düşünüyordu. Doğrusu pek oralı da olmadım; benim için aslolan yaşlı ve hasta dostumun ömrümün şu son demlerinde mutluluğu doyasıya tatmasıydı...</p>

    <p class="Temel-Paragraf">Sadi Bey, Nakşidil Kalfa salona girince torununa dönerek, “Sana tanıtmak istediğim biri daha var,” dedi. “Nakşidil, bu köşkün benim kadar eski, temel direğidir. Ömrünü bana adamış, kaprislerimi çekmiş, anama babama hizmet etmiş, eşi bulunmaz emektarmızdır. Onu seveceksin.”</p>

    <p class="Temel-Paragraf">Suna kısa bir tereddüt geçirdi. Takdim edilen kadının köşkün hizmetkârı olduğunu anlamıştı, ama bir hizmetkâra nasıl davranılacağını galiba kestiremiyordu. Yerinden kalkıp kalkmamak konusunda kısa bir bocalama yaşadı, bunu hissettim. Hemen bakışlarımı Kalfa’ya çevirdim. Tepsiyi masanın üstüne bıraktıktan sonra ağır ağır Suna’ya yaklaşıyor ve sanki onun da ayağa kalkmasını bekliyordu.</p>

    <p class="Temel-Paragraf">Suna neden sonra uyanarak, yerinden doğruldu. Nakşidil elini, öpülmesini istercesine ayası yere paralel gelecek şekilde uzatmıştı ama Suna uzatılan eli sadece sıktı. Kalfa’nın düş kırıklığına uğradığını hemen sezmiştim, o sıralar mutluluktan neredeyse kanatlanacak olan Sadi Bey ise bu ufak ayrıntıyı fark etmemişti bile.</p>

    <p class="Temel-Paragraf">İki kadının bakışları kısa bir an buluştu.</p>

    <p class="Temel-Paragraf">İkisinin de birbirlerinden hoşlanmadığı gibi bir hisse kapıldım; sebebini anlamakta zorlanıyordum. Dışarıdan bakıldığında asık suratlı, cadaloz bir tip gibi görünmesine karşın Nakşidil Kalfa gerçekte altın kalpli, kimsenin kötülüğünü istemeyen bir insandı. Suna için de ömründe görmediği köşkün hizmetkârına karşı daha şimdiden hâkimiyet taslamak istercesine davranışlara kalkışması çok anlamsızdı. Ama ilk temaslarında birbirlerinden hoşlanmadıkları da çok açıktı.</p>

    <p class="Temel-Paragraf">Kalfa bozuntuya vermeden çay servisine başladı. Üçümüze de Çin porseleninden eski fincanlarda çay ikram etti. Yanında da pasta sundu. Fakat Sadi Bey’in ısrarına rağmen yemek hazırlığını bahane ederek yanımızda oturmadı. Yaşlı dostum bunun bir protesto olduğunu anlamayacak kadar kendini torununun yanı başındaki mevcudiyetine kaptırmıştı. Ama durum gözümden kaçmadı ve buna bir mim koydum. Bu hoşnutsuzluğun sebebini düşünmeliydim.</p>

    <p class="Temel-Paragraf">Çaylar keyifle içilmişti.</p>

    <p class="Temel-Paragraf">Herhalde kan çekmesinden olmalı, büyükbaba torun hemen kaynaşmış, senli benli olmuşlardı bile. Hoca’nın keyfine diyecek yoktu. Ben tam anlamıyla bir seyirci gibiydim. Sadece dinliyor ve seyrediyordum.</p>

    <p class="Temel-Paragraf">Boşalan fincanları bu defa Suna doldurdu. Ama bana fincanımı uzatırken bakışlarını kaçırmış ve yine sol kaşının hafifçe kalkmasını engelleyememişti.</p>

    <p class="Temel-Paragraf">İçimde bir huzursuzluk duyumsadım.</p>

    <p class="Temel-Paragraf">Kızın neden benden hoşlanmadığını anlayamıyordum. Oysa ona bundan önceki iki karşılaşmamızda da ne bir kabalık, ne de ölçüsüz bir davranışta bulunmuştum. Ayrıca gururunu incitecek ağzımdan tek kelime de çıkmamıştı.</p>

    <p class="Temel-Paragraf">Çay faslı bittiğinde sohbet koyulaşmış, samimiyet artmışta.</p>

    <p class="Temel-Paragraf">Bir ara Sadi Bey kısa bir sessizlikten istifade ederek genzini temizleyip, “Şimdi ikiniz de beni dikkatle dinleyin,” diye bir girizgâh yapmıştı. Evlat edinme konusunu açacağına emindim artık. Yerimden kalkıp kendime bir bardak çay daha koydum ve koltuğuma dönerek dostumun konuşmaya başlamasını bekledim. Sanırım lafa karışmak asıl bu dönemde gerekecekti.</p>

    <p class="Temel-Paragraf">Hoca, Suna’ya dönerek, “Yavrum sen benim geciken mürvetimsin,” dedi. “Seni geç buldum ama bir daha asla kaybetmeye tahammülüm yok. Ağır bir hastalığım var ve acı da olsa yakında bu dünyadan göçüp gideceğim.”</p>

    <p class="Temel-Paragraf">Suna müdahale ederek, “Allah esirgesin efendim, inşallah daha çok uzun seneler yaşarsınız,” dedi.</p>

    <p class="Temel-Paragraf">“Hayır yavrum. Üzülmeni istemiyorum, ama kanserim ve çok az zamanım kaldığını da biliyorum.”</p>

    <p class="Temel-Paragraf">Bu haber Suna’ya sürpriz değildi. Başını önüne eğdi.</p>

    <p class="Temel-Paragraf">Hoca, kelimelerin üzerine basa basa devam etti.</p>

    <p class="Temel-Paragraf">“Şimdi sizden iki isteğim olacak. Umarım artık vasiyet telakki edeceğiniz bu isteklerimi kayıtsız ve şartsız kabul edersiniz.”</p>

    <p class="Temel-Paragraf">İlk isteğinin ne olduğunu tahmin edebiliyordum, ama acaba Hoca’nın ikinci isteği ne olabilirdi? Fazla kafamı yormadım, nasıl olsa şimdi açıklayacaktı.</p>

    <p class="Temel-Paragraf">“Birincisi, seni evlat olarak nüfusuma geçirmek istiyorum. Her ne kadar sen benim mirasçımsan da rahmetli baban nüfusuma geçmiş görünmediğinden kanuni olarak resmi sıfatın yok. Bu nedenle önce noterde bir akit yapmak ve bunu nüfusa tescil ettirmemiz gerekiyor. Ben Erdal’la gerekeni konuştum, tereddüt ettiğin karanlık noktalar varsa dilediğini ona sorabilirsin.”</p>

    <p class="Temel-Paragraf">Suna bir an bana kaçamak bir bakış fırlattı. Sonra büyükbabasına dönerek:</p>

    <p class="Temel-Paragraf">“Böyle bir mualeme şart mı efendim?” dedi. “Benim için asıl önemli olan sizin manevi varlığınızdı ve ben ona kavuştum.”</p>

    <p class="Temel-Paragraf">“Asla. Ben varlıklı bir adamım yavrum ve hayatta mirasıma sahip olacak kanımdan tek bir insan yok. Ben hayattayken her şeyimin oğlumun kızına kalmasını istiyorum.”</p>

    <p class="Temel-Paragraf">“Fakat efendim...”</p>

    <p class="Temel-Paragraf">“Bunun münakaşasını istemiyorum. Bu miras senin hakkın. Tamam mı?”</p>

    <p class="Temel-Paragraf">“Vallahi efendim, ne diyeyim? Söyleyecek bir şey bulamıyorum. Oldukça şaşkınım. Benim için tam bir sürpriz oldu.”</p>

    <p class="Temel-Paragraf">Çayımdan bir yudum aldım.</p>

    <p class="Temel-Paragraf">Benim için hiç de sürpriz olmamıştı ve sağduyum beni yine yanıltmamıştı. Suna büyükbabasını ziyarete karar verdiğinden bu yana, her ne kadar bilmiyor gibi davranıyorsa da böyle bir teklifle karşılaşacağını üç aşağı, beş yukarı tahmin etmiş olmalıydı.</p>

    <p class="Temel-Paragraf">Bence hayreti abartılıydı.</p>

    <p class="Temel-Paragraf">“Bu konuda anlaştık mı?” diye sordu Hoca.</p>

    <p class="Temel-Paragraf">Suna biraz kızarıp bozarmış, sonra da kabul ettiğini anlatırcasına başım sallamıştı.</p>

    <p class="Temel-Paragraf">“Şimdi gelelim ikinci şartıma. Birinci şartım ancak ikincisini kabulünle geçerlidir. Aksi halde evlatlık teklifimi kabul etmediğini varsayacağım.”</p>

    <p class="Temel-Paragraf">Doğrusu ben de merak etmeye başladım.</p>

    <p class="Temel-Paragraf">Zihnimi şöyle bir yokladım; Sadi Bey’le bundan evvel yaptığımız konuşmalarda şart türünden bir şeyler ileri sürdüğünü hiç hatırlamıyordum. Belki şimdi gelecek teklifin hukuki bir yanı vardı ve yaşlı dostum hususiyle bunun için toplantıda kalmamı istemiş olabilirdi.</p>

    <p class="Temel-Paragraf">Dikkat kesildim ve Hoca konuşmaya başlarken soğumaya yüz tutmuş fincanımdaki çayı dudaklarıma götürdüm. Ama işittiğim cümle karşısında az daha boğuluyordum, fincan elimden kaymış, çay elbiseme dökülmüştü.</p>

    <p class="Temel-Paragraf">Sadi Bey kıza dönerek, “On beş gün içinde Erdal’la yıldırım nikâhı yapıp evlenmenizi istiyorum,” demişti.</p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"><span class="char-style-override-3">2</span></p>

    <p class="Temel-Paragraf"><span class="char-style-override-1">N</span>EREDEYSE ŞAŞKİNLİKTAN DİLİMİ YUTACAKTIM. Fincandaki çayı üstüme döktüğümü, irkilerek yerimden fırladığımı bugün bile hatırlıyorum. Hayatımda duyduğum en saçma teklifti bu.</p>

    <p class="Temel-Paragraf">İnanmaz gözlerle Sadi Bey’e baktım, hayretimden ağzım açık kalmıştı.</p>

    <p class="Temel-Paragraf">Acaba ben mi yanlış duydum, diye bu kez bakışlarımı Suna’ya çevirdim. Ama o da dehşete kapılmış gibi irkilmiş, benimle aynı şaşkınlığı yaşıyordu.</p>

    <p class="Temel-Paragraf">Hoca ise yarattığı şokun farkında ve gayet mütebessimdi. “Biliyorum,” diye fısıldadı, “İkiniz de böyle bir şart ileri süreceğimi hiç tahmin etmemiştiniz. Düşünmeniz için size bir saat mühlet veriyorum. Sizleri yalnız bırakacağım, konuyu kendi aranızda daha salim kafayla düşünüp tartışın, kararınızı ondan sonra verin. Sakın unutmayın, ilk şartım ancak ikinci şartımın kabulüne bağlıdır.”</p>

    <p class="Temel-Paragraf">Hoca bundan sonra yerinden fırlamış, yaşlı haline hiç de denk düşmeyen hızlı adımlarla salonu terk etmişti.</p>

    <p class="Temel-Paragraf">Yerime mıhlanıp kalmıştım. Ayakta, elimde çay fincanı, taş kesilmiş gibi duruyordum. Hoca kapıyı kapayınca kendime gelir gibi oldum, ister istemez nazarlarım yine genç kıza kaydı.</p>

    <p class="Temel-Paragraf">Gözleri öfke dolu bana bakıyordu. Hiddetinden titremeye başlamıştı.</p>

    <p class="Temel-Paragraf">Hırlar gibi, “Bu sizin fikrinizdi, değil mi?” dedi.</p>

    <p class="Temel-Paragraf">“Kesinlikle hayır. Sizinle evlenmek aklımın köşesinden bile geçmiyordu.”</p>

    <p class="Temel-Paragraf">“Yalan!.. Daha beni ilk gördüğünüzde çarpıldığınızı anlamıştım. Büyükbabamı kandırıp onu böyle saçma bir karar almaya siz ikna ettiniz.”</p>

    <p class="Temel-Paragraf">“Asla! Ben kimsenin zaaflarından istifadeye kalkışacak bir insan değilim.”</p>

    <p class="Temel-Paragraf">“Size inanmıyorum.”</p>

    <p class="Temel-Paragraf">“Nasıl isterseniz öyle düşünün.”</p>

    <p class="Temel-Paragraf">Suna da ayağa kalkmıştı.</p>

    <p class="Temel-Paragraf">“Sizinle evlenemem.”</p>

    <p class="Temel-Paragraf">“Ben de.”</p>

    <p class="Temel-Paragraf">Gerçekten de şimdiye kadar evlenmeyi yalnız Suna ile değil, henüz hiç kimse ile düşünmemiştim. Otuz dört yaşma gelmiştim, ama bekar hayatımdan memnundum. Bir sürü kadın hayatıma girip çıkmıştı, belki de evliliğin sorumluluğuna henüz hazır değildim, ya da hayatıma henüz beni evliliğe götürecek kadar sevebildiğim biri çıkmamıştı.</p>

    <p class="Temel-Paragraf">Bir süre ikimiz de şaşkınlığımızı üzerimizden atamadık.</p>

    <p class="Temel-Paragraf">Suna, “Bu kabul edebileceğim bir şart değil,” diye mırıldandı. “Hayatımda biri var ve o adamı seviyorum.”</p>

    <p class="Temel-Paragraf">“Bunu anlayışla karşılayabilirim.”</p>

    <p class="Temel-Paragraf">“Ne demek istiyorsunuz?”</p>

    <p class="Temel-Paragraf">Kızgınlığı daha da artmış gibi süzüyordu beni.</p>

    <p class="Temel-Paragraf">“Yani gayet doğal,” diyebildim. “Bu yaşta haliyle hayatınızda biri olabilir. Genç ve güzel bir hanımsınız.”</p>

    <p class="Temel-Paragraf">“Yani, hayatımda biri olmasına rağmen bu teklifi kabul edeceğinizi mi ima etmeye çalışıyorsunuz?”</p>

    <p class="Temel-Paragraf">“Hayır, yanlış anladınız, onu demek istemedim. Birini seviyor olmanızın tabii olduğunu ifadeye çalışıyordum. Ama bu şart çok saçma, ikimiz için de yerine getirilmesi olanaksız.”</p>

    <p class="Temel-Paragraf">“Evet, haklısınız.”</p>

    <p class="Temel-Paragraf">“Öyle ise konuşulacak bir şeyimiz yok. Hemen büyükbabanızı çağıralım ve bir karara vardığımızı söyleyelim.”</p>

    <p class="Temel-Paragraf">“İyi olur.”</p>

    <p class="Temel-Paragraf">Elimdeki çay fincanını sehpanın üzerine bırakıp kapıya doğru yürümeye başladım. Kafam allak bullak olmuştu. Böyle bir teklife hiç hazır değildim. Gerçi Suna hakikaten fizik olarak mükemmel bir kızdı, hatta daha ileri giderek beni etkilediğini de söyleyebilirdim, ama evlilik bambaşka bir müesseseydi, asla bir başkasının isteği ile girebileceğim bir şey değildi.</p>

    <p class="Temel-Paragraf">Tam kapıya yaklaşırken Suna arkamdan, “Bir dakika lütfen,” diye seslendi.</p>

    <p class="Temel-Paragraf">Durup arkama döndüm.</p>

    <p class="Temel-Paragraf">Aynı vaziyette, şaşkın ve mütereddit yerinde kımıldanıyordu.</p>

    <p class="Temel-Paragraf">“Galiba çok acele karar verdik,” diye fısıldadı.</p>

    <p class="Temel-Paragraf">“Ben değil,” dedim.</p>

    <p class="Temel-Paragraf">“Aslında ben de öyle. Beni bağışlayın, ama sizden hiç hoşlanmadım, bana çok itici biri gibi geldiniz. Bu söylediklerimin kaba ve çirkin olduğunu biliyorum, fakat bazı gerçekleri de görmezden gelemeyiz.”</p>

    <p class="Temel-Paragraf">“Hangi gerçekleri?”</p>

    <p class="Temel-Paragraf">“Ortada iki önemli vaka var. İstesek de istemesek de bu değişmiyor. Birincisi bu kararla tam bulduğumu sandığım büyükbabamı kaybedebilirim. O hayattaki tek akrabam. Çok tonton ve sevimli bir insan, ona derhal kanım kaynadı. Yeniden hayatımdan çıkmasını istemiyorum.”</p>

    <p class="Temel-Paragraf">Susup yüzüme baktı.</p>

    <p class="Temel-Paragraf">“Acaba bu kararında ciddi mi? Yani ona hayır biz evlenemeyiz dersek benimle ilişkisini keser mi?”</p>

    <p class="Temel-Paragraf">Hiç tahmin etmiyordum. Sadi Hoca geç bulduğu torununu böyle anlamsız bir teklifi reddetti diye, ondan vazgeçemezdi. Ayrıca kendi zaviyesinden ne kadar cazip olursa olsun, isteğinin anlamsız olduğunu idrak edecek kadar da olgun ve hayatı tanımış biriydi.</p>

    <p class="Temel-Paragraf">“Sanmam,” dedim.</p>

    <p class="Temel-Paragraf">“Öyleyse niye bu şartı ileri sürdü?”</p>

    <p class="Temel-Paragraf">“Hiçbir fikrim yok.”</p>

    <p class="Temel-Paragraf">“Bana doğruyu söyleyin, ona baskı yapmadığınıza emin olabilir miyim?”</p>

    <p class="Temel-Paragraf">“Siz çıldırmışsınız!” diye bağırdım. “Niye böyle baskı yapayım ki?”</p>

    <p class="Temel-Paragraf">Manidar bir şekilde gülümsedi.</p>

    <p class="Temel-Paragraf">“İşte o da, bu kararı düşünmemiz için gereken ikinci vaka. İkimiz de bu evlilik akdiyle bir anda zengin olacağız.”</p>

    <p class="Temel-Paragraf">Hiddetten köpürür gibi oldum.</p>

    <p class="Temel-Paragraf">“Bu sizin sorununuz, benim değil,” dedim.</p>

    <p class="Temel-Paragraf">“Haklısınız, öyle. Bunun için de biraz daha düşünmem lazım.”</p>

    <p class="Temel-Paragraf">Bu kez sırıtarak yüzüme baktı.</p>

    <p class="Temel-Paragraf">“Yani benimle evlenmeyi mi düşünüyorsunuz? Peki, hayatınızda olduğunu iddia ettiğiniz o adam ne olacak? Büyükbabanızın serveti için ondan vaz mı geçeceksiniz?”</p>

    <p class="Temel-Paragraf">Bana cevap vermeden düşünmeye başladı. Gözlerini kısıp daldı. Ne geçiyordu aklından acaba? Yeni tanıdığı büyükbabası ve onun sağlayacağı büyük servet mi, yoksa vazgeçmek zorunda kalacağı sevgilisi mi?</p>

    <p class="Temel-Paragraf">Kanepenin önünde kısa, küçük adımlarla bir aşağı, bir yukarı yürüyordu.</p>

    <p class="Temel-Paragraf">Sonra birden durdu ve bana dönerek, “Bunca yıl sonra bulduğum büyükbabamdan vazgeçemem,” dedi.</p>

    <p class="Temel-Paragraf">Ne yalan söyleyeyim, aslında vazgeçemediği şeyin büyükbabası değil de ihtişamına hayran kaldığı köşk ve yaşlı dostumun serveti olduğu sanısına kapıldım. Daha birkaç gün evvel onu itham ederken takındığı saldırgan tavırlar gözümün önüne geldi. Yine de bu onun tercihi idi ve mirasa sahip çıkmak da hakkıydı.</p>

    <p class="Temel-Paragraf">Neden sonra tercihinin neticesi kafama dank etti. Ne yani, onunla evlenmek zorunda mı kalacaktım? Gözlerim irileşerek yüzüne baktım.</p>

    <p class="Temel-Paragraf">Hiç istifini bozmadı.</p>

    <p class="Temel-Paragraf">“Biliyorum,” dedi. “Siz de bu evliliğe karşısınız ama bunu kendiniz için değil, ömrünün sonuna gelmiş bir dostunuzun iyiliği için yapacaksınız.”</p>

    <p class="Temel-Paragraf">“Hayır, mümkünü yok. Olamaz böyle bir şey.”</p>

    <p class="Temel-Paragraf">“Olması gerekir.”</p>

    <p class="Temel-Paragraf">“Anlayamadım?”</p>

    <p class="Temel-Paragraf">Yanıma yaklaştı. Kara gözlerini yüzüme dikti.</p>

    <p class="Temel-Paragraf">“Akıllı biri olduğunuzu biliyorum. Hatta sizin bu işe içten karşı olduğunuza da henüz tam emin değilim, ama size bir teklifim olacak. Şimdi beni iyi dinleyin. Niyetiniz bu izdivaçtan para koparmaksa size bunu temin edeceğim.”</p>

    <p class="Temel-Paragraf">Hayretten ağzım açılmıştı.</p>

    <p class="Temel-Paragraf">Merakım baskın çıktı, ama nasıl bir teklifte bulunacağını merak ettiğim için bekledim.</p>

    <p class="Temel-Paragraf">“Büyükbabamın teklifini kabul edelim. Ama bu asla düşündüğünüz tarzda bir evlilik olmayacak. Yani cinsel yaklaşım ve olağan kan koca hayatı yaşamayacağız. Müşterek bir evde yaşayabiliriz, ama odalarımız birbirine kapalı kalacak. Bütün sorun büyükbabamın vefatına kadar evlilik oyunu oynamak zorunda kalmamız. Sizin bu işi rahatlıkla yapacağınıza eminim. Büyükbabamın vefatından sonra da size, kalan mirastan uygun bir miktar ödeme yaparım.”</p>

    <p class="Temel-Paragraf">Tüylerim diken diken olmuştu, içimden, ‘Aman Allah’ım!’ diye mırıldandım. Karşımda ne tıynette bir kadın vardı? Konacağı mirası kaçırmamak için şeytanın bile aklına gelmeyecek bir çareye tevessül edebiliyordu.</p>

    <p class="Temel-Paragraf">Tiksinerek baktım yüzüne bir an.</p>

    <p class="Temel-Paragraf">“Bu teklifi kabul edeceğimi mi sanıyorsunuz?” diye sordum.</p>

    <p class="Temel-Paragraf">Omuzlarını silkti.</p>

    <p class="Temel-Paragraf">“Daha iyi bir öneriniz var mı?”</p>

    <p class="Temel-Paragraf">“Hiçbir önerim yok. Çok saçma, bunu asla kabul edemem.”</p>

    <p class="Temel-Paragraf">Hafifçe gülümsedi.</p>

    <p class="Temel-Paragraf">“Unutmayın,” dedi. “Sadi Koray’la tanışmak benim isteğim değildi. Bu teklifi bana siz getirdiniz.”</p>

    <p class="Temel-Paragraf">“Ama Hoca’nın işi evlendirmeye kadar götüreceğini nereden bilebilirdim?”</p>

    <p class="Temel-Paragraf">“Bu da sizin sorununuz. Şayet onun gerçek dostu iseniz, ölümün eşiğindeki bir hastanın onu mutlu kılacak son vasiyetini reddedemezsiniz.”</p>

    <p class="Temel-Paragraf">“Ama bu çok saçma, ben evliliğe hazır değilim.”</p>

    <p class="Temel-Paragraf">“Ben de... Hele sizinle asla! Fakat bu normal bir izdivaç olmayacak ki. Dediğim gibi sureta evliymiş gibi davranacağız.”</p>

    <p class="Temel-Paragraf">“Yine de çirkin. Sevdiğim bir dostuma oyun oynuyor, onu aldatıyormuş gibi bir hisse kapılırım.”</p>

    <p class="Temel-Paragraf">“Bu onu üzmek ve hayal kırıklığına uğratmaktan iyidir. Vefatının hemen akabinde boşanırız. Tabii size vaad ettiğim parayı ödedikten sonra.”</p>

    <p class="Temel-Paragraf">Ne sanıyordu bu kız beni?</p>

    <p class="Temel-Paragraf">Kiralık koca mı?</p>

    <p class="Temel-Paragraf">“Kuzum siz beni ne sanıyorsunuz? Bu derece aşağılık, kişiliksiz bir insan mı?”</p>

    <p class="Temel-Paragraf">Gayet soğuk bir şekilde, “Estağfurullah,” diye mırıldandı. “Size kanaatimi açıkça ifade etmek zorundayım; doğru, sizden hoşlanmıyorum, dediğim gibi bir an sizi de bu oyunun bir parçası ve tarafı sandım önce, ama yanılmışım galiba. Evliliği istemediğinizi ve bunu para için yapmayacağınızı anladım. Ayrıca hiç de kişiliksiz biri değilsiniz, beni yanlış anlamayın lütfen. Belki de para teklif etmekle büyük bir hata yaptım. Ama ikimiz de bu yaşlı adamı seviyoruz. Üstelik o benim kanım, canım. Ve ben daha on dört gün evvel hayatımdaki tek yakınımı, yani babamı da kaybetmiş biriyim. Şimdi karşıma birden gökten zembille inmiş gibi karşıma çıkan büyükbabamı da kaybetmek istemiyorum. Sizi incittiysem tekrar özür dilerim.”</p>

    <p class="Temel-Paragraf">Düşündüm, ileri sürdüğü gerçekler samimi gibi geldi bana.</p>

    <p class="Temel-Paragraf">Haklı da olabilirdi. Şartı kabul etmezsek kaybedeceği maddi avantaj da cabasıydı. Benden açıkça özür de dilemişti. Ama ne yapabilirdim ki? Durum, komedi filmlerindeki kadar teatral geliyordu bana.</p>

    <p class="Temel-Paragraf">Kızgınlığıma rağmen gülümsemekten kendimi alamadım.</p>

    <p class="Temel-Paragraf">“Çok komik bir durum,” diye mırıldandım.</p>

    <p class="Temel-Paragraf">“Acaba büyükbabam ciddi mi, yoksa sırf bizi sınamak için mi bunu yapıyor?”</p>

    <p class="Temel-Paragraf">Aklım çok karışmıştı.</p>

    <p class="Temel-Paragraf">“Sınamak mı? Hiç sanmam... O, aklı başında bir adamdır, ama yaşlı ve inatçıdır da. Kafasına koyduğu bir şeyi doğru olarak bellemişse sonuna kadar ısrar eder.”</p>

    <p class="Temel-Paragraf">“Ama bir açıdan ikimizin de hayatıyla oynuyor, birbirini sevmeyen iki insanı evlendirmeye kalkmak çok anlamsız.”</p>

    <p class="Temel-Paragraf">“Haklısınız.”</p>

    <p class="Temel-Paragraf">“Ne de olsa eski kafalı olmalı, iki sevdiği insanın arada sevgi olmadan da mutlu olabileceğini düşünüyor sanırım. Benim annem babam da görücü usulüyle evlenmişler ve asla da mutlu olamamışlardı.”</p>

    <p class="Temel-Paragraf">“Bu devirde olacak şey değil,” dedim.</p>

    <p class="Temel-Paragraf">“Ne yapabiliriz?”</p>

    <p class="Temel-Paragraf">Omuzlarımı silktim. “İnanın hiçbir fikrim yok. Çok şaşırdım. Buna bir çözüm bulmalıyız. Mesela hayatınızda bir erkek olduğunu ve onu sevdiğinizi Sadi Bey’e söylememi ister misiniz?”</p>

    <p class="Temel-Paragraf">“Ne iyi olur... Bunu yapabilir misiniz?”</p>

    <p class="Temel-Paragraf">“Hiç olmazsa bir denerim. Anlayışlı bir adamdır. En azından sizin de mutlu bir evlilik yapmanızı isteyecektir.”</p>

    <p class="Temel-Paragraf">“Ya kabul etmezse?”</p>

    <p class="Temel-Paragraf">“Dua edelim de etsin.”</p>

    <p class="Temel-Paragraf">“Ama az önce çok inatçı biri olduğunu söylemiştiniz.”</p>

    <p class="Temel-Paragraf">“Doğru... Ters tarafına gelirse zorluk çıkaracaktır.”</p>

    <p class="Temel-Paragraf">Bir an düşündüm, sonra çekinerek sordum.</p>

    <p class="Temel-Paragraf">“Şu sevdiğiniz kişi, nasıl biridir? Acaba büyükbabanız ondan hoşlanır mı? Emin, güvenilir bir şahsiyet midir?”</p>

    <p class="Temel-Paragraf">Suna yüzüme bakmadan yerine çöktü. Yüzü sarardı.</p>

    <p class="Temel-Paragraf">“Kusura bakmayın,” diye devam ettim. “Aslında beni hiç ilgilendirmiyor, bunu merakımdan değil, sırf Sadi Hoca açısından sordum. Onu mutlaka görmek isteyecektir, en azından ben öyle düşünüyorum.”</p>

    <p class="Temel-Paragraf">Yüzüme bakmadan konuştu.</p>

    <p class="Temel-Paragraf">“Onu onaylayacağını hiç sanmıyorum.”</p>

    <p class="Temel-Paragraf">“Neden?”</p>

    <p class="Temel-Paragraf">“Bir sürü nedeni var.”</p>

    <p class="Temel-Paragraf">“Hiç olmazsa bir ikisini söyleyin lütfen, karar verme zamanımız gittikçe azalıyor. Hoca neredeyse geri gelir.”</p>

    <p class="Temel-Paragraf">“Sevdiğim genç hem benden iki yaş ufak, hem de işsizdir. Hiçbir yerde dikiş tutturamadı. Üniversite eğitimini yarıda bıraktı. Daha askerliğini bile yapmadı. Kaçak dolaşıp duruyor. Daha da beteri ona ben maddi yardımda bulunuyorum. Öyle birini büyükbabamın onaylayacağına asla ihtimal vermem.”</p>

    <p class="Temel-Paragraf">“Ya ailesi?”</p>

    <p class="Temel-Paragraf">“İskenderun’da.”</p>

    <p class="Temel-Paragraf">Kendimi tutamadım. “Vay be, işe bak!” diye homurdandım.</p>

    <p class="Temel-Paragraf">Suna’nın gözünden iki damla yaş yanaklarına süzüldü.</p>

    <p class="Temel-Paragraf">“Ne yapayım, seviyorum işte...”</p>

    <p class="Temel-Paragraf">“Anlıyorum,” diye mırıldandım. Ama hiçbir şey anladığım yoktu. Suna gibi bir kızın öyle bir delikanlıya nasıl tutulduğunu anlayamamıştım.</p>

    <p class="Temel-Paragraf">Birden yerinden fırladı.</p>

    <p class="Temel-Paragraf">“Lütfen,” diye inledi. “Teklifimi kabul edin. Sanırım şu an büyükbabamın şartını kabulden başka alternatifimiz yok.”</p>

    <p class="Temel-Paragraf">“Ama Suna Hamm... o delikanlı ne olacak? Ona ne diyeceksiniz?”</p>

    <p class="Temel-Paragraf">“Herhalde uygun bir dille gerçekleri ona anlatacağım.”</p>

    <p class="Temel-Paragraf">“Fakat...”</p>

    <p class="Temel-Paragraf">“Bunu sevdiğiniz eski dostunuzun hatırı için yapmalısınız. Size söz veriyorum, büyükbabama bir hal olursa ilk işimiz boşanmak olacaktır. Hürriyetinizi size iade edeceğim.”</p>

    <p class="Temel-Paragraf">Tam itiraza başlayacağım sırada salonun kapısı açıldı ve yüzünde o mutlu gülüşüyle Hoca içeriye girdi.</p>

    <p class="Temel-Paragraf">“Bir karara vardınız tabii, değil mi çocuklar?” diye sordu.</p>

    <p class="Temel-Paragraf">Suna’nın sesini işitince tüylerim diken diken oldu.</p>

    <p class="Temel-Paragraf">“Evet, büyükbaba. Biz evlenmeye karar verdik,” diyordu...</p>

    <p class="Temel-Paragraf">Başım önüme düştü.</p>

    <p class="Temel-Paragraf">Ağzımı açıp tek kelime söyleyemedim.</p>

    <p class="Temel-Paragraf">Bu, felaket günlerimin başlangıcıydı. Ama ne yazık ki o sırada bundan tamamen habersizdim...</p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"><span class="char-style-override-3">3</span></p>

    <p class="Temel-Paragraf"><span class="char-style-override-1">O</span> GECE SABAHA KADAR UYUYAMADIM SİNİRDEN. Gözümün önüne devamlı Kadızade Emrullah Nuri köşkünde yaşadıklarım geliyordu. Aslına bakılırsa kendimi 60’lı yıllarda çevrilen romantik Türk filmlerinin jönlerinden biri gibi görüyordum. O filmlerin inanılmaz senaryolarını şimdi gerçek hayatta yaşıyor gibiydim. Yaşım gereği sinemalarda görememiş ama televizyonlarda çok seyretmiştim. Sanki inanılmaz bir benzerlik vardı; şu farkla ki, benimki bir film değil, gerçeğin ta kendisiydi.</p>

    <p class="Temel-Paragraf">Başıma gelenleri bir başkasından dinlesem güler, geçer ve de inanmazdım. Şimdi yatakta terleyip duruyordu. Sabaha doğru dörtte uykuya dalamayacağımı anlayınca fırlayıp kalktım yataktan. Önce bir kadeh viski içmek istedim, fakat sabah yaklaşıyordu ve yarın yapılacak bir yığın işim vardı, ayık olmam gerekecekti. Oysa başlayınca bir kadehle yetinmeyeceğimi biliyordum. Bekar evimin mutfağına daldım; çok acıydı ama artık sultanlık telakki edilen bekarlığımın son günlerini yaşıyordum. Muhtemelen on gün sonra evli bir adam olacaktım. Beynim karıncalandı.</p>

    <p class="Temel-Paragraf">Ocağa çay suyu koydum. Sonra banyoya geçip başımı soğuk suyun altına bıraktım. Havluyla üstünkörü kurulayıp balkona çıktım.</p>

    <p class="Temel-Paragraf">Etraf henüz zifiri karanlıktı ve yarının bana daha ne sürprizler getireceği belli değildi. Yaşamım bir günde öylesine değişmişti ki...</p>

    <p class="Temel-Paragraf">Yaşlı dostum Sadi Hoca’ya da kızıyordum. İstekleri ne kadar iyi niyet taşırsa taşısın, iki gencin istikbaliyle oynuyordu. Kuşkusuz kötü niyetli değildi, bir anlamda sevdiği iki genci başgöz edip bize maddi bir gelecek de sağlamayı düşünmüştü. Ama benim zerrece onun servetinde gözüm yoktu.</p>

    <p class="Temel-Paragraf">Dışarıda hava serindi.</p>

    <p class="Temel-Paragraf">Kendimi Boğaz’ın serin rüzgarına bıraktım. Bu saatten sonra artık uyuyamazdım da.</p>

    <p class="Temel-Paragraf">Aklım Suna’ya takıldı bu defa.</p>

    <p class="Temel-Paragraf">Hem güzel, hem de akıllı bir kadındı. Büyükbaba olarak Sadi Bey’den hoşlanmış olabilirdi, ama gerçekçi bir ifadeyle kalacak mirası da bırakamayacağını açıkça itiraf etmişti. Sevdiği gence tutkusu bana ters gelmişti, onun gibi zeki bir kızın o tiynette bir gence abayı yakması çok tuhaftı, fakat belli de olmazdı. Gönüldü bu; kime kapılacağını ancak rüfailer bilirdi.</p>

    <p class="Temel-Paragraf">Yine de içimde garip bir duygu vardı, yan komik yarı trajik olayın beni rahatsız eden bir yanını sezinler gibiydim.</p>

    <p class="Temel-Paragraf">Kendime acımaya başlamıştım. En azından üç ay kiralık koca rolünü oynayacaktım. Sonra birden şüpheye düştüm; Sadi Hoca gerçekten kanser hastası mıydı? Şimdiye kadar bana hastalığından hiç bahsetmemişti. Yaşı gereği tansiyonunun yüksek, zaman zaman da kalbindeki aritmiden şikâyetçi olduğunu biliyordum, ama kanserini hiç işitmemiştim.-</p>

    <p class="Temel-Paragraf">Kalfa’nın bu hastalığı bilmesi gerekmez miydi?</p>

    <p class="Temel-Paragraf">Nakşidil Kalfa da hastalığından bahsetmemişti, acaba gerçekten ona da konuyu hiç açmamış mıydı, yoksa bizi evlendirmek için tertip edilmiş bir oyun muydu bu?</p>

    <p class="Temel-Paragraf">Eğer öyleyse, bozulacaktım...</p>

    <p class="Temel-Paragraf">Yarın ilk işim bu konuyu tahkik etmek olacaktı.</p>

    <p class="Temel-Paragraf">Hoca’nın ısrarına rağmen yemeğe kalmamıştım. Evlilik fikrine alışmam gerekiyordu, yalnız kalmalı ve başıma açılan bu derdi düşünmeliydim. Suna akşam yemeğini büyükbabası ile yiyecek, sonra da şoför Niyazi, Sadi Bey’in Mercedes’i ile onu evine bırakacaktı.</p>

    <p class="Temel-Paragraf">Üşümüştüm. “Lanet olsun,” diye homurdanıp içeriye girdim.</p>

    <p class="Temel-Paragraf">* * *</p>

    <p class="Temel-Paragraf">Sabaha karşı biraz dalmışım.</p>

    <p class="Temel-Paragraf">Vakitsiz içtiğim çaylar midemde ekşime yapmıştı. Koltuğun üstünde uyandığımda saat sekiz buçuktu. Fırlayıp duşun altına girdim. Tıraş olup çıktığımda saat dokuzdu.</p>

    <p class="Temel-Paragraf">Günlerden pazar olduğunu neden sonra hatırladım; kafa kalmamıştı ki. Bugün iş günü değildi neyse. Otomobilime binmedim, köşke yürümeyi tercih ettim. Zaten evime çok yakındı.</p>

    <p class="Temel-Paragraf">Ilık bir haziran sabahıydı. Köşkün bahçesindeki çiçeklerin etrafı saran kokuları burnuma çarptı. Bahçıvan Hüsnü, bakımıyla uğraştığı gül fidelerinin yanından saygıyla beni selamladı. Huylandım, sanki bu sabahki selamında bir farklılık vardı, artık efendisinin sıradan bir dostu ya da komşusu gibi değil, köşkün yeni damadı gibi hürmet dolu bir saygınlık vardı hareketinde. Haksız yere bozuldum adama, ben de soğuk bir mukabelede bulundum.</p>

    <p class="Temel-Paragraf">Merdivenleri çıkıp kapıyı çaldım.</p>

    <p class="Temel-Paragraf">Her zamanki gibi Nakşidil Kalfa açtı kapıyı. Aklımca zeki davranıp ağzını arayacaktım. Asık suratına bakıp her zamanki gibi şaka yapmaya kalkışacaktım. Ama o benden evvel davranıp, buruk bir tebessümle, “Hoş geldiniz damat bey,” dedi.</p>

    <p class="Temel-Paragraf">Damat sıfatı, kanımı beynime sıçratmıştı.</p>

    <p class="Temel-Paragraf">“Demek olanları işittin,” dedim.</p>

    <p class="Temel-Paragraf">“Sadi Bey herkese bu sabah ilan etti.”</p>

    <p class="Temel-Paragraf">“Nerede kendisi? Çalışma odasında gazete mi okuyor?”</p>

    <p class="Temel-Paragraf">“Hayır, evde yok.”</p>

    <p class="Temel-Paragraf">Yaşlı dostumun genellikle fevkalade bir nedeni olmazsa, günün bu saatinde dışarı çıkmak gibi bir alışkanlığı yoktu, bilirdim.</p>

    <p class="Temel-Paragraf">“Yok mu? Nereye gitti?”</p>

    <p class="Temel-Paragraf">“Niyazi ile torununu almaya. Bu sabah onunla birlikte gezecekler. Akşam yemeğine siz de davetlisiniz damat bey. Saat onda size telefon edecek, hem kutlayacak hem de yemekten haberdar edecektim.”</p>

    <p class="Temel-Paragraf">Elimde olmadan sinirlenerek, “Kalfa,” dedim. “Allahını seversen ikide bir bana damat bey diye hitap etme. Tuhafıma gidiyor.”</p>

    <p class="Temel-Paragraf">“Öyle mi? Siz nasıl tensip ederseniz efendim. Size nasıl hitap etmemi uygun bulursunuz?”</p>

    <p class="Temel-Paragraf">Somurttum. “Eskisi gibi. Bundan önce nasıl çağırıyorsan beni, yine öyle... Evlat, deli oğlan filan işte. Ne dersen de.”</p>

    <p class="Temel-Paragraf">Yüzüme baktı bir süre manalı şekilde. Gözlerinde beni sorgular gibi bir ifade vardı.</p>

    <p class="Temel-Paragraf">“Bu evliliğe isteyerek mi girdin?” diye sordu.</p>

    <p class="Temel-Paragraf">“Hayır, kesinlikle. Bir emrivaki. Hoca şart kıldı.”</p>

    <p class="Temel-Paragraf">“Ne şartı?”</p>

    <p class="Temel-Paragraf">“Suna Hanımı evlat edinmeyi ancak benimle evlenirse kabul edeceğini söyledi.”</p>

    <p class="Temel-Paragraf">Hiç sesini çıkarmadı yaşlı kadın.</p>

    <p class="Temel-Paragraf">Onun durgunluğundan istifade ederek hemen sordum:</p>

    <p class="Temel-Paragraf">“Sadi Bey’in sıhhati nasıl Nakşidil Kalfa?”</p>

    <p class="Temel-Paragraf">“Valla şu sıralar gayet iyi. Ne tansiyonundan ne de aritmisinden şikâyet etmiyor. Torununu bulmak onu zindeleştirdi, artık sıhhi meselelerini problem etmiyor. Aşırı heyecan onu dinçleştirdi. Aklı fikri torununda.”</p>

    <p class="Temel-Paragraf">“Başka bir problemi olmadığından emin misin?”</p>

    <p class="Temel-Paragraf">Yine garip garip yüzüme baktı.</p>

    <p class="Temel-Paragraf">“Nasıl bir problem? Sıhhatiyle mi ilgili?”</p>

    <p class="Temel-Paragraf">“Evet,” diye fısıldadım.</p>

    <p class="Temel-Paragraf">“Hiç sanmıyorum. Olsa önce benim haberim olurdu. Dr. Suphi Bey daha iki gün önce buradaydı, bir sıkıntısı olsa bakımı için mutlaka beni uyarırdı. Niye soruyorsun?”</p>

    <p class="Temel-Paragraf">“Hiç,” dedim.</p>

    <p class="Temel-Paragraf">“Açık konuş. Bir bildiğin mi var? Şimdiye kadar onun sıhhati hakkında bana bir şey sormazdın. Damat olunca mı ilgin artta?”</p>

    <p class="Temel-Paragraf">Kaşlarım çatıldı.</p>

    <p class="Temel-Paragraf">Ne demek istiyordu bu yaşlı kadın? Sanki sorusunda bir istihza, hafif bir alay kokusu sezinler gibi oldum.</p>

    <p class="Temel-Paragraf">“Dün onu pek iyi görmedim de.”</p>

    <p class="Temel-Paragraf">“Amma yaptın! Turp gibiydi maşallah. Sevincinden yerinde duramıyordu ayol!”</p>

    <p class="Temel-Paragraf">Galiba haklıydım, bir oyuna getirilmiş gibi hissetmeye başladım kendimi...</p>

    <p class="Temel-Paragraf">Vasiyet, son arzu, üç aylık ömür, hep Hoca’nın bu evliliğin gerçekleşmesi için başvurduğu bir tertip, bir numaraydı galiba.</p>

    <p class="Temel-Paragraf">Ama niye?</p>

    <p class="Temel-Paragraf">Torununa benden daha iyi bir damat bulamaz mıydı sanki?</p>

    <p class="Temel-Paragraf">Ayrıca kızı, sevmediği bir erkekle evlendirmenin ne anlamı olabilirdi?..</p>

    <p class="Temel-Paragraf">* * *</p>

    <p class="Temel-Paragraf">Yine de bu gerçeği ilk fırsatta yüzüne vuracaktım. Tabii kanser olmadığına kesin kanaat getirdikten sonra Dr. Suphi Bey’i ben de tanırdım, birkaç kere köşkte karşılaşıp konuşmuşluğumuz da vardı. Çapa’daki Tıp Fakültesi’nde hocaydı. Güleryüzlü, şakacı, hoşsohbet biriydi. Gerekirse onu muayenehanesinde de ziyaret edebilirdim. Böyle bir oyuna getirilip getirilmediğimi öğrenmek hakkımdı.</p>

    <p class="Temel-Paragraf">Henüz her şeyi bozmak ve şarttan caymak için vaktim var sayılırdı.</p>

    <p class="Temel-Paragraf">Acele etmeye gerek yoktu.</p>

    <p class="Temel-Paragraf">Aklımdan planlar yapmaya başladım. Hem de sinsice. Ortada bir oyun varsa, ben de aynı şekilde karşılık verecektim.</p>

    <p class="Temel-Paragraf">Bu geceki yemeği düşünmeye başladım. Fakat beni asıl korkutan şeyi birden damarlarımdaki akan kanın şiddetinde hissettim. Kendi kendimi aldatıyor muydum yoksa? Suna’yı bu gece tekrar görecek olmam, kanımın kimyasını bozmuştu adeta. Sevinmiş, memnun olmuş, biraz da heyecanlanmıştım.</p>

    <p class="Temel-Paragraf">Ondan garip bir şekilde hoşlanıyordum. Durumun itici gelmesi, kendimi çekmem gerektiği halde, onu her görüşte içimde birtakım kıpırdanmalar, duygularımda coşmalar hissediyor ve daha yakınlık duyuyordum. Hem de yüzüme karşı başka bir erkeği seviyorum demesine rağmen...</p>

    <p class="Temel-Paragraf">İçimde, hislerimle gururum çatışıyordu.</p>

    <p class="Temel-Paragraf">Her şeye rağmen o akşamki yemeği iple çekmeye başladım.</p>

    <p class="Temel-Paragraf">* * *</p>

    <p class="Temel-Paragraf">Akşam yemeği bahçede yeniyordu. On bahçe, arazinin meyli nedeniyle önü açık ve her türlü rahatsız edici komşu nazarlarından uzaktı.</p>

    <p class="Temel-Paragraf">Ilık bir haziran akşamıydı.</p>

    <p class="Temel-Paragraf">Uç kişilik sofrada mutlu bir aile tablosu oluşturuyorduk. Sadi Bey’in keyfine diyecek yoktu. Yaşlı adam neşeliydi.</p>

    <p class="Temel-Paragraf">Torunu o gece büyükbabasının arzusuna uyarak, pek sevmediğini söylediği rakıdan bir kadeh içmeyi kabul etmişti. Suna ile karşı karşıya oturuyorduk. Genç kız elinden geldiğince benimle göz göze gelmemeye çalışıyordu. Bazı hallerde mecburen bakışıyor ve soğuk bir şekilde birbirimize sırıtıyorduk.</p>

    <p class="Temel-Paragraf">Ben de garip bir şeyin farkına varmıştım. O yokken onu özlediğimi, görmek ve yanında bulunmak arzusuyla yanıp tutuştuğumu fakat karşı karşıya gelince garip bir irkilme ile izahında zorluk çektiğim kinci bir havaya büründüğümü duyumsuyordum.</p>

    <p class="Temel-Paragraf">Galiba nedeni hoşlandığım kızın bir başkasını sevmesi ve çok yakında birbirimize dokunmadan garip bir evliliğe girecek olmamızdı.</p>

    <p class="Temel-Paragraf">Biraz daldım. Ya da gerginlikten içtiğim rakının miktarını kaçırmış olabilirdim. Hafiften bir umursamazlık kaplamıştı benliğimi. Gözlerim eskiden yaptığım gibi arada sırada değil, adeta sabitleşmiş gibi Suna’ya odaklanmıştı.</p>

    <p class="Temel-Paragraf">Bakışlarımdan rahatsız olmuştu sanırım. Bir keresinde sol kaşının havaya kalktığını hissettim. Öğrenmiştim artık; bu tehlike ve sinirlilik sinyaliydi.</p>

    <p class="Temel-Paragraf">Hiç oralı olmadım.</p>

    <p class="Temel-Paragraf">İnanılacak gibi değildi, fakat karşımdaki şu güzel kadın bir hafta on gün sonra karım olacaktı ve ben ona yasaların bana hak verdiği ölçülerde bile yaklaşamayacaktım.</p>

    <p class="Temel-Paragraf">Kemerli burnuna, dolgun dudaklarına diktim bakışlarımı.</p>

    <p class="Temel-Paragraf">Yüzümdeki ifadeden cinsel arzularımın uyandığını anlamış olmalıydı ki, rahatsız kıpırdanışlar içine girdiğini hissettim.</p>

    <p class="Temel-Paragraf">Belki bunu yapmamalıydım, ama elimde değildi. Ayık kafayla olsa muhtemelen hiçbir kadına böyle taciz edici şekilde bakmazdım herhalde. Gözlerimi özellikle kuğu boynu gibi uzun ve gösterişli boynundan, aralıkları görünen göğüs dekoltesinden alamıyordum.</p>

    <p class="Temel-Paragraf">Bu gece cidden çok gösterişli ve havalı giyinmişti. Yüzünde yine makyaj yoktu. Fakat sırtındaki gül kurusu omuzlarını açıkta bırakan askılı elbisesi esmer tenine çok yakışmıştı. Halimdeki şaşkınlığı ve kıza yiyecek gibi bakmamı sanırım Sadi Hoca da anlamıştı; ama adamcağız bunu daha ziyade torununu aşırı beğenmemden ve ondan hoşlanmama atfetmiş olmalıydı ki, sevincine diyecek yoktu.</p>

    <p class="Temel-Paragraf">O an Suna’yı arzuladığım doğruydu, ama bu isteğin altında şuursuz ve belirgin rencide olmuş evliliğimin dürtüsü yatıyordu. Bu garip evlilik oyununu bir türlü kabul edemiyor ve duygularımın incindiğini hissediyordum. Aslında sakin, yumuşak huylu, halim selim bir insan olduğumu bilirdim, ama elime verseler Suna’yı hırpalamaya, incitmeye, o mağrur ve kendini beğenmiş kişiliğini ezmeye hazırdım.</p>

    <p class="Temel-Paragraf">Kadehimde kalan son iki parmak rakıyı da bir yudumda içtim.</p>

    <p class="Temel-Paragraf">Yemek yediğimiz yer sarmaşık güllerinin çepeçevre kapladığı bir kameriyeydi. Tam eski bahçelerde bulunan, artık örneklerini pek göremediğimiz bir mekan. Aydınlatma, içeriden uzatılan elektrik kordonlarına bağlanmış ve çeşitli renklere boyanmış ampullerle yapılıyordu. Sıcak, geçmişin izlerini taşıyan, tarihi bir atmosfer...</p>

    <p class="Temel-Paragraf">Bir ara Sadi Hoca yerinden kalkarak, alt kattaki mutfağa doğru gitti.</p>

    <p class="Temel-Paragraf">Masada Suna ile kısa bir süre yalnız kaldık.</p>

    <p class="Temel-Paragraf">Hoca uzaklaşır uzaklaşmaz Suna hemen hırlar gibi konuştu.</p>

    <p class="Temel-Paragraf">“Lütfen kendinize gelin. Bakışlarınız hiç hoş değil ve beni rahatsız ediyor.”</p>

    <p class="Temel-Paragraf">Ne kastettiğini anlamıştım tabii, ama anlamamazlığa vurarak, “Ne demek istiyorsunuz Suna Hanım?” diye sordum.</p>

    <p class="Temel-Paragraf">“Anlaşmamızı unutmayın,” diye fısıldadı kısık sesle. “Biz asla gerçek bir karı koca olmayacağız, yaptığımız sadece bir oyun, göz boyama.”</p>

    <p class="Temel-Paragraf">“Bunu hatırlatmanıza gerek yok. Hiç unutmuyorum ve aklımdan da çıkmıyor.”</p>

    <p class="Temel-Paragraf">“Öyleyse çok iyi. Şimdi lütfen hareketlerinizi biraz daha kontrol edin ve lütfen yüzüme öyle bakmayın.”</p>

    <p class="Temel-Paragraf">“Bakışlarımda ne varmış ki?”</p>

    <p class="Temel-Paragraf">“Farkında değilsiniz galiba, yüzüme yiyecek gibi arzuyla bakıyorsunuz...”</p>

    <p class="Temel-Paragraf">“Yapmayın canım, bunu da nereden çıkardınız?”</p>

    <p class="Temel-Paragraf">“Bir kadın, erkeğin kendisine hangi nazarlarla baktığını her zaman anlar.”</p>

    <p class="Temel-Paragraf">“Şu halde yanılıyorsunuz demektir, çünkü size kesinlikle arzu ve istek duyarak bakmıyorum, benimki olsa olsa nefret olabilir.”</p>

    <p class="Temel-Paragraf">“İnkâra kalkışmayın, komik oluyorsunuz. Hem keselim bu konuyu, büyükbabam her an dönebilir.”</p>

    <p class="Temel-Paragraf">Damarına basmaya devam ettim.</p>

    <p class="Temel-Paragraf">“Ne fark eder? Şayet sizin dediğiniz gibi yaşadıklarımız bir göz boyama ise Sadi Bey size hayran hayran yaklaşmamdan daha hoşnut olacaktır. Onun istediği de bu değil mi zaten?”</p>

    <p class="Temel-Paragraf">“Lütfen Erdal Bey, biraz daha ciddi olun ve söylediklerinize dikkat edin.”</p>

    <p class="Temel-Paragraf">Sol kaşı yine havalardaydı.</p>

    <p class="Temel-Paragraf">Alkolün de etkisiyle yavaş yavaş tepem atmaya başlıyordu. Şu an en büyük isteğim bu kıza hak ettiği dersi vermekti.</p>

    <p class="Temel-Paragraf">“Elimden geleni yapıyorum,” dedim. “Ama rol kabiliyetim sizinki kadar başarılı değil. Baksanıza, siz ne kadar başarılısınız? Sanki yaşlı dostumla bebekliğinizden beri yakın ilişki içindeymişsiniz gibi samimileştiniz.”</p>

    <p class="Temel-Paragraf">Kızardığını gördüm.</p>

    <p class="Temel-Paragraf">Asla lafın altında kalacak biri değildi, tam ağzını açıp cevap vermeye hazırlanırken Sadi Hoca’nın bahçeye çıktığını duyunca hemencecik sustu.</p>

    <p class="Temel-Paragraf">Ama yine de bana vurucu boğalar gibi bir bakış fırlatmaktan geri kalmadı.</p>

    <p class="Temel-Paragraf">Anlaşılan, şu üç aylık evlilik oyunu sırasında onunla epey cenkleşecektik. Ne gariptir, sinirlerimi bozmasına rağmen bu komediden yavaş yavaş zevk almaya başlamıştım.</p>

    <p class="Temel-Paragraf">Şurası bir gerçekti ki, duygularımı hakikaten kontrol edememeye başlamıştım. Ne yaptığımın, ne hissettiğimin pek farkında değildim.</p>

    <p class="Temel-Paragraf">Hoca masaya oturunca kendimi toparladım ve Suna’ya eskisi gibi bakmamaya gayret ettim. Tabii elimde olmadan ara sıra nazarlarım yine üzerine kayıyordu. Özellikle o büyükbabası ile konuşurken.</p>

    <p class="Temel-Paragraf">Yemek bitip Cemile’nin pişirdiği kahvelerimizi içerken Sadi Bey bana dönüp, “En yakın tarihte kendi aramızda bir nişan yapmayı düşünüyorum,” dedi. “Bu arada sen de yıldırım nikâhı için gerekli muamelelere başla lütfen.”</p>

    <p class="Temel-Paragraf">“Memnuniyetle efendim,” dedim.</p>

    <p class="Temel-Paragraf">“Nikâhtan sonra da yurt dışına kısa bir balayına çıkmanızı istiyorum. Her türlü masrafı karşılamak benim boynumun borcu. Sakın itiraz etmeyin; kısa diyorum, çünkü ömrümün sayılı kalan günlerinde sizlerden fazla uzak kalmak istemiyorum. Erdal’cığım sana henüz söylemedim, daha doğrusu seninle konuşacak zamanımız olmadı, ama bugün sevgili torunuma konuyu açtım ve ona gösterdim de.”</p>

    <p class="Temel-Paragraf">Safça, “Neyi?” diye sordum.</p>

    <p class="Temel-Paragraf">“Ulus’ta dayalı döşeli bir dairem var. Sen bilmezsin, oldukça güzel bir yerdir. Evlenince kışın orada oturmanızı arzu ediyorum, yazın da burada kalabilirsiniz.”</p>

    <p class="Temel-Paragraf">Aptal aptal Hoca’nın yüzüne bakakaldım.</p>

    <p class="Temel-Paragraf">Bu köşkte evlilik oyununun icaplarını yerine getirmemiz adeta olanaksızdı. ister istemez bakışlarım Suna’ya kaydı.</p>

    <p class="Temel-Paragraf">Sanırım ne düşündüğümü anlamıştı ki, “Lütfen büyükbaba” diye itiraz etti. “Ben balayı istemiyorum, buna hiç gerek yok. Ayrıca babamı henüz kaybettiğimi unutmayın. Her şey o kadar üst üste ve yıldırım hızıyla gelişiyor ki, adeta şaşkınlıktan doğru dürüst düşünemez oldum.”</p>

    <p class="Temel-Paragraf">Hoca hemen karşı çıktı.</p>

    <p class="Temel-Paragraf">“Olur mu canım? Balayı hakkınız. Hem yavrum, ölenle ölünmez; acını takdir ediyorum, ama ikiniz de gençsiniz, bu kararımın Erdal için de sürpriz olduğunun farkındayım. Balayı süreci içinde birbirinizi daha iyi tanıma şansı da yakalarsınız. Öyle değil mi Erdal?”</p>

    <p class="Temel-Paragraf">İnadına söylendim.</p>

    <p class="Temel-Paragraf">“Benim bir itirazım olamaz, Hocam. Düşünceniz çok yerinde, fakat Suna Hanım ne der bilemem.”</p>

    <p class="Temel-Paragraf">Suna’nın yüzüne baktığımda tek kaşını yine havalarda gördüm.</p>

    <p class="Temel-Paragraf">“Hayır büyükbaba, ben kesinlikle balayı istemiyorum,” dedi. “Evlenir evlenmez Ulus’taki eve yerleşiriz. Bu kadarı yeterli.”</p>

    <p class="Temel-Paragraf">Sesi gergin ve tabii sinirli çıkmıştı.</p>

    <p class="Temel-Paragraf">Zavallı yaşlı dostum, bu itirazı hala kaybettiği oğlunun vefatına hürmeten yapılan bir jest sanıyordu; oysa ki torunun gayesi resmi kocasından uzak durmaktı.</p>

    <p class="Temel-Paragraf">Sadi Bey torununun itirazına üzüldü biraz, ama şimdilik tek amacı onu üzmemek, bilakis mutluluğunu pekiştirmekti.</p>

    <p class="Temel-Paragraf">“Peki yavrum, sen nasıl istersen, ama bu konuda Erdal’ın da fikrini alsak iyi olmaz mıydı?” diye sordu.</p>

    <p class="Temel-Paragraf">“Erdal Bey’in de hissiyatıma saygı göstereceğine eminim.”</p>

    <p class="Temel-Paragraf">İkisi de bana baktılar.</p>

    <p class="Temel-Paragraf">Omuzlarımı silktim.</p>

    <p class="Temel-Paragraf">“Suna Hanım nasıl istiyorsa öyle olsun,” diye mırıldandım.</p>

    <p class="Temel-Paragraf">“Yeter artık canım!” diye kinaye etti Hoca. “Birbirinize hanım-bey diye hitap etmekten de vazgeçin. Bugüne bugün sözlü sayılırsınız artık. Hadi bakalım, kahvelerinizi de içtiniz, bu nefis geceyi benim yanımda pinekleyerek geçirecek değilsiniz ya; kalkın, el ele tutuşun, korunun içinde dolaşın biraz. Yukarıda mehtap var ve koru bu saatlerde nefis olur.”</p>

    <p class="Temel-Paragraf">Yerimden fırladım.</p>

    <p class="Temel-Paragraf">“Sağolun Hocam, harika bir fikir,” dedim. Ve ilk defa isminin üstüne basa basa, “Gel Suna dolaşalım,” diye elimi uzattım.</p>

    <p class="Temel-Paragraf">Suna’nın kaçamayacağı bir andı.</p>

    <p class="Temel-Paragraf">Yüzüme bakışındaki hiddeti ancak ben hissedebilirdim. Büyükbabasının yanında çaresiz mahçup bir tavır takınarak elini uzatmak zorunda kaldı.</p>

    <p class="Temel-Paragraf">Sıkı sıkı avucumun içine aldığım eli buz gibiydi. Sanki biraz da titriyormuş gibi geldi bana. Hoca’dan müsaade istedik ve</p>

    <p class="Temel-Paragraf">aşağıya uzanan, bol ağaçlıklı koruya daldık...</p>

    <p class="Temel-Paragraf">* * *</p>

    <p class="Temel-Paragraf">Koruda biraz ilerleyince, “Tamam, artık elimi tutmak zorunda değilsiniz. Bırakın lütfen,” dedi.</p>

    <p class="Temel-Paragraf">Hiç oralı olmadım. Yumuşacık eli hala avucumun içindeydi.</p>

    <p class="Temel-Paragraf">“Erdal Bey, size söylüyorum... Bırakın elimi!”</p>

    <p class="Temel-Paragraf">Biraz daha sıktım parmaklarını.</p>

    <p class="Temel-Paragraf">Çekip kurtarmak istedi, bırakmadım.</p>

    <p class="Temel-Paragraf">“Bu yaptığınız saygısızlık ama... Daha ilk günden anlaşmamıza karşı mı çıkacaksınız?”</p>

    <p class="Temel-Paragraf">“Hayır,” diye homurdandım. “Sadi Bey bize bakıyor.”</p>

    <p class="Temel-Paragraf">Hemen sinip sustu. Başını çevirip arkaya da bakamadı.</p>

    <p class="Temel-Paragraf">Kasten ağır ağır yürüyordum. Koruya açılan bu kısımda henüz bahçe lambalarının aydınlığı vardı. Ama inadıma ben daha ileri gittim, elini bırakıp kolumu omuzuna attım.</p>

    <p class="Temel-Paragraf">Hırsla dönüp yüzüme baktı.</p>

    <p class="Temel-Paragraf">“Ne yapıyorsunuz? Buna nasıl cüret edersiniz?”</p>

    <p class="Temel-Paragraf">“Oyuna devam etmek istiyorsanız sesinizi kesiniz. Bu karanlıkta iki sevgilinin asıl yapması gereken şey öpüşmektir. Yoksa sizi öpmemi ister misiniz?”</p>

    <p class="Temel-Paragraf">Sesim tok ve sert çıkmıştı.</p>

    <p class="Temel-Paragraf">Sadi Bey’in şu an arkadan baksa bile bizi görmeyeceğine emindim.</p>

    <p class="Temel-Paragraf">“Allah yazdıysa bozsun,” diye homurdandı, ama kolumu omzundan atmak için de bir hareket yapmadı.</p>

    <p class="Temel-Paragraf">Parmaklarımla omuz başını sıkı sıkı tutuyordum. Çıplak teni avuçlarımı adeta ateş gibi yakıyordu.</p>

    <p class="Temel-Paragraf">“Çok kaba ve anlayışsızsınız,” diye söylendi. “Buna fırsatçılık derler. Size olan güvenimi kaybediyorum.”</p>

    <p class="Temel-Paragraf">“Yok canım!”</p>

    <p class="Temel-Paragraf">“Evet... Bakın, sizinle bir anlaşma yaptık ve ben bu anlaşmanın şartlarına sonuna kadar riayet edeceğim. Lütfen siz de aynı şeyi yapmaya gayret edin ve benden uzak durun.”</p>

    <p class="Temel-Paragraf">“Hiç endişeniz olmasın. Benim de niyetim aynen öyle.”</p>

    <p class="Temel-Paragraf">Elimi omzundan çektim.</p>

    <p class="Temel-Paragraf">Bir süre korunun içinde hiç konuşmadan yürüdük.</p>

    <p class="Temel-Paragraf">Korunun bu kısımları oldukça karanlıktı. Sarp bir yamaçta olan koru duvarları alçaktı ve karşımıza nefis Rumeli manzarası çıkmıştı.</p>

    <p class="Temel-Paragraf">Duvarın yanma gelince durarak manzarayı seyre koyuldu Suna.</p>

    <p class="Temel-Paragraf">Hala konuşmuyorduk.</p>

    <p class="Temel-Paragraf">Neden sonra, “Sizin durumunuzu da takdirle karşılıyorum,” diye fısıldadı. “Bu cidden zor bir durum. Aslına bakılırsa burada fedakarlık eden sizsiniz. Size bir teşekkür borcum olduğunu biliyorum. Umarım size haşin davranışlarımdan dolayı beni affedersiniz. Yakışıklı, kültürlü ve anlayışlı biri olduğunuzun da farkındayım. Herhalde size ilgi duyan bir sürü kız arkadaşınız da vardır; ama beni de anlayacağınızı umuyorum. Hayatımda aşık olduğum bir erkek var.”</p>

    <p class="Temel-Paragraf">“Artık bunları konuşmanın hiç gereği yok. Yanlış da olsa bir karar verdik. Ben şartlara uyacağım.”</p>

    <p class="Temel-Paragraf">“Tekrar teşekkür ederim.”</p>

    <p class="Temel-Paragraf">Garip bir huzursuzluk duydum. Belki de alkolün beni anlamsız davranışlara iten etkisi yavaş yavaş geçiyordu.</p>

    <p class="Temel-Paragraf">“Artık dönelim mi?” dedim.</p>

    <p class="Temel-Paragraf">Bakışlarını bana çevirdi.</p>

    <p class="Temel-Paragraf">“Dolaşmayı kısa kestiğimiz için büyükbabam şüphelenmez mi?” diye sordu.</p>

    <p class="Temel-Paragraf">“Üşüdüğünüzü söyleriz.”</p>

    <p class="Temel-Paragraf">“Peki,” diyerek alçak duvarın yanından ayrıldı.</p>

    <p class="Temel-Paragraf">Fakat nedense korudaki bu turu kısa kestiğimize pişman olmuş gibi bir hisse kapıldığını hissettim. Herhalde yanılıyor olmalıydım...</p>

    <p class="Temel-Paragraf"> </p>

    <p class="Temel-Paragraf"><span class="char-style-override-3">4</span></p>

    <p class="Temel-Paragraf"><span class="char-style-override-1">S</span>ONRAKİ ON BEŞ GÜN MÜ?.. Evet, yaşamımın genel çizgisi de, kaderim de değişti birden. Ama bu değişimi evliliğim yapmadı. Günlük, sıradan hayatımdaki, önceleri hiç önemsemediğim, daha doğrusu kavrayamadığım bir dizi ufak vakalar değiştirdi.</p>

    <p class="Temel-Paragraf">O geceki yemekten birkaç gün sonra Suna ile nişanlandık. Çok sade bir törenle. Tabii buna tören denirse... Muhteşem bir pasta, iki altın yüzük, Sadi Bey’in mutluluktan uçan varlığı ve bir de Nakşidil Kalfa’nın asık yüzü.</p>

    <p class="Temel-Paragraf">Hepsi o kadar...</p>

    <p class="Temel-Paragraf">Artık statüm değişmişti. Hukuken nişanlı sayılıyordum.</p>

    <p class="Temel-Paragraf">Hoca’ya verdiğim sözü tutmuş, daha doğrusu onun ileri sürdüğü şartı yerine getirmiş, hem yıldırım nikâhın hazırlıklarına başlamış, diğer yandan da mahkemeye müracaat ederek evlat edinme işlemleri için yasal olarak alınması zaruri hakim iznini temin etmiştim.</p>

    <p class="Temel-Paragraf">Nişanın ertesi günü notere de giderek Sadi Bey’le Suna evlat edinme akdine imza attılar. Bundan sonra muamelenin tekemmülü için bir de nüfus siciline tescili gerekiyordu. Böylece istenen muameleler tamamlanmış olacaktı. Yıldırım nikâhı için de gerekeni yapmış ve gün almıştım. Nikâh da tıpkı nişan gibi köşkte yapılacak, evlendirme memuru oraya gelecekti. Bu da Sadi Bey’in arzusuydu.</p>

    <p class="Temel-Paragraf">Bu günlerin birinde köşke giderken, sokakta Nakşidil Kalfa’ya rastladım. Sokağa çok az çıkan bir kadındı. Hele yaşlandıkça dış dünya ile alakası daha da azalmıştı.</p>

    <p class="Temel-Paragraf">Siyah Mercedes önümde durunca irkildim, içine baktım. Nakşidil Kalfa arkada oturuyordu. Eliyle bana, arabaya bin diye işaret etti. içeriye atladım.</p>

    <p class="Temel-Paragraf">“Bize gidiyorsun, değil mi?” dedi.</p>

    <p class="Temel-Paragraf">Başımı salladım.</p>

    <p class="Temel-Paragraf">“Nişanlınız hanımefendi bu akşam bize mi gelecekler?”</p>

    <p class="Temel-Paragraf">Sorusu manidardı sanki. Ve de hafif alaycı.</p>

    <p class="Temel-Paragraf">işin başından beri Kalfa’nın Suna’dan hoşlanmadığını sezinliyordum.</p>

    <p class="Temel-Paragraf">“Haberim yok,” dedim. “Sizler daha iyi bilirsiniz, gelecek miymiş?”</p>

    <p class="Temel-Paragraf">Asık yüzünde yine manidar bir gülümseme oluştu.</p>

    <p class="Temel-Paragraf">“Ayol, insan nişanlısının gelip gelmeyeceğini bilmez mi? En azından her gün telefonlaşmıyor musunuz?”</p>

    <p class="Temel-Paragraf">“Yooo!” dedim.</p>

    <p class="Temel-Paragraf">“Hayret,” diye fısıldadı. “Oysa küçükhanım her gün muntazaman büyükbabasını arayıp hal hatır soruyor.”</p>

    <p class="Temel-Paragraf">Bu kez ses tonunda da aynı manidar hava vardı.</p>

    <p class="Temel-Paragraf">Önce bozuntuya vermedim. “Eee,” dedim. “Ne de olsa o kam, canı. Bunca yıl sonra bulduğu cici dedesi. Benim gibi el oğlu değil.”</p>

    <p class="Temel-Paragraf">Birden sesini kısarak şoför Niyazi’nin duyamayacağı bir şekilde:</p>

    <p class="Temel-Paragraf">“Seni sevmiyor, değil mi?” diye sordu.</p>

    <p class="Temel-Paragraf">Nazik bir soruydu. Geçiştirmeye çalıştım.</p>

    <p class="Temel-Paragraf">“Bunu da nereden çıkardın Nakşidil Kalfa?”</p>

    <p class="Temel-Paragraf">“Bu saçları değirmende mi ağarttık evlat, biz insan sarrafıyız. O kız seni sevmiyor. Bunu şıp diye anlayıverdim.”</p>

    <p class="Temel-Paragraf">“Tabii ki henüz aşık olmayabilir, ne de olsa yeni tanıştık. Ama siz eskiler hep nikâhta keramet var demez misiniz, belki daha sonra beni iyice tanıyınca sevebilir.”</p>

    <p class="Temel-Paragraf">“Hıh!” dedi. “Hiç sanmam.”</p>

    <p class="Temel-Paragraf">“Neden? Niye öyle düşünüyorsun?”</p>

    <p class="Temel-Paragraf">“Bu kız Kadızade Emrullah Nuri ailesinin başına gelen bir felaket, buna adım gibi eminim.”</p>

    <p class="Temel-Paragraf">Söyledikleri ilgimi çekmişti.</p>

    <p class="Temel-Paragraf">“Onun hakkında bir şeyler mi biliyorsun?”</p>

    <p class="Temel-Paragraf">Önce duraladı. Çizmeyi aştığını hisseder gibi olmuştu sanki.</p>

    <p class="Temel-Paragraf">Kendini toparlamaya çalıştı.</p>

    <p class="Temel-Paragraf">“Sadi Bey’in yaptıklarına hiçbir anlam veremiyorum. Çılgınlık bu!.. Ne idüğü belirsiz bir kıza servet bırakıyor. Bunadı mı nedir?”</p>

    <p class="Temel-Paragraf">Onu sıkıştırdım biraz.</p>

    <p class="Temel-Paragraf">“Ne demek istiyorsun? Yani Suna’nın Sadullah Bey’in kızı olduğundan şüphen mi var?”</p>

    <p class="Temel-Paragraf">Gözleri irileşerek yüzüme baktı.</p>

    <p class="Temel-Paragraf">“Sadullah Bey mi? O da kim?”</p>

    <p class="Temel-Paragraf">“Sadi Bey’in gençlik hatasının meyvesi... Yoksa sen bilmiyor muydun?”</p>

    <p class="Temel-Paragraf">Yaşlı kadın hafiften titredi.</p>

    <p class="Temel-Paragraf">“Bunu sana Sadi Bey mi söyledi?”</p>

    <p class="Temel-Paragraf">“Gayet tabii, başka nereden öğrenebilirdim?”</p>

    <p class="Temel-Paragraf">Kalfa birden konuşmayı kesti ve köşke varıncaya kadar da bir daha ağzını açmadı.</p>

    <p class="Temel-Paragraf">* * *</p>

    <p class="Temel-Paragraf">Yaşlı kadının üzerine daha fazla varmamıştım, ama aklım bir hayli karışmıştı. Yoksa Sadi Bey bir komplo ile karşı karşıya mıydı? Kalfa’nın Suna hakkındaki düşünceleri neden menfi idi, neden ondan hoşlanmıyordu? Sadullah Bey’in ismini işittiğinde gösterdiği o tepki neden kaynaklanıyordu?</p>

    <p class="Temel-Paragraf">Biraz daha düşününce, Sadi Hoca’nın şu malum hatayı işlediği sırada Kalfa’nın da köşkte yaşayan, yeterince büyümüş bir genç kız olması icap ettiğini hatırladım. Acaba bir şekilde olaydan haberdar mıydı? Hoca’nın ifadesine göre babası olayı asla öğrenmemiş, durumu yalnızca annesine açmıştı. Ama o zamanın şartlarını, Sadi Bey’in annesinin içinde bulunduğu imkanları beynimde şekillendirmeye çalıştım. Oğlunun bu sırrını acaba yalnızca kendine mi saklamıştı, yoksa ev halkından birinin yardımını istemiş miydi? Acaba Nakşidil Kalfa o tarihten beri bu sırrı biliyor muydu?</p>

    <p class="Temel-Paragraf">Bunu bir şekilde öğrenmeliydim.</p>

    <p class="Temel-Paragraf">Olay zihnimi kurcalamaya başlamıştı, içime bir kurt düştü. Yoksa Sadi Bey büyük bir hata mı işlemişti? Suna’nın babasını bir kere gördüğünü kendisi itiraf etmişti. Şayet oğlunun kimliğinde bir yanılgıya uğramışsa, yaptığı korkunç hatanın sonuçlarını düşünmek bile istemedim. Üstelik ben de ister istemez bu hataya ortak oluyordum.</p>

    <p class="Temel-Paragraf">Köşke girince doğru Hoca’nın yanına çıktım.</p>

    <p class="Temel-Paragraf">Çalışma odasında gazete okuyordu. Beni görünce gazeteleri bırakarak, “Hoş geldin oğlum,” dedi. Son günlerde bana daha ziyade, oğlum diye hitap etmeye başlamıştı.</p>

    <p class="Temel-Paragraf">“Günaydın efendim,” dedim.</p>

    <p class="Temel-Paragraf">Ama sesim, elimde olmayarak biraz boğuk çıkmıştı. Sırf bir vehim uğruna adamın sabah sabah keyfini bozmaya hakkım yoktu, ama olayları düşündükçe bizim yerli filmlere benzeyen gelişmelerden şüphelenmekte haklıydım biraz.</p>

    <p class="Temel-Paragraf">Yüzüme bakar bakmaz gerginliğimi anlamış olmalıydı. Hemen, “Ne var? Seni bu sabah biraz keyifsiz görüyorum,” dedi.</p>

    <p class="Temel-Paragraf">Beynimdeki tereddütleri ona açmalıydım. Her şeye rağmen gerçekleri en iyi bilip değerlendirecek insan oydu.</p>

    <p class="Temel-Paragraf">Gidip yanma oturdum.</p>

    <p class="Temel-Paragraf">Meraklı bakışları hala üzerimdeydi.</p>

    <p class="Temel-Paragraf">Konuya girmekte zorlandığımı hissedince, “Hayrola?” dedi. “Yoksa torunumla münakaşa mı ettiniz? Surat aşıklığın ondan mı?”</p>

    <p class="Temel-Paragraf">“Hayır efendim. Suna ile tartışmadık,” dedim.</p>

    <p class="Temel-Paragraf">“Sorun ne öyleyse? Seni şimdiye kadar hiç böyle asık suratlı görmemiştim.”</p>

    <p class="Temel-Paragraf">“Şey, efendim...” diye kısık sesle mırıldandım.</p>

    <p class="Temel-Paragraf">“Evet?”</p>

    <p class="Temel-Paragraf">Konuya nereden ve nasıl gireceğimi bilemiyordum.</p>

    <p class="Temel-Paragraf">“Acaba büyük bir hata yapmış olabilir miyiz, diye endişeleniyorum da,” dedim.</p>

    <p class="Temel-Paragraf">Hayretle yüzüme baktı.</p>

    <p class="Temel-Paragraf">“Ne hatası?”</p>

    <p class="Temel-Paragraf">Sıkılarak endişemi açıkladım.</p>

    <p class="Temel-Paragraf">“Acaba oğlunuzun gerçek kimliğinde yanılmış olabilir misiniz?”</p>

    <p class="Temel-Paragraf">Yüzünün hatları birden gerildi. Feri kaçmış gözlerinde birden hiddet belirtileri görür gibi oldum. Ama çabuk toparlandı.</p>

    <p class="Temel-Paragraf">“Neden böyle bir kuşkuya kapıldın? Suna yüzünden mi?”</p>

    <p class="Temel-Paragraf">“Hayır Hocam... Ama anlattıklarınız bana oldukça garip geldi.”</p>

    <p class="Temel-Paragraf">“Nasıl yani?”</p>

    <p class="Temel-Paragraf">“İfadenize göre oğlunuzla sadece bir defa ve o da yarım saatlik bir zaman zarfında görüşmüşsünüz. Acaba onun gerçek oğlunuz olduğundan emin misiniz? Bir hata yapmış olamaz mısınız?”</p>

    <p class="Temel-Paragraf">Önce sustu, hiç sesini çıkarmadı. Sıkıntılı bir şekilde yerinden kıpırdandı. Sonra:</p>

    <p class="Temel-Paragraf">“Neden bana şimdi böyle bir sual soruyorsun?” dedi.</p>

    <p class="Temel-Paragraf">Ona Nakşidil Kalfa ile olan konuşmamı nakletmek istemiyordum. Kadını arkasından çekiştirmek gibi olurdu, ayrıca kadının bunca senedir bu köşkte kazandığı yeri ve sevgiyi sarsmış olabilirdim. Bunu yapamazdım, hem Kalfa’nın o acayip davranışı belki de işin başından beri eve yeni bir hanımın gelmesinden de kaynaklanabilirdi. Ne kadar güngörmüş olursa olsun, bazı vakaları kabul edemeyecek kadar cahil sayılırdı gözümde.</p>

    <p class="Temel-Paragraf">“Hiçbir şey olmadı,” dedim. “Belki benimki yersiz bir kuşku, fakat gerçekse o zaman tüm giriştiğiniz çabalar anlamsız olacak. Ve en önemlisi hiç tanımadığınız, kanınızdan olmayan birine mirasınızı bırakmış olacaksınız.”</p>

    <p class="Temel-Paragraf">Sinirlendiğini görüyordum, beyazlaşmış demode bıyıklarıyla oynamaya başladı.</p>

    <p class="Temel-Paragraf">“Böyle bir şey düşündüğün için sana teessüflerimi beyan etmeliyim. Tanıştığımız bunca yıl zarfında beni ilk defa hayal kırıklığına uğrattın. Beni o denli cahil ve tedbirsiz biri olarak düşüneceğini hiç sanmamıştım.”</p>

    <p class="Temel-Paragraf">Her şeye rağmen utandım.</p>

    <p class="Temel-Paragraf">Belki bana bile anlatmadığı, hayatı boyunca sır olarak saklayıp mezara götüreceği başka bilgileri olabilirdi. Onu mükemmel ve kusursuz biri olarak tanırdım. Düştüğüm şüphenin yersiz olduğunu kabul etmek zorundaydım. Hoca, herhalde kendisine gelen Sadullah Bey hakkında mutlaka bir araştırma yapmış olmalıydı. Ayrıca oğlu ile görüştüğü o yarım saatte aralarında geçenlerden hiç bahsetmemişti bana.</p>

    <p class="Temel-Paragraf">Daha fazla ısrarım kabaca bir davranış olacaktı.</p>

    <p class="Temel-Paragraf">“Estağfurullah,” diye mırıldandım. “Herhalde karar vermeden önce mutlaka yeteri kadar düşünmüşsünüzdür.”</p>

    <p class="Temel-Paragraf">“Ona ne şüphe! Sen şimdi onu bırak da Suna’dan bahset. Torunumu nasıl buluyorsun? Anlaşabiliyor musunuz?”</p>

    <p class="Temel-Paragraf">Benim de Suna’ya verilmiş bir sözüm vardı. Yutkundum.</p>

    <p class="Temel-Paragraf">“Evet Hocam,” diyebildim. “Suna mükemmel bir insan.”</p>

    <p class="Temel-Paragraf">Başını sallayıp, “Gerçekten de öyle,” dedi.</p>

    <p class="Temel-Paragraf">Susmak zorundaydım. Benden onay alınca yaşlı gözleri mutlulukla parıldadı.</p>

    <p class="Temel-Paragraf">Ona evliliğimizin bir oyun olduğunu anlatamazdım.</p>

    <p class="Temel-Paragraf">Tatmin olmamıştım, ama sükutumu muhafaza etmek zorundaydım.</p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>
  </div>
</body>
</html>