<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Osman Aysu - Miras-9</title>
  <link href="../Styles/style.css" rel="stylesheet" type="text/css"/>
</head>

<body id="Osman-Aysu---Miras" xml:lang="tr-TR">
  <div>
    <p class="Paragraf-Stili-1"><span class="B-l-m char-style-override-2">Altıncı Bölüm</span></p>

    <p> </p>

    <p class="Temel-Paragraf"><span class="char-style-override-1">T</span>ÜM YAPTIKLARIM ÇOK ANLAMSIZDI. Ta en başından beri. Gerçeklerle yüz yüze gelmek için ne bekliyordum sanki. Etrafımda gizli kapaklı birtakım dolapların döndüğü gün gibi aşikardı ve ben hafiye gibi etrafımdaki şüpheli şahısları teşhis edip onları konuşturmaya çalışıyor ama gizemin ortasındaki ana iki insanı, yani karımı ve Sadi Bey’i boşluyordum. Çok saçmaydı bu. Önce onları karşıma alıp gerçekleri onlarla tartışmalıydım. İkisinin de benden bir şeyler sakladıkları ortadaydı.</p>

    <p class="Temel-Paragraf">Anlayamadığım, işin nedeniydi...</p>

    <p class="Temel-Paragraf">Örneğin, karım şirket sahibi zengin bir kadındı ama başarıyla bunu benden gizlemiş ve nedense kendini sahip olduğu şirkette çalışan bir sekreter olarak göstermişti. Neden? Böyle bir yalana tevessül etmesinin sebebi ne olabilirdi?</p>

    <p class="Temel-Paragraf">Keza Sadi Bey neden beni kendisine damat seçmişti? Onu çocukluğumdan beri tanırdım. Karakterime, kişiliğime güvenebilirdi ama öyle zengin bir aileye damat olacak kadar varlıklı biri değildim. Kim aksini iddia ederse etsin, günümüzde paranın parayı çektiği bir ortamda yaşıyorduk. Torunu da zengindi ve kendisine rahatlıkla çok daha varlıklı bir işadamı seçebilirdi. Ayrıca evliliğimizdeki emrivaki çok komikti, ömürlerinde birbirlerini ilk defa gören iki insanın evlenmesi şart kılınmıştı. Suna’nın bu şartı kabul etmesini mantığım onaylıyordu, ama ya ben, ne kadar aptalca bir işe kalkışmıştım yaşlı bir dosta yardım uğruna?</p>

    <p class="Temel-Paragraf">Kendi kendime kızmaya başlamıştım.</p>

    <p class="Temel-Paragraf">Artık gecikmiş bir kızgınlıktı bu; zaten daha önce de bunu düşünmüş ve bir hata olduğunu kabul etmiştim. Yine de emin değildim hata ettiğimden. Şartı kabullenmem kesin yanlıştı, fakat sonunda aşık olmuştum. inkar edemeyeceğim bir gerçekti bu da. Bana karşı birtakım dolaplar çevirdiğini bilsem de Suna’yı seviyordum.</p>

    <p class="Temel-Paragraf">Ya o?</p>

    <p class="Temel-Paragraf">Bana gerçekten aşık mıydı? ilk günlerdeki öfke ve soğukluğunu hatırladım. Adeta benden kaçar gibiydi. Aramıza soğuk bir duvar germiş ve normal bir karı koca hayatından uzak durmuştu, sonra da sihirli bir değnek değmiş gibi birdenbire bana aşık oluvermişti.</p>

    <p class="Temel-Paragraf">Yakınlaşması, cinsel ilişkiye girmesi, çılgınlar gibi sevişmesi de yalan mıydı?</p>

    <p class="Temel-Paragraf">Artık boşanmaktan hiç bahsetmiyordu.</p>

    <p class="Temel-Paragraf">Yaşadıklarım yalan olamazdı, insanları biraz tanıyorsam, karımla geçirdiğimiz o mahrem saatlerin yalan olması imkansızdı. Bu kadar saf olamazdım, mümkünü yoktu.</p>

    <p class="Temel-Paragraf">O halde niye bana yalan söylemeye kalkışıyordu hala?</p>

    <p class="Temel-Paragraf">İkisini bir araya getirip gerçekleri sormak varken, ben Ayı Cemal’in peşine düşmüş tali sayılacak kişiler hakkında araştırma yapmaya çalışıyordum.</p>

    <p class="Temel-Paragraf">Hataydı yaptığım. Önce suyun başındakileri konuşturmalıydım. Tam bunları aklımdan geçirirken odanın kapısı vuruldu ve Cemal, iri vücuduyla içeriye girdi.</p>

    <p class="Temel-Paragraf">Gün ışığında adamın yüzünü ilk defa görüyordum. Gerçekten de yüzünün hali berbattı. Alt dudağı patlamış, yüzü mosmor şişmişti. Dudaklarını açmakta zorlanıyordu.</p>

    <p class="Temel-Paragraf">Galiba yufka yüreklinin tekiydim, adamı o halde görünce bana yaptıklarını unutmuş gibi utandım. “Nasılsın Cemal?” diyebildim.</p>

    <p class="Temel-Paragraf">“Halimi görüyorsun beğim,” dedi. “Maşallah elin ağırmış.”</p>

    <p class="Temel-Paragraf">“Asıl eli ağır olan sensin. Yumruklarınla beni perişan ettin. Senin yüzünü ben değil, tabancanın kabzası bu hale soktu.”</p>

    <p class="Temel-Paragraf">Başını önüne eğip gülümsemeye çalıştı. Zoraki görülen ağzında kırık dişlerinin oluşturduğu manzara çok çirkindi. Şişler ve sakal traşı olmamış çehresiyle Cemal daha da korkunçtu.</p>

    <p class="Temel-Paragraf">“Beni bağışla beğim,” dedi. “Yanlış yaptım. Ne de olsa serde cehalet var. Ben bu yolun adamıyım. Boşa dememişler, su testisi su yolunda kırılır, diye. Bizi de bu hale sokan çıkar işte. Ama ele güne rezil olduk, anlarsın, bizim de bir raconumuz vardır çevremizde, sıkı tanınırdık, madara olduk.”</p>

    <p class="Temel-Paragraf">“Boş ver şimdi bunları. Tedavi masraflarını da üstleneceğim. Sen şu öğrendiklerini anlat bakalım.”</p>

    <p class="Temel-Paragraf">Ayı Cemal masamın karşısındaki koltuğa oturdu. Konuşurken mümkün olduğunca kalın ve küt parmaklarıyla ağzını örtmeye çalışarak, yaralı manzarasını kamufle etmeye gayret ediyordu.</p>

    <p class="Temel-Paragraf">“Beğim,” dedi. “Ufak bir araştırma yaptım. Bana para teklif eden adamın gerçek adı Sulhi değilmiş. Ona Hayri diyorlar. Şaşacaksın ama o daltaban mühendismiş.”</p>

    <p class="Temel-Paragraf">“Mühendis mi?”</p>

    <p class="Temel-Paragraf">“He ya!”</p>

    <p class="Temel-Paragraf">“Soyadını da öğrendin mi?”</p>

    <p class="Temel-Paragraf">Cemal başını evet anlamında salladı.</p>

    <p class="Temel-Paragraf">“Neymiş?” diye sordum.</p>

    <p class="Temel-Paragraf">“Mayadağ.”</p>

    <p class="Temel-Paragraf">Hayri Mayadağ... Ha Sulhi olmuş, ha Hayri Mayadağ! isim bana her zamanki gibi hiçbir şey ifade etmiyordu. Kimdi bu Hayri Mayadağ?</p>

    <p class="Temel-Paragraf">Gerçekten Suna’nın kardeşi miydi?</p>

    <p class="Temel-Paragraf">Bu olanaksızdı; Sulhi diye bana kendisini tanıtan adamın artık yalan söylediği kesinlikle ortaya çıkmıştı. Karımın kızlık soyadı Aytaç’tı ve kardeşi olsa aynı soyadı taşımaları gerekecekti. Şu halde bu adamın peşimde dolaşmasının hikmeti neydi? Benimle alıp veremediği olamazdı, ona tamamiyle yabancıydım, fakat adam beni dövdürtmek için birini kiralamış, gözdağı vermeye kalkışmıştı.</p>

    <p class="Temel-Paragraf">Ama niye?</p>

    <p class="Temel-Paragraf">Beynimi çatlatırcasına zorluyordum. Birden uyanır gibi oldum, yoksa bu adamla karım arasında bir gönül bağı olabilir miydi?</p>

    <p class="Temel-Paragraf">Çok zayıf bir ihtimaldi.</p>

    <p class="Temel-Paragraf">Adamın hayali gözümde canlandı. Sünepe, pasif, ürkek herifin tekiydi. Kılıksız ve bakımsızdı da. Ama düzgün ve saygılı konuştuğunu o zaman da fark etmiştim. Eğitim gördüğü, mürekkep yaladığı belliydi. Yoksa sırf bana inandırıcı görünmek için mi öyle çapaçul ve bakımsız giyinmişti? Dışarıdan ona bakan biri asla mühendis olduğuna ihtimal vermezdi. Olamaz mıydı yani, Suna’ya aşıksa, sevdiği kadının evlendiği adamı görmek, aklını karıştırmak için bu garip yola tevessül etmiş olabilirdi.</p>

    <p class="Temel-Paragraf">Ama kendi düşüncemi kendim de tutmadım. Saçmaydı. Ayrıca onu Suna’nın geçmişindeki bir adam olarak değerlendirmek bana ters geliyordu. Suna’nın o tiynette ve o kişilikte bir adama zaaf duyacağına hiç ihtimal vermek istemedim.</p>

    <p class="Temel-Paragraf">Başımı kaşıyıp nazarlarımı karşımdaki Ayı Cemal’e çevirdim ümitsizce.</p>

    <p class="Temel-Paragraf">“Başka neler öğrendin?” diye sordum.</p>

    <p class="Temel-Paragraf">Bir an yüzüme baktı kararsız.</p>

    <p class="Temel-Paragraf">Sanki daha fazlasını söylemeyi kendine yediremiyormuş gibi bir eda takınmıştı.</p>

    <p class="Temel-Paragraf">“Sen neyi öğrenmek istiyorsun beyim?” diye sordu.</p>

    <p class="Temel-Paragraf">“Mesela nerede oturduğunu?”</p>

    <p class="Temel-Paragraf">“Fatih’te.”</p>

    <p class="Temel-Paragraf">“Evini biliyor musun?”</p>

    <p class="Temel-Paragraf">“Adresini tam bilmiyorum, ama öğrenmem çok kolay.”</p>

    <p class="Temel-Paragraf">“Nasıl?”</p>

    <p class="Temel-Paragraf">“Düztaban Remzi onun yakın dostudur.”</p>

    <p class="Temel-Paragraf">“O da kim?”</p>

    <p class="Temel-Paragraf">“Beni onunla tanıştıran arkadaşım. Zaten bana yapılan teklif onun vasıtasıyla geldi. O da Fatihli’dir. Gerekirse ben de bulurum.”</p>

    <p class="Temel-Paragraf">“Evli mi?”</p>

    <p class="Temel-Paragraf">“Sanıyorum evli, çocuğu da var.”</p>

    <p class="Temel-Paragraf">“Beni dövmen için gerekli bir sebep söyledi mi sana?”</p>

    <p class="Temel-Paragraf">Ayı Cemal utanmış gibi önüne baktı.</p>

    <p class="Temel-Paragraf">“Beyim bizim gibiler sebep sormaz. İstediği basit bir marizdi,” dedi. “Ama her kuşun etinin yenmeyeceğini sen bana öğrettin.”</p>

    <p class="Temel-Paragraf">“Boş ver şimdi onu,” dedim. “Şu herifi biraz sıkıştırabilir misin?”</p>

    <p class="Temel-Paragraf">“Nasıl yani?”</p>

    <p class="Temel-Paragraf">“Niçin peşimde dolaştığını ağzından öğrenebilir misin? Sana yüz kağıt fazla veririm.”</p>

    <p class="Temel-Paragraf">“Emrin başım üstüne ağabey, neden olmasın?”</p>

    <p class="Temel-Paragraf">“Ama bir an önce netice isterim.”</p>

    <p class="Temel-Paragraf">“Hay hay beğim. Yarın sana istediğin tüm bilgileri getiririm.</p>

    <p class="Temel-Paragraf">“Anlaştık öyleyse.”</p>

    <p class="Temel-Paragraf">Cemal yerinden kalktı, beni asker gibi esas duruşa geçerek selamladı ve hızla odadan çıktı. İşin aslına bakılırsa henüz yeni bir şey öğrenememiştim. Ama Cemal’den parayı bastırdığım sürece yeni bilgi akışı sağlanacağı kesindi.</p>

    <p class="Temel-Paragraf">Keyfim yerine gelmeye başladı.</p>

    <p class="Temel-Paragraf">* * *</p>

    <p class="Temel-Paragraf">Yarım saat sonra Suna’yı cebinden aradım.</p>

    <p class="Temel-Paragraf">“Merhaba hayatım,” dedi. “Yazdığım notu aldın mı?”</p>

    <p class="Temel-Paragraf">“Aldım, ama okuyamadım.”</p>

    <p class="Temel-Paragraf">Şaşırarak, “Neden?” dedi.</p>

    <p class="Temel-Paragraf">“Sabaha kadar halının üzerinde çıplak yatmaktan boynum öylesine tutulmuştu ki, eğilip kağıda bakamadım.”</p>

    <p class="Temel-Paragraf">Dalga geçtiğimi anlamıştı.</p>

    <p class="Temel-Paragraf">“Beter ol,” dedi şakacıktan.</p>

    <p class="Temel-Paragraf">“Barıştık mı?”</p>

    <p class="Temel-Paragraf">“Ben o işi sabaha karşı hallettiğimizi sanıyordum. Yoksa seninle böyle konuşur muyum hiç?”</p>

    <p class="Temel-Paragraf">“O özrümün ilk yarısıydı,” diye mırıldandım, “İkinci yarıyı bu geceye sakladım.”</p>

    <p class="Temel-Paragraf">“O da dün geceki kadar hoyrat mı olacak?”</p>

    <p class="Temel-Paragraf">“İstediğinden de fazla... Ne zaman geleceksin?”</p>

    <p class="Temel-Paragraf">“Altıda evde olurum.”</p>

    <p class="Temel-Paragraf">“Tamam hayatım,” diyerek telefonu kapattım.</p>

    <p class="Temel-Paragraf">Ama içime bir kurt düştü. Acaba gerçekten işyerinde miydi? Yeniden telefona uzanarak bu kere şirketi aradım.</p>

    <p class="Temel-Paragraf">Tanımadığım bir kız sesi, “Buyrun, Telemar Anonim Şirketi,” dedi.</p>

    <p class="Temel-Paragraf">“Suna Hanımı rica ediyorum.”</p>

    <p class="Temel-Paragraf">“Bir dakika efendim, telefonu meşgul, sizi bekleteceğim. Kim arıyor diyeyim?”</p>

    <p class="Temel-Paragraf">Öğreneceğimi öğrenmiştim. Demek patron şirketindeydi.</p>

    <p class="Temel-Paragraf">İsim vermeden telefonu kapattım.</p>

    <p class="Temel-Paragraf">* * *</p>

    <p class="Temel-Paragraf">O akşam bizi başka bir sürpriz bekliyordu. Suna eve elleri yine paketlerle dolu dönmüştü. Adımını içeriye atar atmaz, “Sana telefonda söylemeyi unuttum, büyükbabam bu gece bizi ziyarete geliyor,” dedi.</p>

    <p class="Temel-Paragraf">“Yemeğe mi?”</p>

    <p class="Temel-Paragraf">“Hayır, yemekten sonra gelecek.”</p>

    <p class="Temel-Paragraf">Bu haber hoşuma gitmişti. Hafta sonunu beklemeye hiç gerek yoktu, ikisini de karşıma alıp sorguya çekmek şansım doğmuştu. Hiç bozuntuya vermedim. “Keşke yemeğe çağırsaydın,” dedim. “Ayıp olmayacak mı?”</p>

    <p class="Temel-Paragraf">Suna’nın elindeki paketleri alırken, “Ben de söyledim, ama kabul etmedi. Sen çalışan bir kızsın, hafta içi olmaz, diye diretti. Artık bir cumartesi çağırırız.”</p>

    <p class="Temel-Paragraf">“Nasıl istersen? Nakşidil Kalfa da gelecek mi?”</p>

    <p class="Temel-Paragraf">“Bilmem, o konuda bir şey demedi. Gelmez herhalde, nedense benden pek hoşlanmıyor.”</p>

    <p class="Temel-Paragraf">“Yanılıyorsun. O hep öyledir, yabancılara iyice alışıncaya kadar mesafeli durur.”</p>

    <p class="Temel-Paragraf">“Emin misin?”</p>

    <p class="Temel-Paragraf">“Tabii, yıllardır tanırım onu.”</p>

    <p class="Temel-Paragraf">“Bana sorarsan o sana da pek sıcak davranmıyor.”</p>

    <p class="Temel-Paragraf">“Onu da nereden çıkardın? Beni sever, kocaoğlan diye takılır hep.”</p>

    <p class="Temel-Paragraf">“Yani bu sence sevgi gösterisi mi?”</p>

    <p class="Temel-Paragraf">Biraz şaşırarak karımın yüzüne baktım.</p>

    <p class="Temel-Paragraf">“Ne yapmasını bekliyorsun ki? Boynuma sarılıp öpecek hali yok ya?”</p>

    <p class="Temel-Paragraf">“Evlendikten sonra seni tebrik etti mi?”</p>

    <p class="Temel-Paragraf">Bir an düşündüm. Suna haklıydı galiba. Gerçekten de merasim sonrası elimizi sıkmış, ama içten bir sevgi ve memnuniyet tezahürü göstermemişti. Yine de Suna gibi düşünmek istemiyordum.</p>

    <p class="Temel-Paragraf">“Onlar eski zaman kadını,” diye mırıldandım. “Eski insanlar sevgilerini alenen izharı ayıp telakki ederlermiş. Allah rahmet eylesin, babam söylerdi, eskiden babalar küçük çocuklarını bile yüz göz olmamak için uykuda öperlermiş.”</p>

    <p class="Temel-Paragraf">“Aman ne saçma!” diye homurdanarak söylendi Suna. “Böyle adetler şimdi geride kaldı.”</p>

    <p class="Temel-Paragraf">“Unutma,” dedim. “Kadızade Emrullah Nuri ailesi tam ve gerçek bir Osmanlı ailesidir. Onların yanında yetişenler de bu örflere sadık kalarak büyümüşlerdir. Hem unutmamalısın ki, sen de aynı kanı taşıyorsun.”</p>

    <p class="Temel-Paragraf">Gülerek yüzüme baktı.</p>

    <p class="Temel-Paragraf">“Ama ben Cumhuriyet çocuğuyum ve daha modern eğitildim.”</p>

    <p class="Temel-Paragraf">“Bunun modernlikle bir ilgisi yok. Toplum terbiyesi bu. insan aslım ve ananelerini inkar etmemeli.”</p>

    <p class="Temel-Paragraf">“Ne yani?” diye suratıma hayretle baktı. “Bir oğlumuz olursa onu ancak uykuda mı öpeceksin?”</p>

    <p class="Temel-Paragraf">Suna’ya bakmadan mutfaktan çıktım.</p>

    <p class="Temel-Paragraf">O arkamdan tatlı tatlı sırıtıyordu...</p>

    <p class="Temel-Paragraf">* * *</p>

    <p class="Temel-Paragraf">Sadi Hoca’yı o akşam biraz yorgun gördüm, ince gri elbisesi, lacivert puanlı papyon kravatı, gür beyaz saçlarıyla çok sevimli, tonton bir görünümü olmasına rağmen, ince, duru beyaz tenli yüzünde derin bir teessür izi vardı. Ya da bana öyle geldi. Sanki biraz durgundu. Neşeli görünmeye çalışmasına rağmen, ara sıra dalgınlaştığını, son zamanlarda mutluluk izleri taşıyan gözlerinde, derin ve hüzünlü bir endişenin gölgelerini okur gibi oldum.</p>

    <p class="Temel-Paragraf">Onu tanırdım, bizlerden bir şey sakladığı kuşkusuna kapıldım aniden. Geceleri genel olarak sokağa çıkmazdı pek, oysa bizi ilk defa ziyareti bahane ederek bu akşam gelmişti. Suna’nın kahve pişirmek için mutfağa gitmesini bahane ederek usulca sordum.</p>

    <p class="Temel-Paragraf">“Bu akşam yorgun görünüyorsunuz, bir probleminiz mi var?”</p>

    <p class="Temel-Paragraf">Kısa bir an yüzüme baktı, sessizce.</p>

    <p class="Temel-Paragraf">“Öyle sayılır, ama Suna’nın duymasını istemiyorum. Yarın bir ara bana bir telefon eder misin, konuşuruz,” dedi.</p>

    <p class="Temel-Paragraf">Merak ettim. Ama bana göre sevdiğim bu yaşlı adam da şüpheliler listesinde idi. Henüz çözemediğim bir nedenle yalanlar söylediğini biliyordum. Ayrıca bir şey daha dikkatimi çekti. Yüzümdeki bandajı çıkarmıştım ama şişim hala devam ediyordu. Hoca’nın bunu fark etmemesi olanaksızdı, ona rağmen “Yüzüne ne oldu?” diye merak edip tek bir soru sormamıştı. İster istemez, başımdan geçen olayı daha önceden öğrendiği kanısına kapıldım.</p>

    <p class="Temel-Paragraf">“Tabii sizi ararım,” dedim.</p>

    <p class="Temel-Paragraf">“Teşekkür ederim oğlum,” diye mırıldandı.</p>

    <p class="Temel-Paragraf">“Suna daha mutfaktan dönmez, kısaca özetler misiniz? Ben de bütün gece merakta kalmamış olurum.”</p>

    <p class="Temel-Paragraf">“Şimdi olmaz, yarın konuşuruz,” dedi.</p>

    <p class="Temel-Paragraf">“Pekala,” demek zorunda kaldım.</p>

    <p class="Temel-Paragraf">Az sonra Suna, elinde tepsiyle salonun kapısında göründü. Köpüklü Türk kahvesi yapmıştı bize. Kahvelerimizi höpürdetirken karım, “Büyükbaba, Erdal’ın yüzüne dikkat ettiniz mi?” diye sordu.</p>

    <p class="Temel-Paragraf">Yaşlı adam birden irkilerek, “Yaa,” dedi. “Gözüme çarptı ama, yaşlılık işte, tam fark edemedim, biraz şiş gibi görünüyor yanağı. Hayrola ne oldu?”</p>

    <p class="Temel-Paragraf">Fark etmesinden ziyade konuyu unuttuğu zehabına kapıldım.</p>

    <p class="Temel-Paragraf">Suna’nınki sadece bir hatırlatış gibi geldi bana. Kim olsa yüzümdeki şişi fark ederdi. O an Sadi Bey’in dayak hadisesini bildiğini düşündüm.</p>

    <p class="Temel-Paragraf">“Önemli değil,” dedim. “Birisi ile biraz didiştik.”</p>

    <p class="Temel-Paragraf">“Didiştin mi?”</p>

    <p class="Temel-Paragraf">“Gençlikte olur böyle şeyler Hocam, anlarsınız işte.”</p>

    <p class="Temel-Paragraf">Sadi Bey şaşırmış gibi yüzüme bakıyordu. Ama nedense şaşkınlığının yapmacık olduğu kanısına vardım. Suna üsteledi.</p>

    <p class="Temel-Paragraf">“Gerçeği anlatsana büyükbabama. Hadi, sıkılma. Bilmesinde yarar var.”</p>

    <p class="Temel-Paragraf">Artık emindim, bu danışıklı dövüştü.</p>

    <p class="Temel-Paragraf">“İki gün evvel adliyenin otoparkında bir saldırıya uğradım,” dedim.</p>

    <p class="Temel-Paragraf">“Vah vah evladım... Nasıl oldu? Dağ başında mıyız yahu, ne günlere kaldık!”</p>

    <p class="Temel-Paragraf">“Mühim değil, etraftan yetişenler araya girdi.”</p>

    <p class="Temel-Paragraf">“Sana kin duyan hasım tarafın işi mi, yoksa kendi müvekkillerinden biri mi?”</p>

    <p class="Temel-Paragraf">“Maalesef bilmiyorum,” diye karşılık verdim. “Belki de maraza çıkarmak isteyen işgüzarın tekiydi. Şimdi toplumda yığınla bu tip insan var.”</p>

    <p class="Temel-Paragraf">Niyetim olayı kapatmaktı ama Suna üstüme geldi.</p>

    <p class="Temel-Paragraf">“Büyükbaba, bana da olayı tam olarak anlatmadı ama, benim aklıma başka şeyler geliyor.”</p>

    <p class="Temel-Paragraf">Sadi Bey kuşkuyla ikimizi de süzdü.</p>

    <p class="Temel-Paragraf">“Şu bana da edilen tehdit telefonu gibi mi?”</p>

    <p class="Temel-Paragraf">Ben cevap vermedim, ama Suna hemen devam etti.</p>

    <p class="Temel-Paragraf">“Evet. Erdal konuşmuyor ve açıklama yapmıyor, ama bana öyle geldi. Durup dururken böyle bir saldırı nasıl izah edilebilir?”</p>

    <p class="Temel-Paragraf">“Durun canım, büyütmeyin o kadar!” dedim. “Sadece parktan önce çıkış konusunda yapılan bir tartışma, hepsi o.”</p>

    <p class="Temel-Paragraf">“Doğru mu Erdal?” dedi Sadi Bey yüzüme manidar bir şekilde bakarak.</p>

    <p class="Temel-Paragraf">“İnanın büyütecek bir yanı yok. Hata bendeydi, biraz da boş bulundum ve bir yumruk yedim. Olur böyle şeyler.”</p>

    <p class="Temel-Paragraf">“Adamdan davacı oldun mu?”</p>

    <p class="Temel-Paragraf">“Yok efendim, hadiseyi orada kapattık gitti.”</p>

    <p class="Temel-Paragraf">“Adamı tanımıyordun, değil mi?”</p>

    <p class="Temel-Paragraf">“Hayır, hiç görmemiştim.”</p>

    <p class="Temel-Paragraf">Sadi Bey susmak zorunda kaldı. Suna ise rahatlamış gibi değildi. Konuyu kapatmak istemediğini sezinledim. Kelimelerin üstüne basa basa, “Korkuyorum,” dedi.</p>

    <p class="Temel-Paragraf">“Kimden?” diye sordum.</p>

    <p class="Temel-Paragraf">“Saklamaya çalışma lütfen,” dedi hırçın bir sesle.</p>

    <p class="Temel-Paragraf">Ne kasdettiğini anlamamıştım. Saf saf yüzüne baktım.</p>

    <p class="Temel-Paragraf">“Ne saklıyorum ki?”</p>

    <p class="Temel-Paragraf">Aramızdaki tartışma Hoca’nın da dikkatini çekmişti. Bir bana bir torununa bakıyordu.</p>

    <p class="Temel-Paragraf">“Tabancayı,” dedi Suna. “Silahlardan nefret ederim. Ama o hadiseden sonra evde bir tabanca peydah oldu. Benden gizlemeye çalıştı ama gördüm. Küçük odadaki konsolun içinde saklıyor.”</p>

    <p class="Temel-Paragraf">Kızardığımı hissettim.</p>

    <p class="Temel-Paragraf">Gerçekten de Smith-Wesson’umu onun görmemesi için saklamıştım. Durumu idareye çalıştım. “Yok canım!” diye itiraza yeltendim. “O benim ruhsatlı silahımdır. Genellikle üstümde taşırım. Alışkanlık işte.”</p>

    <p class="Temel-Paragraf">Sadi Bey garipseyerek nazarlarını üstüme çevirdi.</p>

    <p class="Temel-Paragraf">“Erdal, seni bunca yıldır tanırım silah taşıdığını hiç görmemiştim.”</p>

    <p class="Temel-Paragraf">Gülümsemeye gayret ettim.</p>

    <p class="Temel-Paragraf">“Yapmayın,” dedim. “Sizin köşke gelirken de yanıma alacak değilim ya?”</p>

    <p class="Temel-Paragraf">Karım hemen müdahale etti.</p>

    <p class="Temel-Paragraf">“Ama daha önce taşımıyordun. O hadiseden sonra taşımaya başladın.”</p>

    <p class="Temel-Paragraf">“Doğru mu?” diye sordu Sadi Bey.</p>

    <p class="Temel-Paragraf">Daha fazla inkara gerek yoktu. “Evet,” dedim. “Olaydan sonra yanıma almaya başladım.”</p>

    <p class="Temel-Paragraf">Bir yandan da düşünmeye başlamıştım. Acaba Suna silahımı ne zaman görmüştü? Cemal’in evinden döndüğüm geceyi anımsamaya çalıştım. O gece silah üstümdeydi ve onu salonda beklerken bulunca silahı çıkaracak zamanım olmamıştı. Yerlerde sevişmiş ve Suna beni soymuştu. Herhalde o zaman farkına varmış olmalıydı. Ama ağzını açıp tek kelime etmemiş, ya da şaşırarak bu ne diye sormamıştı. Üstelik o gece üçe doğru eve dönmüştüm. Normal olarak bir kadın o saatte eve silahlı gelen kocasına bu nedir diye bir sual yönetmez miydi?”</p>

    <p class="Temel-Paragraf">“Silah taşımak kötü bir alışkanlıktır evladım, üstelik karın da huylanıyor. Vazgeç bu sevdadan,” dedi Sadi Bey.</p>

    <p class="Temel-Paragraf">“Tabii,” dedim. “Suna rahatsız oluyorsa bir daha taşımam.”</p>

    <p class="Temel-Paragraf">Sanki bir an ikisi bakışırlar gibi oldu.</p>

    <p class="Temel-Paragraf">Ya da bana öyle geldi. Anlayamadım...</p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"><span class="char-style-override-3">2</span></p>

    <p class="Temel-Paragraf"><span class="char-style-override-1">E</span>RTESİ GÜN SAAT ÜÇE DOĞRU, AYI CEMAL SÖZÜNDE durarak yazıhaneye geldi yeniden. Hemen odama aldım. “Ne haber, bir şeyler öğrenebildin mi?” diye sordum.</p>

    <p class="Temel-Paragraf">“Tabu beğim. Bizim Düztaban Remzi’yi buldum, evin hem tam adresini aldım, hem de yerini bizzat gidip öğrendim.”</p>

    <p class="Temel-Paragraf">“Güzel,” diye mırıldandım. “Remzi dediğin arkadaşın bir şeyden şüphelendi mi?”</p>

    <p class="Temel-Paragraf">“Hayır, kesinlikle.”</p>

    <p class="Temel-Paragraf">“Neden Hayri Mayadağ hakkında sualler sorduğunu merak etmedi mi?”</p>

    <p class="Temel-Paragraf">“Şey,” diye mırıldandı. “Etti galiba. Ama sorun olmadı, çünkü paramı alıp alamayacağımı merak ettiğimi söyledim. Malum arkadaşlık başka, iş başka.”</p>

    <p class="Temel-Paragraf">“Ne cevap verdi?”</p>

    <p class="Temel-Paragraf">“Hayri’ye güven, sağlam çocuktur, paranı mutlaka verir dedi.”</p>

    <p class="Temel-Paragraf">“Şu saldırı olayının nedenini de sordun mu?”</p>

    <p class="Temel-Paragraf">“O konuda kesin bir şey öğrenemedim. Düztaban Remzi kem küm etti, ben de kesin bir şey bilmiyorum, galiba bir aşk meselesi filan diye konuştu.”</p>

    <p class="Temel-Paragraf">“Nasıl aşk meselesi?”</p>

    <p class="Temel-Paragraf">Ayı Cemal utanmış gibi önüne baktı.</p>

    <p class="Temel-Paragraf">“Yani beyim,” dedi. “Bizim Düztaban’ın iddiasına göre galiba eşiniz eskiden onun sevgilisiymiş.” Ben kaşlarımı çatınca, Ayı Cemal hemen, “Kusura kalma beğim, bu benim değil Remzi’nin ifadesi,” diye hızlı hızlı cümlesini tamamladı. “Ben aracıyım, duyduğumu aktarıyorum sana. Dilersen, sen onu sorguya çek, ne de olsa zeki adamsın, hukukçusun.”</p>

    <p class="Temel-Paragraf">“Kimi sorguya çekeyim?”</p>

    <p class="Temel-Paragraf">“Düztaban’ı tabii.”</p>

    <p class="Temel-Paragraf">Ayı Cemal başını eğip mütevazı bir şekilde sırıttı. “Benim ifademle yetinmeyip olayı bir de bizim Remzi’nin ağzından dinlemek isteyeceğini düşündüm. Derdest edip getirdim keratayı.”</p>

    <p class="Temel-Paragraf">Heyecanlandım birden. “Nerede o?” diye sordum.</p>

    <p class="Temel-Paragraf">“Az ilerideki muhallebicide, ister utandı de, ister korktu. Yazıhanene gelemedi. Ünlü Ayı Cemal’in dudaklarını patlatan, dişlerini döken adamın karşısına çıkmaktan huylanıyor. Oturttum onu oraya. Olaya karıştığına pişman. Zangır zangır titriyor, istersen onu kendin sorgula.”</p>

    <p class="Temel-Paragraf">Yerimden fırladım. “Hadi gidelim,” dedim.</p>

    <p class="Temel-Paragraf">Düztaban Remzi hemen hemen benim yaşımda, kara kuru, sevimsiz bir tipti. Çok zayıf ve uzun boyluydu. Sırtında çizgili bir gömlek vardı. Beni karşısında görünce korku ile titremeye başladı. Önündeki tabaktan tavukgöğsü, kazandibiyi yerken boynundaki fırlak ademelması bir aşağı bir yukarı oynuyordu. Sapsarı kesilmişti. Asıl korkusunun Cemal gibi namlı bir sokak kabadayısını o hale getirmemden kaynaklandığını hemen anladım. Bu iyi bir fırsattı.</p>

    <p class="Temel-Paragraf">Önce adamı baştan aşağıya kahredici nazarlarla süzdüm. Sanki küçümseyen, hor gören havalara girmiştim. Ama davranışlarım etkisini gösterdi. Zahir adamcağız gerekirse böyle umumi ve kalabalık bir mahalde bile kendisini tepeleyeceğim zehabına kapıldı.</p>

    <p class="Temel-Paragraf">“Korkma,” diye homurdandım. “Sana bir şey yapmayacağım, sen bir aracısın.”</p>

    <p class="Temel-Paragraf">Kekeleyerek, “Yemin ederim öyleyim beyefendi,” dedi. Araya giren Ayı Cemal, “Bak Düztaban,” diye sert bir sesle homurdandı. “Ne biliyorsan anlat beyimize. Sakın bir şey saklamaya kalkışma... Kendisini kızdırmaya hiç gelmez. Benim başıma gelenleri biliyorsun.”</p>

    <p class="Temel-Paragraf">Adam, görüyorum dercesine başım salladı. Kuşkulu bakışları daha da garipleşmiş, yadırgayarak süzüyordu beni. Genel görünümüm itibarıyla insanı hiç de ürküten bir halim olmadığını bildiğimden, özellikle kaşlarımı daha da çatarak Düztaban Remzi’ye baktım.</p>

    <p class="Temel-Paragraf">“Konuş!” dedim emredici bir edayla. “Şu Hayri hakkında ne biliyorsan anlat.”</p>

    <p class="Temel-Paragraf">“Abi, anam avradım olsun yalan söylüyorsam, Hayri garibanın tekidir. Kendi halinde sessiz biri. Hiç olmazsa geçen aya kadar öyleydi. Kibar, sessiz, kendi kabuğunda yaşayan, efendiden bir arkadaş. Onu ilkokuldan tanırım. Aynı sırayı paylaşırdık. Çalışkan bir çocuktu. Biz okuyup bir baltaya sap olamadık, ama o okudu. Mühendis çıktı.”</p>

    <p class="Temel-Paragraf">“Ne mühendisi?” dedim.</p>

    <p class="Temel-Paragraf">“Ben söylemesini beceremiyorum, metudurloji mi ne, öyle bir şey.”</p>

    <p class="Temel-Paragraf">“Anladım, metalürji.”</p>

    <p class="Temel-Paragraf">“Ha, ondan işte.”</p>

    <p class="Temel-Paragraf">“Nerede çalışıyor şimdi?”</p>

    <p class="Temel-Paragraf">“Şu sıralar işsiz beyim. Bir ara devlet hesabına çalışıyordu, ama işten çıkardıklarını biliyorum, galiba geçen sene.”</p>

    <p class="Temel-Paragraf">“Devam et,” dedim.</p>

    <p class="Temel-Paragraf">“Dedim ya, iyi insandır, okuyup adam olunca bizlere tepeden bakmadı. Ne zaman karşılaşsak hal hatır sorar, eski günleri anardık. Tabii zaman içinde hepimizin yolları ayrıldı. Eskisi kadar sık görüşmez olduk.”</p>

    <p class="Temel-Paragraf">“Başka kardeşi var mıdır?”</p>

    <p class="Temel-Paragraf">“Bildiğim kadarıyla yok beğim.”</p>

    <p class="Temel-Paragraf">“Evli, değil mi?”</p>

    <p class="Temel-Paragraf">“Evet, bir de çocuğu var.”</p>

    <p class="Temel-Paragraf">“Şimdi gelelim asıl konuya. Senden ne istedi?”</p>

    <p class="Temel-Paragraf">Düztaban Remzi yutkundu. Elmacık kemiği boynunda inip kalktı.</p>

    <p class="Temel-Paragraf">“Şey... beyim, nasıl söylesem?”</p>

    <p class="Temel-Paragraf">“Çekinme, konuş.”</p>

    <p class="Temel-Paragraf">“Galiba sizin hanımefendi ile...”</p>

    <p class="Temel-Paragraf">“Evet?”</p>

    <p class="Temel-Paragraf">“Eskiden bir dostluğu varmış.”</p>

    <p class="Temel-Paragraf">“Nasıl yani? Akrabalık gibi mi?”</p>

    <p class="Temel-Paragraf">“Hayır efendim... Anlarsınız ya... o türlü. Yani eski bir sevda.”</p>

    <p class="Temel-Paragraf">“Demek öyle! Peki, ne istedi senden?”</p>

    <p class="Temel-Paragraf">“Size gözdağı vermek için çevreden bileği kuvvetli birini bulmamı istedi.”</p>

    <p class="Temel-Paragraf">“Ve sen de Cemal’i tavsiye ettin, öyle mi?”</p>

    <p class="Temel-Paragraf">“Aynen öyle oldu efendim. Bizim Cemal babayiğit, bileğine kuvvetli, sıkı biridir.”</p>

    <p class="Temel-Paragraf">Karşımdakilerin doğru söylediklerine inanıyordum. Ayı Cemal’e verdiğim ders, ikisinin de gözünü korkutmuştu. Hep öyle olurdu zaten, kaba kuvvet sahibi kişiler, kendinden güçlüsüyle karşılaşınca hemencecik sinerlerdi.</p>

    <p class="Temel-Paragraf">Fakat öğrendiklerimin hiçbir anlamı yoktu.</p>

    <p class="Temel-Paragraf">Birilerinin yalan söylemeye devam ettiği belliydi. Bana kendini Sulhi diye tanıtan Hayri Mayadağ’ın karımın eski sevgilisi olduğuna inanmak saçmaydı. Suna’nın onun gibi birini sevebileceğine veya bir zamanlar arkadaşlık kuracağına ihtimal bile vermezdim.</p>

    <p class="Temel-Paragraf">O halde Hayri kimdi? Kimin nesiydi? Bana saldırmak ve gözdağı vermek için neden bir kabadayı tutmuştu? Beynim karıncalanmaya başladı. Makul ve geçerli hiçbir neden aklıma gelmiyordu.</p>

    <p class="Temel-Paragraf">“Arkadaşın Hayri’nin babasını tanır mıydın?” diye sordum.</p>

    <p class="Temel-Paragraf">“Hayır,” dedi. “O yetimdir. Öyle hatırlıyorum, babası galiba o iki yaşındayken ölmüş.”</p>

    <p class="Temel-Paragraf">“Ya annesi?”</p>

    <p class="Temel-Paragraf">“Onu da anımsamıyorum. Aradan uzun yıllar geçti.”</p>

    <p class="Temel-Paragraf">“İyi düşün.”</p>

    <p class="Temel-Paragraf">Düztaban Remzi sebepsiz yere bir tik gibi burnunu çekti. Sinirli birine benziyordu zaten. Belki de hala gerginliğini üzerinden atamamıştı. Düşündü bir an.</p>

    <p class="Temel-Paragraf">“Evet,” diye mırıldandı. “Ona bakan yaşlı bir kadın vardı. Şimdi anımsar gibi oluyorum. Tabii ya, hatta bir gözü de kördü. Birkaç defa görmüştüm. Çocukluk işte, yüzüne bakmaya çekinirdim. Belki anneannesi filandı... Adını da bilirdim, ama şimdi hatırlamam mümkün değil.”</p>

    <p class="Temel-Paragraf">“Hatırlamaya çalış,” dedim.</p>

    <p class="Temel-Paragraf">“Ama beğim, aradan yıllar geçti, kadın öleli çok oldu. Bunun sizinle ne ilgisi var?”</p>

    <p class="Temel-Paragraf">“Sen söylediğimi yap, o kadının adı çok önemli.”</p>

    <p class="Temel-Paragraf">Düztaban Remzi yardım istercesine Cemal’e baktı. Kabadayı, “Düztabanlık etme ulan!” diye homurdandı. “Bey ne istiyorsa onu yap.”</p>

    <p class="Temel-Paragraf">“Ama ağabey,” diye homurdandı Remzi. “Nereden hatırlayayım? Geçmişte kalmış, önemsiz birinin adı... Bir tuhaftı zaten. .. Alıştığımız isimlerden değildi.”</p>

    <p class="Temel-Paragraf">“Nasıl yani? Fatma, Ayşe, Zehra gibi değil mi?”</p>

    <p class="Temel-Paragraf">“Evet, değildi... Garip bir isimdi.”</p>

    <p class="Temel-Paragraf">“Ruhsar olabilir mi?”</p>

    <p class="Temel-Paragraf">Remzi bir an düşündü. “Hayır,” dedi. “Ruhsar değildi.”</p>

    <p class="Temel-Paragraf">“Suzidil?”</p>

    <p class="Temel-Paragraf">“Hay canına rahmet beyim. Evet, Suzidil’di. Tam üstüne bastın. Demek sen de tanıyorsun?”</p>

    <p class="Temel-Paragraf">Hiç sesimi çıkarmadım. Kafam bir motor intizamıyla çalışmaya başladı. Henüz bir neticeye varamamıştım, ama geçmişle günümüz arasında yavaş yavaş bir köprü kurabiliyordum galiba. İşin başından beri yanlış izler peşinde olduğum ortaya çıkmaya başlamıştı şimdi.</p>

    <p class="Temel-Paragraf">Ayı Cemal sevinerek yüzüme baktı.</p>

    <p class="Temel-Paragraf">“Tamam mı beyim?” diye sordu. “Meseleyi şimdi çaktınız galiba.”</p>

    <p class="Temel-Paragraf">“Henüz değil,” diye fısıldadım usulca. “Yapılacak bir şey daha var.”</p>

    <p class="Temel-Paragraf">“Buyur beyim, yeter ki emret sen.”</p>

    <p class="Temel-Paragraf">“Şu Hayri denen adamla konuşmamız lazım.”</p>

    <p class="Temel-Paragraf">“O çok kolay. Ne zaman istersen.”</p>

    <p class="Temel-Paragraf">“Bekleyin biraz. Benim halletmem gereken bir konu var. Ondan sonra Hayri ile konuşmaya gideceğiz.”</p>

    <p class="Temel-Paragraf">“Oldu,” dedi.</p>

    <p class="Temel-Paragraf">Remzi süt dökmüş kedi gibi sessizdi.</p>

    <p class="Temel-Paragraf">“Ağzınızı sıkı tutun,” diye tembih ettim. “Bu konuştuklarımızı kimse bilmemeli.”</p>

    <p class="Temel-Paragraf">“Siz hiç merak etmeyin,” dediler.</p>

    <p class="Temel-Paragraf">“Yarın beni yazıhanemden arayın.”</p>

    <p class="Temel-Paragraf">Artık yazıhaneye dönüp Sadi Bey’in beklediği telefonu edebilirdim...</p>

    <p class="Temel-Paragraf">* * *</p>

    <p class="Temel-Paragraf">Köşkü aramadan evvel bir süre beynimde şekillenen senaryoyu yeni baştan düşünmek gereğini hissettim. Hala yerlerine oturmayan taşlar vardı. Ve en önemlisi elde ettiğim sonuç anlamsız geliyordu bana.</p>

    <p class="Temel-Paragraf">Sonunda telefon başına oturdum ve Sadi Bey’i aradım. Telefonu o açmıştı.</p>

    <p class="Temel-Paragraf">“Hele şükür, nihayet arayabildin,” dedi. “Yavaş yavaş unuttuğunu sanmaya başlamıştım.”</p>

    <p class="Temel-Paragraf">“Hayır efendim, unutur muyum hiç? Fakat ancak rahat rahat konuşabilecek zaman buldum. Buyrun, sizi dinliyorum.”</p>

    <p class="Temel-Paragraf">“Erdal evladım,” dedi Hoca. “Çok endişeleniyorum. Birtakım garip şeyler oluyor ve son derece huzursuzum.”</p>

    <p class="Temel-Paragraf">Böyle bir yakınma bekliyordum. Bu bana sürpriz gelmemişti. Şayet düşündüklerim gerçek ise gelişen olayların içinde mutlaka bu yaşlı adamın parmağı vardı. Nedense o an ilk defa</p>

    <p class="Temel-Paragraf">Sadi Koray’a karşı içimde garip bir huzursuzluk hissetmeye başladım. Yaşlı dostum hep saygı duyduğum, hürmet ettiğim ve bir o kadar da sevdiğim bir insandı. Ama galiba onun hakkında yanılmıştım.</p>

    <p class="Temel-Paragraf">Soru sormakta geciktiğimi hissettim. Neden sonra:</p>

    <p class="Temel-Paragraf">“Hayrola efendim?” diyebildim. “Neler oluyor?”</p>

    <p class="Temel-Paragraf">“Şu tehdit telefonları,” dedi. “Sizlerin huzurunu bozmamak için söylemek istemiyordum, ama son günlerde aldığım telefonların sayısı çok arttı.”</p>

    <p class="Temel-Paragraf">“Ne diyorlar telefonda Hocam, istedikleri ne?”</p>

    <p class="Temel-Paragraf">“Önceleri şahsımı hedef tutan ileri geri birtakım laflar, hakaretler filan. Pek kulak asmadım, ama şimdi torunuma saldırıdan filan bahsetmeye başladılar. Rahatsız oldum. Dün gece Suna’nın yanında konuyu sana açamazdım, onun korkmasını istemiyorum. Sana bir fikir danışayım dedim.”</p>

    <p class="Temel-Paragraf">Herhalde telaşlanıp acele heyecanla cevap vermemi bekledi. Oysa gayet sakindim. Bir defa karıma yönelik bir tehdit artık söz konusu değildi. Çünkü Ayı Cemal çoktan taraf değiştirmiş, adamım olmuştu. Olsa olsa telefonları Hayri Mayadağ ediyordu.</p>

    <p class="Temel-Paragraf">“Savcılığa başvurup telefonunuzu dinlemeye alalım. Muamelesi basittir. Sadece bir dilekçe vererek hallederiz,” dedim, “İsterseniz yarın başvurayım.”</p>

    <p class="Temel-Paragraf">Sadi Bey bir an düşündü.</p>

    <p class="Temel-Paragraf">“Sorunu çözer miyiz?”</p>

    <p class="Temel-Paragraf">“Kesinlikle. On beş gün veya bir ay süreyle dinlemeye alırlar ve telefon idaresi sizi rahatsız eden telefonu tespit eder. Hakaretler de banda alınır. Bunu müteakip o abone aleyhine dava açarız.”</p>

    <p class="Temel-Paragraf">Sadi Bey kararsız görünüyordu.</p>

    <p class="Temel-Paragraf">Derhal kabul etmesi gerekirken nedense kararsız kalmıştı, ister istemez dün geceki konuşmalar, Suna’nın silah taşımam konusundaki heyecan ve korkusu geldi aklıma. Sadi Bey de bu endişeyi taşımasına rağmen, yanımda silah bulundurmama karşı çıkmıştı.</p>

    <p class="Temel-Paragraf">Nedendi acaba?</p>

    <p class="Temel-Paragraf">Silahımı böyle bir tehdit ortamında taşımazsam ne zaman taşıyacaktım ki?</p>

    <p class="Temel-Paragraf">“Pek pratik bir faydası olacağını sanmıyorum.” dedi.</p>

    <p class="Temel-Paragraf">“Neden?”</p>

    <p class="Temel-Paragraf">“Köşkün bağlı olduğu santral eski tiplerden, yani dijital değil. Bir yerden işitmiştim, o tip santraller cep telefonlarıyla yapılan tacizleri tespit edemiyorlarmış.”</p>

    <p class="Temel-Paragraf">Mümkündü.</p>

    <p class="Temel-Paragraf">“Peki, ne öneriyorsunuz?” diye sordum. “Bir fikriniz var mı?”</p>

    <p class="Temel-Paragraf">“Ben de sana soracaktım. Polise şikâyette bulunalım mı?”</p>

    <p class="Temel-Paragraf">“Yararı yok. iddiamızı neyle kanıtlayacağız?”</p>

    <p class="Temel-Paragraf">“O da doğru ya!”</p>

    <p class="Temel-Paragraf">Derin bir nefes aldım. Sonra ona hiç beklemediği bir sual yönelttim.</p>

    <p class="Temel-Paragraf">“Hocam size bir sual sorabilir miyim?”</p>

    <p class="Temel-Paragraf">“Tabii evladım, sor,” dedi.</p>

    <p class="Temel-Paragraf">“Şu eskiden sizin köşkte yaşayan Suzidil kalfanın bir gözü kör müydü?”</p>

    <p class="Temel-Paragraf">Tabii, Sadi Bey’in yüzünü o anda hattın öbür ucundan görme şansım yoktu. Ama bir an için adamcağızın alı al, moru mor kesildiğine o an emindim. Nitekim kekeledi, hemen cevap veremedi, uzun süre bekledi. Sonunda, “Evet,” diye fısıldadı. “Aklımda kaldığı kadarıyla bir gözüne galiba bir perde inmişti, rahat görmezdi,” diye mırıldandı. “Nereden öğrendin bunu?”</p>

    <p class="Temel-Paragraf">“Önemli değil Hocam,” diyerek telefonu kapattım.</p>

    <p class="Temel-Paragraf">Davranışımın kibarca olmadığını biliyordum, ama artık sabrım taşıyordu. Nedense bir şekilde onun ve karım tarafından kullanıldığım hissini taşıyordum. Normalde Sadi Bey’in tekrar telefon ederek bu bilgiyi nereden aldığımı sorması gerekirdi, ama beni aramadı...</p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"><span class="char-style-override-3">3</span></p>

    <p class="Temel-Paragraf"><span class="char-style-override-1">M</span>UTFAKTA SUNA İLE AKŞAM YEMEĞİMİZİ YERKEN birden, “Bugün büyükbaban telefon etti,” dedim.</p>

    <p class="Temel-Paragraf">Salatasını ağzına atarken, “Yazıhanene mi?” diye sordu. “Hi hı!”</p>

    <p class="Temel-Paragraf">“Hayrola, neden aramış? Daha dün gece buradaydı.” Karımın gözlerinin içine baktım. Acaba Sadi Bey’in telefonundan haberdar mıydı?</p>

    <p class="Temel-Paragraf">“Yine şu tehdit telefonları,” diye mırıldandım. Ağzındakini çiğnemeyi bırakıp saf saf beni süzdü. “Allah, Allah!” dedi. “Ne istiyorlarmış yine?” “Hep aynı konu.”</p>

    <p class="Temel-Paragraf">Fazla önemsemiyormuş gibi tabağımdaki dana etini bıçağımla kesmeye başladım.</p>

    <p class="Temel-Paragraf">“Üzgün mü adamcağız?” “Herhalde.”</p>

    <p class="Temel-Paragraf">“Bir karara vardınız mı?” “Ne kararı?”</p>

    <p class="Temel-Paragraf">Umursamaz halimi sürdürüyordum. “Ne bileyim?” diye mırıldandı Suna. “Yani sonuçta ne yapmayı kararlaştırdınız?”</p>

    <p class="Temel-Paragraf">“Savcılığa başvurup telefonu dinlemeye alalım dedim, pratik faydası yok dedi.” “Neden?”</p>

    <p class="Temel-Paragraf">“Santral eskiymiş, cep telefonu ile aranırsa dinlemek kabil olmuyormuş.”</p>

    <p class="Temel-Paragraf">“Doğru mu?”</p>

    <p class="Temel-Paragraf">“Olabilir,” diye omuz silktim.</p>

    <p class="Temel-Paragraf">Suna nihayet ilgisizliğimi fark etmiş gibi, “Eee, ne yapacağız şimdi? Adamcağıza yardım edemeyecek miyiz yani?”</p>

    <p class="Temel-Paragraf">Et parçasını ağzıma atarken, “Senin bir fikrin var mı?” dedim.</p>

    <p class="Temel-Paragraf">Hayretle bana bakmaya devam etti.</p>

    <p class="Temel-Paragraf">“Avukat olan sensin, senin bir yol göstermen gerekmez</p>

    <p class="Temel-Paragraf">mi?”</p>

    <p class="Temel-Paragraf">Gülümsedim. “Sevgilim, sadece avukatı hafiye değil.”</p>

    <p class="Temel-Paragraf">Gücenmişçesine kaşlarını çattı. “Laf mı yani bu? Ne kadar ilgisiz davranıyorsun ayol! Bir şeyler yapmalıyız.”</p>

    <p class="Temel-Paragraf">“Ne mesela? Savcılığa başvuralım dedim, hayır dedi, polise gidelim şikâyetçi olalım dedim, olmaz dedi. Benim aklıma başka formül gelmiyor. Hem üstelik sana bu haberi de söylemememi istedi.”</p>

    <p class="Temel-Paragraf">“Neden?”</p>

    <p class="Temel-Paragraf">“Senin üzülmeni istemiyormuş.”</p>

    <p class="Temel-Paragraf">“Canım büyükbabacığım! Ne kadar duygulu ve düşünceli bir insan, değil mi?”</p>

    <p class="Temel-Paragraf">“Zahir öyledir.”</p>

    <p class="Temel-Paragraf">Suna ters ters yüzüme baktı.</p>

    <p class="Temel-Paragraf">“Nen var senin kuzum? Niye böyle baştan savma, umursamaz konuşuyorsun?”</p>

    <p class="Temel-Paragraf">“Ne yapabilirim sevgilim?”</p>

    <p class="Temel-Paragraf">“Bilmiyorum, ama insan bu kadar bigane kalamaz canım. Bir şeyler yapmalı bu telefonları durdurmalıyız.”</p>

    <p class="Temel-Paragraf">“Haklısın,” diye fısıldadım ama aynı rahatlıkla yemeğime devam ettim.</p>

    <p class="Temel-Paragraf">Suna sinirleniyordu. Çatalını, bıçağını tabağa bırakıp sustu. Yüzüne bakmadan bozulduğunu hissedebiliyordum.</p>

    <p class="Temel-Paragraf">“Pes doğrusu!” diye homurdandı. “Bu kadar biganelik sana hiç yakışmıyor.”</p>

    <p class="Temel-Paragraf">“Söyle,” dedim. “Ne yapmamı istiyorsun?”</p>

    <p class="Temel-Paragraf">Arkasına yaslandı. Sol kaşı havadaydı. Durumun ciddileştiğini anladım. Büyük bir olasılıkla Suna münakaşaya hazırlanıyordu. Fakat konuşmaya başladığı zaman ses tonu umduğumdan çok daha mülayim çıktı.</p>

    <p class="Temel-Paragraf">“Sence bu telefonları kim ediyordur?”</p>

    <p class="Temel-Paragraf">“Nereden bileyim?”</p>

    <p class="Temel-Paragraf">“Bir tahminin de yok mu?”</p>

    <p class="Temel-Paragraf">“Belki kendisini kardeşin diye tanıtan o Sulhi arıyordur.”</p>

    <p class="Temel-Paragraf">“Bu düşünceni büyükbabama söyledin mi?”</p>

    <p class="Temel-Paragraf">“Hayır.”</p>

    <p class="Temel-Paragraf">“Neden?”</p>

    <p class="Temel-Paragraf">“Varlığını kanıtlayamadığım birinin mevcudiyetini neden yeniden konu edeyim ki? Nasıl olsa kimse inanmayacak. Sen de inanmamıştın.”</p>

    <p class="Temel-Paragraf">Bir an sessiz kaldı Suna.</p>

    <p class="Temel-Paragraf">“Her zamanki gibi yine yanlış anlamışsın beni; Sulhi dediğin o adamın varlığını inkar etmedim ben, kabul etmediğim sadece o adamın kardeşim olduğu gerçeğiydi,” diye mırıldandı.</p>

    <p class="Temel-Paragraf">“Her neyse canım, boş ver artık. Büyükbaban seni evlat edindi, evlenme şartını da yerine getirdik, mesele kalmadı.”</p>

    <p class="Temel-Paragraf">“Hayret! Bu akşam bir tuhaflığın var senin, ama henüz anlayamadım.”</p>

    <p class="Temel-Paragraf">“Ne tuhaflığı?”</p>

    <p class="Temel-Paragraf">“Yaşlı bir adam ölümle tehdit ediliyor, senin ise gıkın çıkmıyor.”</p>

    <p class="Temel-Paragraf">“Ölümle tehdit edildiğini de nereden biliyorsun?” diye sordum.</p>

    <p class="Temel-Paragraf">Karım hafifçe kızardı.</p>

    <p class="Temel-Paragraf">“Az evvel söyledin ya, hatta benim duymamamı da istemiş diyen sen değil misin?”</p>

    <p class="Temel-Paragraf">“Fakat ben ölümle tehditten bahsetmedim. Konu senin evlat edinmen ve evliliğimiz...”</p>

    <p class="Temel-Paragraf">Suna durumu toparlamaya çalıştı.</p>

    <p class="Temel-Paragraf">“Üç aşağı beş yukarı aynı şey. Sonuçta bir tehdit var ortada...”</p>

    <p class="Temel-Paragraf">Ben de iskemleme yaslandım, bir süre karımın güzel gözlerine diktim bakışlarımı.</p>

    <p class="Temel-Paragraf">“İki gün evvel fena halde dövüldüm, ama bu hassasiyeti bana göstermedin. Şimdi bakıyorum büyükbaban için çok üzülüyorsun. Doğrusu kıskandım. Demek senin indinde ondan daha az değerliyim.”</p>

    <p class="Temel-Paragraf">Suna hafifçe bozuldu, bir müddet anlamlı bir şeküde yüzüme baktı. Sonra yerinden kalkarak yanıma geldi ve kucağıma oturarak kollarını boynuma doladı. Yüzünde şuh ve bütün cazibesini ortaya koyan bir gülümseme oluştu.</p>

    <p class="Temel-Paragraf">“Gerçekten kıskandın mı?” diye sordu.</p>

    <p class="Temel-Paragraf">“Tabii, neden olmasın? Büyükbabana gösterdiğin sevgi benden ağır basıyor.”</p>

    <p class="Temel-Paragraf">“Çocuk gibisin Erdal! Nasıl böyle bir karşılaştırma yapıyorsun? O yaşlı ve aciz bir ihtiyar, sense yaşamının doruğunda genç ve güçlüsün. Mücadele şansın var, yılmıyorsun da. Böyle bir mukayese yapman çok yanlış. Ayrıca hayatımdaki bu iki erkeğe duyduğum sevgi farklı şeyler. Onu babam gibi seviyorum, daha doğrusu ölen babamın yerine koydum, sense aşık olduğum adamsın. Nasıl böyle bir karşılaştırmaya gidebilirsin?”</p>

    <p class="Temel-Paragraf">“Ne olursa olsun, kıskandım işte. Düşündüğün tek erkek ben olmalıydım.”</p>

    <p class="Temel-Paragraf">Dudaklarıma bir öpücük kondurdu.</p>

    <p class="Temel-Paragraf">“Kıskanç köpek!” diye fısıldadı. “Sen hayatımdaki tek erkeksin ve kimseyle de mukayese edilemezsin.”</p>

    <p class="Temel-Paragraf">Yalan söylüyordu.</p>

    <p class="Temel-Paragraf">Belki hayatında kastettiği anlamda başka bir erkek yoktu, ama yalan söylediğine ve bazı gerçekleri benden gizlediğine emindim. Hem de çok önemli şeyleri, insan bir kere yalan söyledi mi, bunun büyüğü küçüğü olmazdı. Şu anda onunla resmen evliydik ve Suna gözümün içine bakarak bana yalan söylemeye devam ediyordu. Bu durumdan çok rahatsız ve huzursuzdum, ama ortada inkar edilemez bir gerçek daha vardı; onu deli gibi arzuluyor ve seviyordum.</p>

    <p class="Temel-Paragraf">Kucağıma yerleşen sıcak ve oynak bedenine sıkı sıkı sarıldım.</p>

    <p class="Temel-Paragraf">İlişkimiz henüz pek sağlıklı olmasa da onu hayatımdan asla çıkaramayacağımın farkındaydım artık.</p>

    <p class="Temel-Paragraf">“Doğru mu bu?” diye sordum.</p>

    <p class="Temel-Paragraf">“Sorduğun saçma suale de bak! Seni çılgınlar gibi sevdiğimi anlamıyor musun?”</p>

    <p class="Temel-Paragraf">“Hayır, anlamıyorum.”</p>

    <p class="Temel-Paragraf">“Dur öyleyse, anlatayım.”</p>

    <p class="Temel-Paragraf">Suna tekrar dudaklarıma yumuldu. Aklımı başımdan alacak kadar tatlı öpüyordu. Dilini maharetle ağzımın içine sokmuş, yumuşacık vücudunu bedenime yaslamıştı. Uzun süre öpüştük. Nefes nefese kaldığı bir an kendini çekti ve sordu:</p>

    <p class="Temel-Paragraf">“Anladın mı şimdi, yoksa yatak odasına geçip başka şekilde de anlatayım mı?”</p>

    <p class="Temel-Paragraf">“Hemen mi?” dedim.</p>

    <p class="Temel-Paragraf">“Niye olmasın? Sevişmenin vakti mi olurmuş?”</p>

    <p class="Temel-Paragraf">Başımı salladım.</p>

    <p class="Temel-Paragraf">“Doğru,” diye mırıldandım. “Sevişmenin de yalan söylemenin de vakti olmaz.”</p>

    <p class="Temel-Paragraf">Başını geri çekip, “Ne?” diye sordu.</p>

    <p class="Temel-Paragraf">Ne kastettiğimi anlamamıştı. Fakat o güzel siyah gözlerinde hemen bir bulutlanma hissetmiştim. “Ne demek istiyorsun?”</p>

    <p class="Temel-Paragraf">Yine sabredememiş, ağzımdan kinayeli bir laf kaçırmıştım. Geriye dönüş olamazdı artık. Nasıl olsa ne kastettiğimi anlamak için üstüme varacaktı. Çaresiz kalarak sözümü tekrarladım. “Yani insan sevişirken de yalan söylerken de zamana pek aldırmaz.”</p>

    <p class="Temel-Paragraf">Kucağımdan fırladı birden. Ters ters yüzüme baktı.</p>

    <p class="Temel-Paragraf">“Yani aklınca bir kinayede mi bulunuyorsun? Yine beni yalancılıkla mı itham ediyorsun?”</p>

    <p class="Temel-Paragraf">“Üzgünüm sevgilim, ama öyle. Sen yalan söylemeyi alışkanlık haline getirmişsin.”</p>

    <p class="Temel-Paragraf">“Terbiyesizlik ettiğinin farkında mısın?”</p>

    <p class="Temel-Paragraf">“Yine inkar cihetine mi gideceksin?”</p>

    <p class="Temel-Paragraf">“Aaa, yetti artık! Bıktım senin bu saçmalıklarından. Şimdi yine ne tutturdun?”</p>

    <p class="Temel-Paragraf">“Karımın gerçek bir yalancı olduğunu biliyorum ve bu beni çok rahatsız ediyor.”</p>

    <p class="Temel-Paragraf">“Öylemi?”</p>

    <p class="Temel-Paragraf">“Evet,” dedim.</p>

    <p class="Temel-Paragraf">Sesini çıkarmadı Suna, ama belirgin bir tedirginlikle yanımdan uzaklaşarak ağır ağır sofradaki tabakları toplamaya başladı.</p>

    <p class="Temel-Paragraf">“Acele etme, henüz yemeğimi bitirmedim,” dedim.</p>

    <p class="Temel-Paragraf">Tabağımı tekrar yerine koydu. Şaşalamıştı, fakat bunu bana belli etmemeye gayret gösteriyordu. Yüzü değişmiş, gözleri buğulanmıştı. Muhtemelen o sırada beyninden acaba hangi yalanımı öğrendi diye düşündüğünü sandım.</p>

    <p class="Temel-Paragraf">“Sormayacak mısın?” dedim.</p>

    <p class="Temel-Paragraf">Cevap vermedi önce. Sonra, “Neyi?” dedi.</p>

    <p class="Temel-Paragraf">“Yalanlarının mahiyetini.”</p>

    <p class="Temel-Paragraf">“Bu konuda konuşmak istemiyorum. Söyleyeceğin her şey safsata. Eminim ki aslı astarı olmayan abuk subuk şeylerdir hepsi. Daha öncekiler gibi.”</p>

    <p class="Temel-Paragraf">“Çok meraksızmışsın doğrusu,” diye mırıldandım, “İnsan kendisinin neyle suçlandığını merak etmez mi? Hele bu suçlamayı kocası yapıyorsa.”</p>

    <p class="Temel-Paragraf">Suna sarardı. Rengi değişti. Tezgâhın öbür ucuna giderek yaslandı, kollarını göğsünde çaprazlayarak bakışlarını üzerime çevirdi.</p>

    <p class="Temel-Paragraf">“Seninle münakaşa etmek istemiyorum,” diye konuştu. “Bıktım artık bu tatsız dırdırlardan. Kedi köpek gibiyiz, devamlı tartışıyoruz. Tanıştığımız ilk günden beri bana inanmıyorsun.”</p>

    <p class="Temel-Paragraf">“Doğru,” dedim.</p>

    <p class="Temel-Paragraf">“O halde neden benimle evlendin? Büyükbabamın ileri sürdüğü şartı kabul etmemek şansın vardı, ama onayladın.”</p>

    <p class="Temel-Paragraf">“Bu da doğru,” diye homurdandım. “Hayatımın hatası olduğunu geç anladım.”</p>

    <p class="Temel-Paragraf">Dik dik yüzüme baktı.</p>

    <p class="Temel-Paragraf">“Hala şansın var. Dilediğin an boşanabiliriz. Ben hazırım.”</p>

    <p class="Temel-Paragraf">“Artık çok geç.”</p>

    <p class="Temel-Paragraf">“Nedenmiş o?”</p>

    <p class="Temel-Paragraf">“Anlamıyor musun? Sana aşık oldum. Çılgınlar gibi seviyorum seni.”</p>

    <p class="Temel-Paragraf">Dudaklarını alaycı bir şekilde büzerek, “Çok romantik bir laf!” dedi. “Ayrıca hiç de inandırıcı değil, insan sevdiği insanı hiç yalancılıkla itham eder mi?”</p>

    <p class="Temel-Paragraf">“Ama gerçek bu. Sen bir yalancısın!”</p>

    <p class="Temel-Paragraf">Karım tüm ithamlarıma rağmen yeterince kızamıyordu. Onu tanıyordum artık, söylediklerimin doğru olmadığını kabul etse, yeri göğü başıma indirirdi, oysa şimdi pasif kalmış, sinmişti.</p>

    <p class="Temel-Paragraf">“İspat et,” dedi.</p>

    <p class="Temel-Paragraf">“İstiyor musun gerçekten?”</p>

    <p class="Temel-Paragraf">“Tabii, benim korkum yok.”</p>

    <p class="Temel-Paragraf">“Ama gerçekleri yüzüne vurursam, yalancılığını kabul etmek zorunda kalacaksın.”</p>

    <p class="Temel-Paragraf">iyice köşeye sıkışmıştı.</p>

    <p class="Temel-Paragraf">Kaçış yolu bulamadı. “Tamam, razıyım,” dedi.</p>

    <p class="Temel-Paragraf">“Pekala,” diyerek ayağa kalktım. Ona doğru birkaç adım attım. Ben daha konuşmaya başlamadan yüzü kireç gibi sarardı.</p>

    <p class="Temel-Paragraf">“Seni dinliyorum.”</p>

    <p class="Temel-Paragraf">“İstersen en ufağından en büyüğüne doğru gidelim... Otomobil ehliyetin var mı?”</p>

    <p class="Temel-Paragraf">“Var,” dedi.</p>

    <p class="Temel-Paragraf">“Oysa bana olmadığını söylemiştin.”</p>

    <p class="Temel-Paragraf">“Öyle söylediğimi hatırlamıyorum. Önemli mi bu, şimdi herkesin ehliyeti var.”</p>

    <p class="Temel-Paragraf">“Ya araban?”</p>

    <p class="Temel-Paragraf">Kısa bir an bocaladı Suna.</p>

    <p class="Temel-Paragraf">“Hayır, yok!”</p>

    <p class="Temel-Paragraf">“Bu ikinci yalanın. Kırmızı bir Passat’ın olduğunu biliyorum.”</p>

    <p class="Temel-Paragraf">Yüzü daha da sarardı.</p>

    <p class="Temel-Paragraf">“O benim değil.”</p>

    <p class="Temel-Paragraf">“Kimin peki?”</p>

    <p class="Temel-Paragraf">“Çalıştığım şirketin.”</p>

    <p class="Temel-Paragraf">“Ama o şirket senin.”</p>

    <p class="Temel-Paragraf">Taş gibi hareketsiz kaldı karım.</p>

    <p class="Temel-Paragraf">“Bu üçüncü yalanın,” dedim. “Dördüncüsü, dövüldüğümün ertesi sabahı neden Sadi Bey’in köşküne gittiğin halde bunu benden sakladın? Amacın neydi? O kadar acele onunla ne konuşmak zorundaydın? Bütün bunları neden benden sakladın? Aslında zengin ve varlıklı bir kadın olduğun halde neden bize kendini sıradan bir sekreter gibi göstermek gereğini duydun? Bütün bu yalanlara neden tevessül ettin?”</p>

    <p class="Temel-Paragraf">Suna’nın birden gözleri doldu.</p>

    <p class="Temel-Paragraf">“Bunları nereden öğrendin?” diye sordu hıçkırarak.</p>

    <p class="Temel-Paragraf">“Seni takip ettim.”</p>

    <p class="Temel-Paragraf">“Neden ama?”</p>

    <p class="Temel-Paragraf">“Çünkü ilk günden beri senden şüpheleniyordum. Şimdi bir yalancı olduğunu kabul ediyor musun?”</p>

    <p class="Temel-Paragraf">Karım ağlamaya başladı. Kaskatı kesilmişti. Gözlerinden sicim gibi yaşlar akıyordu ama hala yerinde heykel gibi hareketsizdi.</p>

    <p class="Temel-Paragraf">“Sen Sadi Bey’in torunu değilsin,” dedim. “Bunu da kabul ediyor musun?”</p>

    <p class="Temel-Paragraf">Yenik ve bitik bir halde başını salladı.</p>

    <p class="Temel-Paragraf">Zorlukla konuştu. “Evet değilim,” dedi.</p>

    <p class="Temel-Paragraf">“Biliyorum, hepsi yalandı ve sen en başından beri o yaşlı adama oyun oynuyordun.”</p>

    <p class="Temel-Paragraf">“Hayır,” diye inledi Suna. “Oyun oynamıyorum.”</p>

    <p class="Temel-Paragraf">“Kes artık! Her şeyin bir sınırı olmalı. Bu kadar oyun yeter!”</p>

    <p class="Temel-Paragraf">“Hayır sevgilim, bilmediğin çok önemli şeyler var.”</p>

    <p class="Temel-Paragraf">“Lütfen bana sevgilim diye hitap etme.”</p>

    <p class="Temel-Paragraf">“Ama seni gerçekten seviyorum.”</p>

    <p class="Temel-Paragraf">“Bu çok komik ve senin gibi bir yalancının ağzına sevgi lafı hiç yakışmıyor.”</p>

    <p class="Temel-Paragraf">“Durum düşündüğün gibi değil.”</p>

    <p class="Temel-Paragraf">“Her şeyi biliyorum artık.”</p>

    <p class="Temel-Paragraf">Suna’nın gözleri iri iri açıldı.</p>

    <p class="Temel-Paragraf">“Sahi mi?” diye sordu.</p>

    <p class="Temel-Paragraf">“Sahi ya!”</p>

    <p class="Temel-Paragraf">Kekeleyerek, “O zaman... niye bildiğini söylemedin?” diye sordu.</p>

    <p class="Temel-Paragraf">“Esrar perdesinin iyice aralanmasını bekledim. Sen yalancı olduğun gibi bir servet avcısısın da. Yaşlı adamın mirasına göz diktin. Bu kadar aşağılık olduğunu tahmin edememiştim.”</p>

    <p class="Temel-Paragraf">“Sen neler diyorsun Erdal? Neler saçmalıyorsun?”</p>

    <p class="Temel-Paragraf">“Sadi Bey’i nasıl kandırdığını kastediyorum.”</p>

    <p class="Temel-Paragraf">Suna’nın gözleri büzüldü, yüzüme şaşkınlıkla baktı.</p>

    <p class="Temel-Paragraf">“Sadi Bey’i kandırdığımı mı?”</p>

    <p class="Temel-Paragraf">“Evet ya?”</p>

    <p class="Temel-Paragraf">Karım afallamış bir şekilde, “Ama beni o seçti, bu onun arzusuydu,” diye fısıldadı boğuk bir sesle. “Bunu anlamadın mı?”</p>

    <p class="Temel-Paragraf">“Neyi anlayacakmışım?”</p>

    <p class="Temel-Paragraf">Suna’nın ağlaması durmuş, şaşkınlığı artmıştı. İnanmaz bir ifadeyle yüzüme bakmaya devam ediyordu. Sanki zaman kazanmaya, kafasında yeni yalanlar hazırlamaya çalışıyormuş gibi geldi bana. iki adımda yanma varıp sıkı sıkıya bileklerini kavradım. Sesim oldukça sert çıktı. “Çabuk söyle bana... Kimsin sen? Ne dolaplar çeviriyorsun?”</p>

    <p class="Temel-Paragraf">Bir iki saniye aynı şaşkınlıkla gözbebeklerime bakmaya devam etti Suna.</p>

    <p class="Temel-Paragraf">Çok zeki bir kadın olduğuna emindim. Nitekim az sonra ona sağladığım üstünlüğü yavaş yavaş kaybetmeye başladığımı da sezinledim. Hızla toparlanıyordu. Sadece biraz daha düşünmeye ihtiyacı vardı. Ama bu sefer ona istediği şansı vermeyecektim.</p>

    <p class="Temel-Paragraf">Bileklerini acıtırcasına sıktım.</p>

    <p class="Temel-Paragraf">“Konuş! Her şeyi anlat, hem de bütün çıplaklığıyla!” diye bağırdım. Sesim kaba ve hoyrat çıkmıştı.</p>

    <p class="Temel-Paragraf">“Yapma, canımı acıtıyorsun!” diye inledi.</p>

    <p class="Temel-Paragraf">“Konuşmazsan daha da acıtacağım.”</p>

    <p class="Temel-Paragraf">Bir iki defa yutkundu. Köşeye fena sıkıştığını biliyordu.</p>

    <p class="Temel-Paragraf">“Tamam, tamam,” dedi. “Bildiğimi söyleyeceğim.”</p>

    <p class="Temel-Paragraf">“Hadi durma!”</p>

    <p class="Temel-Paragraf">“Ben,” diye kekeledi. Fakat arkasını getiremedi.</p>

    <p class="Temel-Paragraf">“Beni sonradan pişman olacağım bir şey yapmaya mecbur etme Suna. Konuşmanı bekliyorum.”</p>

    <p class="Temel-Paragraf">Başını sallayıp yüzüne dökülen saçlarını geriye attı, bileklerini kurtarmaya çalıştı yeniden, fakat izin vermedim.</p>

    <p class="Temel-Paragraf">“Ben Sadi Bey’in yetiştirdiği biriyim,” dedi... “Ufak bir bebekken yetim kaldım. O büyüttü, o okuttu beni...”</p>

    <p class="Temel-Paragraf">“Yine yalan söylüyorsun!” diye gürledim. “O kadar sinirliyim ki, inan bana seni şuracıkta boğabilirim. Elimden bir kaza çıkacak.”</p>

    <p class="Temel-Paragraf">“Yemin ederim... Namusum ve şerefim üzerine.”</p>

    <p class="Temel-Paragraf">“Sana inanmıyorum. Öyle olsa Nakşidil Kalfa seni nasıl tanımaz? İlk günden beri senden hoşlanmadığını söyleyip duruyorsun.”</p>

    <p class="Temel-Paragraf">“Beni o da çocukluğumdan beri tanır ama doğru, benden hoşlanmaz.”</p>

    <p class="Temel-Paragraf">“O zaman bana bunca yalan söyleyip numara yapmanın ne anlamı vardı?”</p>

    <p class="Temel-Paragraf">Suna aynı dehşet ifadesi ile yüzüme bakmaya devam etti.</p>

    <p class="Temel-Paragraf">“Sadi Bey’in tek isteği beni seninle evlendirmekti.”</p>

    <p class="Temel-Paragraf">“Çok garip!” diye bağırdım. “Bunu bana rahatlıkla söyleyip evlenmek isteyip istemediğimizi sorabilirdi. Bunca hokkabazlığa gerek var mıydı? Sana inanmıyorum.”</p>

    <p class="Temel-Paragraf">“İstersen kendisine sor.”</p>

    <p class="Temel-Paragraf">Bir an düşündüm. Beynime o kadar çok soru aynı anda hücum ediyordu ki, biraz afallamıştım. Sonunda yeniden gürledim. “Yine yalan söylüyorsun. O takdirde etrafımızda dönen dolaplar niye? Neden birileri bana saldırıyor, neden tehdit ediliyoruz? Sadi Bey neden yalan söyledi?”</p>

    <p class="Temel-Paragraf">Suna biraz daha sakinleşmişti.</p>

    <p class="Temel-Paragraf">“Sadi Amca gerçi sana her şeyi anlatmadı, ama söylediklerinin büyük bir kısmı doğru. Ona inan lütfen... O kötü bir insan değil. Gençliğinde bir hata yapmış ve şimdi bunun azabını çekiyor.”</p>

    <p class="Temel-Paragraf">Bileğini biraz daha büktüm. Canı yanarak hafif bir çığlık attı.</p>

    <p class="Temel-Paragraf">“Bana gerçekleri söylemek zorundasın, ikinize de lanet olsun, hayatımı mahvettiniz. Onun gerçek torununun kim olduğunu biliyorsunuz, değil mi?”</p>

    <p class="Temel-Paragraf">Suna inleyerek başını salladı.</p>

    <p class="Temel-Paragraf">Hırsımdan köpürüyordum. Saçlarından hoyratça kavradım.</p>

    <p class="Temel-Paragraf">“Torunu Hayri Mayadağ, değil mi?”</p>

    <p class="Temel-Paragraf">Bunu nereden öğrendiğime şaşırmış olarak gözleri iri iri açıldı karımın. Sustu, ağzım açıp tek kelime söyleyemedi.</p>

    <p class="Temel-Paragraf">“Allah kahretsin!” diye bağırdım. “Benim suçum neydi, niye beni böyle bir oyuna alet ettiniz?”</p>

    <p class="Temel-Paragraf">“Sen hiçbir oyuna alet edilmedin,” diye mırıldandı nihayet.</p>

    <p class="Temel-Paragraf">“Alay mı ediyorsun benimle?”</p>

    <p class="Temel-Paragraf">“Hayır,” dedi. “Yalnız çok saf ve iyiniyetlisin.”</p>

    <p class="Temel-Paragraf">İrkildim, ne demek istediğini anlayamamıştım. Yüzüne baktım dikkatle.</p>

    <p class="Temel-Paragraf">“Ne demek istiyorsun?”</p>

    <p class="Temel-Paragraf">“Etrafında olup bitenleri hiç anlamıyorsun.”</p>

    <p class="Temel-Paragraf">“Açık konuş benimle.”</p>

    <p class="Temel-Paragraf">“Ben Sadi Bey tarafından evlat edinilmedim.”</p>

    <p class="Temel-Paragraf">“Dalga mı geçiyorsun? Mahkemeden gerekli izni ben aldım, noterdeki muameleyi ben yaptım.”</p>

    <p class="Temel-Paragraf">“Doğru,” dedi karım. “Ama sen avukatsın, muamelenin yasal hüküm ifade etmesi için nüfus memurluğuna da tescili gerekmez mi?”</p>

    <p class="Temel-Paragraf">Şaşkın şaşkın yüzüne baktım.</p>

    <p class="Temel-Paragraf">“Evet gerekir,” diye mırıldandım.</p>

    <p class="Temel-Paragraf">“Ama nüfusa tescil etmedin, değil mi?”</p>

    <p class="Temel-Paragraf">Omzumu silktim. “Sadi Bey bu işi ben de yaparım,” demişti.</p>

    <p class="Temel-Paragraf">“Biliyorum, sana öyle söyledi. Ama bu tescil yapılmadı. Yani resmen ben onun tarafından evlat edinilmiş durumda değilim.”</p>

    <p class="Temel-Paragraf">Neredeyse küçük dilimi yutacaktım. İşittiklerime inanmak istemiyordum.</p>

    <p class="Temel-Paragraf">“Peki, neden?” diye sordum. “Bütün bu oyunlar beni kandırmak için mi yapıldı?”</p>

    <p class="Temel-Paragraf">“Bir bakıma öyle oldu.”</p>

    <p class="Temel-Paragraf">“Yine yalan söylüyorsun, istersem bunların doğruluğunu yarın çok kolay öğrenirim.”</p>

    <p class="Temel-Paragraf">“Nasıl istersen? Bana inanmıyorsan, yarın ilk işin nüfus memurluğuna gitmek olsun.”</p>

    <p class="Temel-Paragraf">Anımsamaya çalıştım. Suna haklıydı. Gerçekten mahkemeden evlat edinme iznini ve noterdeki mukavele aslını bizzat ben yaptığım halde, gerekli belgeleri nüfusa götürerek tescil işlemine sıra geldiğinde, anlamsız bir müdahale ile Sadi Hoca, “Erdal, buraya senin gitmene hiç gerek yok, zaten benim memurlukta başka işlerim de var, ben hallederim,” diyerek belgeleri elimden almıştı. Sonra birden aklıma geldi; ya evlendirme muameleleri sırasında Suna hangi soyadı ile akit yapmıştı?</p>

    <p class="Temel-Paragraf">“Yine yalanını yakaladım!” diye bağırdım. “Benimle evlenirken soyadın Koray’dı, yani Sadi Bey’in soyadı.”</p>

    <p class="Temel-Paragraf">“Yanılıyorsun,” dedi. “Dikkat etmemişsin herhalde, hatırlamaya çalış, biz yıldırım nikâhı ile evlendik. Her şey bir iki gün içinde olupbitti. Benim soyadım o sırada da Aytaç’tı.”</p>

    <p class="Temel-Paragraf">Yüzüne bakakaldım.</p>

    <p class="Temel-Paragraf">“Neden?” diye fısıldadım. “Bana neden böyle bir oyun oynadınız?”</p>

    <p class="Temel-Paragraf">“Sadi Bey öyle istedi.”</p>

    <p class="Temel-Paragraf">Aklım öylesine karışmıştı ki, rahat düşünemiyordum.</p>

    <p class="Temel-Paragraf">“Niye ben?” dedim. “Niye beni seninle evlendirmeye kalkıştı?”</p>

    <p class="Temel-Paragraf">Karım uzun uzun yüzüme baktı.</p>

    <p class="Temel-Paragraf">“Çünkü ikimizi de çok seviyor.”</p>

    <p class="Temel-Paragraf">“Ya sen?”</p>

    <p class="Temel-Paragraf">“Sana sırılsıklam aşık olduğumu görmüyor musun?”</p>

    <p class="Temel-Paragraf">“Ama o sıralar beni binbir yalanla oyalamaya kalkıştın.”</p>

    <p class="Temel-Paragraf">“Ehh, bu kadarı da hakkımdı sanınm. Sırf Sadi Amcanın hatırı için değil, beni severek, beğenerek, isteyerek evlenmeni arzu etmiştim. Onun için de sana bu oyunu oynadım ve kendimi senden biraz uzak tuttum. Kötü mü oldu yani? Bak, sen de şimdi bana aşıksın.”</p>

    <p class="Temel-Paragraf">Hala kafamı toparlamaya çalışıyordum. Neden sonra, “Peki gerçek torununun Hayri Mayadağ olduğunu biliyor mu?” diye sordum.</p>

    <p class="Temel-Paragraf">Suna omuzlarını silkti.</p>

    <p class="Temel-Paragraf">“Bu soruyu kendisine sorsan daha iyi olmaz mı?”</p>

    <p class="Temel-Paragraf">“Ben şimdi sana soruyorum, elbette ona da soracağım.”</p>

    <p class="Temel-Paragraf">“Şüphesi var,” dedi. “Bundan kesin emin değil.”</p>

    <p class="Temel-Paragraf">“Ama ben biliyorum. Hayri onun gerçek torunu.”</p>

    <p class="Temel-Paragraf">“Bundan nasıl emin olabilirsin?”</p>

    <p class="Temel-Paragraf">“Onun yıllar önce hamile bıraktığı kız sanırım gerçekte Hüsnügül denilen bitişik komşunun halayığı değil, Suzidil kalfaydı.”</p>

    <p class="Temel-Paragraf">“Nereden bu hükme vardın?”</p>

    <p class="Temel-Paragraf">“Araştırdım. Beni döven adamın evine gittim, sıkıştırdım, silahla tehdit ettim, para teklif ettim ve sonunda onu konuşturdum. Suzidil kalfa Hayri’nin babaannesi.”</p>

    <p class="Temel-Paragraf">Suna şaşkın şaşkın yüzüme bakmaya devam ediyordu.</p>

    <p class="Temel-Paragraf">“Bunları niye bana daha önce anlatmadın?”</p>

    <p class="Temel-Paragraf">“Çünkü senin de yalan söylediğini biliyordum,” dedim.</p>

    <p class="Temel-Paragraf">“Artık gerçekleri öğrendin. Doğru, sana yalan söyledim, ama bunu bana çok iyiliği dokunan ve gerçek bir baba gibi sevgi gösteren Sadi Amca için yaptım. Belki hatalıyım, beni affet.”</p>

    <p class="Temel-Paragraf">Suna sanki aniden bir şey hatırlamış gibi durarak beni süzdü. Gözlerini kırpıştırarak, “Dur bir dakika,” diye fısıldadı. “Şimdi sen de benim aklımı karıştırdın. Yani Sadi Amca’nın gebe bıraktığı kadın bitişik komşudaki halayık Hüsnügül değil miymiş?”</p>

    <p class="Temel-Paragraf">“Hayır.”</p>

    <p class="Temel-Paragraf">“Ama bu saçma ve de mantıksız.”</p>

    <p class="Temel-Paragraf">“Neden?”</p>

    <p class="Temel-Paragraf">“Olayın geçtiği tarihte Suzidil Kalfa’nın yaşının bir hayli ilerlemiş olması lazım. Hem Sadi Bey ilişkiye girmek için niye onu tercih etsin ki?”</p>

    <p class="Temel-Paragraf">“Onu bilemem, ama öğrendiklerime göre Sadi Bey’in ilişkiye girdiği kadın o olmalı. Biraz da o devrin şartlarını düşün; kapalı bir toplum, kadın erkek ilişkileri çok daha kısıtlı ve hep kaçamaklara dayalı. Gençlik işte, kimbilir bir an kadını arzulamış olabilir.”</p>

    <p class="Temel-Paragraf">“Bana biraz ters geldi. Üstelik Sadi Bey o sıralar genç, yakışıklı ve Avrupa’da eğitim gören biri, bu olay yaklaşık altmış beş sene önce oluyor, ama o yine de ileri görüşlü, kültürlü biri, evin içi geçmiş kalfasıyla ilişkiye gireceğini hiç sanmıyorum. Yanılmadığına emin misin?”</p>

    <p class="Temel-Paragraf">“Yarın her şeyi daha iyi öğreneceğim,” dedim.</p>

    <p class="Temel-Paragraf">“Nasıl?”</p>

    <p class="Temel-Paragraf">“Hayri Mayadağ ile görüşeceğim.”</p>

    <p class="Temel-Paragraf">Suna uzun uzun yüzüme baktı.</p>

    <p class="Temel-Paragraf">“Bunu tavsiye etmem,” diye mırıldandı.</p>

    <p class="Temel-Paragraf">“Neden?”</p>

    <p class="Temel-Paragraf">“Bence yeni bir hata yapmadan önce Sadi Amca ile görüşsen daha iyi olur.”</p>

    <p class="Temel-Paragraf">Karım belki de haklıydı.</p>

    <p class="Temel-Paragraf">Ama Sadi Hoca’nın karşısına çıkmadan önce beynimdeki son şüphe kırıntılarını da ortadan kaldırmak niyetindeydim.</p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"><span class="char-style-override-3">4</span></p>

    <p class="Temel-Paragraf"><span class="char-style-override-1">H</span>ER YENİ EVLİ ÇİFTİN YAPTIĞI GİBİ aramızdaki tatsız münakaşadan sonra Suna ile ateşli bir aşk gecesi geçirdik. Zaman zaman dudaklarımızdan çıkan sert ve kırıcı kelimelere karşın ruh ve beynimiz birbirimizin bedenine yeterince aç ve istekliydi. Yorgunluktan harap oluncaya kadar seviştik. O tatlı yorgunluk tüm bedenimi sararken yine de karımın ter içinde kalan vücudundan kopmak istemiyordum.</p>

    <p class="Temel-Paragraf">Yüzüne yapışan simsiyah saçlarını parmak uçlarımla kaldırıp doymuşluğunun en canlı izlerini aksettiren kara gözlerinin içine baktım.</p>

    <p class="Temel-Paragraf">“Yalancı da olsan seni deli gibi seviyorum,” dedim.</p>

    <p class="Temel-Paragraf">“Yeter artık,” diye mırıldandı. Sesi yorgunluktan boğuk çıkıyordu. “Hatamı kabul ettim ve bir daha tekerrür etmeyecek. Geçmişe sünger çekelim ve birbirimizi bir daha üzmeyelim. Garip bir evliliğimiz olduğunu ben de kabul ediyorum, şartlar işin başında beni yalana teşvik etti. Ne yapabilirdim, bütün hayatımı ve başarılarımı Sadi Amca’ya borçlu biri olarak onun isteğini kabul zorunda kaldım. Aslında hala birbirimize soracak ve öğrenecek o kadar çok şeyimiz var ki... Ama dert etme sevgilim, zamanımız bol ve önümüzde uzun bir hayat var. Sana geçmişimle ilgili her şeyi anlatacağım.”</p>

    <p class="Temel-Paragraf">Uzanıp alnından öptüm.</p>

    <p class="Temel-Paragraf">Suna gözlerini kapattı. Derin bir uykuya dalmak üzereydi. Mutluluğu her halinden belli oluyordu. Çıplak bacaklarını bedenime doladı, bir kolunu omzuma attı ve solukları normale döndü. Uyuduğunu sandım.</p>

    <p class="Temel-Paragraf">Bense tüm yorgunluğuma rağmen dalamıyordum. Bir türlü uyku tutmuyordu gözümü.</p>

    <p class="Temel-Paragraf">Beynimde hala aydınlanmamış bazı noktaların varlığını kabul etmek zorundaydım.</p>

    <p class="Temel-Paragraf">Bana kendini tanıtırken Sulhi diyen, ya da gerçek adıyla Hayri Mayadağ olan kişi, şayet Suzidil Kalfa’nın oğluysa, Sadi Bey’in mirasında hiçbir hak iddia etmeyen Muhsin Karpat’ın annesi Hüsnügül oğluna niye yalan söylemişti? Neden durup dururken bir anne, hem de aradan yılar geçtikten sonra, evladına gençliğinde yapmadığı bir hatayı kabullenerek anlatırdı? Bunun mantıki bir açıklaması olabilir miydi? Bu nokta beynimi kurcalayıp duruyordu.</p>

    <p class="Temel-Paragraf">Ayrıca Suna’nın iddiası ve şüphesi de biraz haklı gibi geldi bana. Sadi Bey gerçek bir sapık değilse herhalde köşkte çalışan kalfa ve halayıklara saldıracak tıynette biri olamazdı. Altmış beş yıl öncesinin toplum şartlan ne olursa olsun, Sadi Bey’in kendinden büyük evin en kıdemli ve bir gözü kör kalfasına sarkıntılık etme ihtimali neredeyse yoktu.</p>

    <p class="Temel-Paragraf">Her iki ihtimalin de tutarsız yanları vardı.</p>

    <p class="Temel-Paragraf">Suna’ya bir kere daha hak verdim; bu bilmecenin gerçek anahtarı Sadi Bey’di. En iyi gerçeği bilecek durumdaki insan da oydu. Kimi hamile bıraktığını ondan daha iyi kim bilebilirdi? Tabii bir de Nakşidil Kalfa...</p>

    <p class="Temel-Paragraf">“Evet,” diye mırıldandım kendi kendime. Olayların anahtar kişilerinden biri de oydu. Yaşı, mevkii ve durumu itibariyle geçmişi bilen yegane insanlardan biri de oydu.</p>

    <p class="Temel-Paragraf">Sessiz, içine kapanık, evde kalmış, hiç evlenmemiş biriydi.</p>

    <p class="Temel-Paragraf">Neden evlenmemişti acaba? Talibi mi çıkmamıştı? Buna ihtimal vermek istemedim. Yaşlı kadının yüzü gözümün önünde canlandı. Şimdi seksen yaşını aşkın, yüzü buruş buruş olmuş bir ihtiyardı. Ama hala dinç ve sağlamdı. Çerkez ırkının bütün özelliğini taşırdı. O yaştaki akranlarına göre mukayese edilemeyecek kadar sıhhatliydi. Köşkün bütün girdisi çıktısı ile meşgul oluyor, evi çekip çeviriyordu. Gençliğini düşündüm, bembeyaz olmuş saçları herhalde vakti zamanında sapsarıydı. Şimdi bile hafif kamburlaşmış sırtına rağmen uzun boylu bir ihtiyar sayılırdı. Gençliğinde kendisini isteyen bir yığın insan çıkmış olmalıydı. Sahi, neden evlenmemişti acaba? Yoksa gizli gizli Sadi Bey’e aşık mıydı? Eski konaklarda çok sık rastlanan bir haldi bu. Dar ve tutucu bir çevrede yaşayan kalfalardan birinin evin kiiçükbeyine aşık olması kadar doğal ne olabilirdi? Ümitsiz ve asla sonucu olmayan bir kara sevda. Hatta öyle ki, bundan evin küçükbeyinin bile haberi olmayabilirdi.</p>

    <p class="Temel-Paragraf">Nakşidil Kalfa’nın köşkten kopamaması ve tüm hayatını Sadi Bey’e adaması böyle bir kara sevda ile açıklanabilirdi. Ama bu düşünce de, Sadi Bey’in torununun ondan olduğu sonucunu doğurmazdı. Ortada adı geçen diğer kimseler varken Nakşidil Kalfa’ya yönelmem anlamsız geldi bana.</p>

    <p class="Temel-Paragraf">Beynim zonklamaya başlamıştı.</p>

    <p class="Temel-Paragraf">Açık pencereden içeriye ılık bir rüzgar sızıyordu. Tatlı bir esinti bedenlerimizi yaladı. Vücudumuzdaki ter hala soğumamıştı. Yatağın kenarındaki pikeyi üşümemesi için Suna’nın üstüne örtmek istedim. Kımıldayınca, karım gözlerini açmadan, “Uyumadın mı daha?” diye sordu.</p>

    <p class="Temel-Paragraf">“Uyuyamadım. Ya sen?”</p>

    <p class="Temel-Paragraf">“Ben de.”</p>

    <p class="Temel-Paragraf">“Neden?”</p>

    <p class="Temel-Paragraf">Suna önce cevap vermedi. Göz kapaklarını açtı. Yüzündeki yorgun ifade ile beni süzdü. Sonra fısıldayarak sordu. “Mutlu musun?”</p>

    <p class="Temel-Paragraf">“Çok mutluyum,” dedim.</p>

    <p class="Temel-Paragraf">“Beni de affettin mi?”</p>

    <p class="Temel-Paragraf">“İlık dudaklarını ilk öptüğüm andan beri,” diye karşılık verdim.</p>

    <p class="Temel-Paragraf">Karım, üstüne örttüğüm pikeyi bir tekmeyle attı.</p>

    <p class="Temel-Paragraf">“Çok sıcak!” dedi.</p>

    <p class="Temel-Paragraf">“Terlisin, üşüyebilirsin.”</p>

    <p class="Temel-Paragraf">“Olsun,” diye gülümsedi. “Çıplakken vücudumu seyretmeni tercih ederim.”</p>

    <p class="Temel-Paragraf">Onu kendime çekerek dudaklarından tekrar öptüm.</p>

    <p class="Temel-Paragraf">“Harika bir kadınsın,” diye fısıldadım kulağına.</p>

    <p class="Temel-Paragraf">Gözlerini bana çevirdi.</p>

    <p class="Temel-Paragraf">“Sanırım yorgunluğumuza rağmen uykuya dalamayacağız; biraz konuşmak ister misin?”</p>

    <p class="Temel-Paragraf">Başımı salladım, “İyi olur. Nereden başlayalım?”</p>

    <p class="Temel-Paragraf">“Önce kendimizden. Ne garip, değil mi? Birbirimizi dahi yeterince tanımıyoruz. Benim geçmişimi merak etmiyor musun? Kimim, neyin nesiyim?”</p>

    <p class="Temel-Paragraf">Gülerek takıldım. “Sen, Sadi Bey’in evlilik dışı oğlu Sadullah Bey’in kızı değil misin? Bana kendini öyle tanıtmıştın.”</p>

    <p class="Temel-Paragraf">O da sırıtarak karşılık verdi. “Ne yazık ki değilim. Ama artık hakikatleri öğrenme zamanın geldi. Keşke onun gerçek torunu ben olsaydım; bununla gurur duyardım. Sadi amca yaşamım boyunca tanıdığım en olgun, en sevecen ve mükemmel insandır.”</p>

    <p class="Temel-Paragraf">“Dur, ağır ol biraz,” diye söylendim. “Bir erkekten bu kadar sitayişle bahsederken dikkat et onu kıskanabilirim.”</p>

    <p class="Temel-Paragraf">Gülümsemeye devam etti.</p>

    <p class="Temel-Paragraf">“İnan, gerçekten öyledir. Mükemmelliği tartışılmaz.”</p>

    <p class="Temel-Paragraf">“Söylemene hacet yok. Ben de onu Kuzguncuk’tan yıllardır tanırım. Şimdiye kadar hep saygı duymuşumdur.”</p>

    <p class="Temel-Paragraf">“Babamın adı gerçekten Sadullah’tı. Sadi amcanın fakültede odacısıymış. Onu hiç anımsamıyorum. Annemi bile hayal meyal, şöyle böyle.”</p>

    <p class="Temel-Paragraf">“Ne oldular?”</p>

    <p class="Temel-Paragraf">“Trafik kazasında ölmüşler. Babam annemle birlikte senelik izninden dönerken.”</p>

    <p class="Temel-Paragraf">“Aslen nerelisin sen?”</p>

    <p class="Temel-Paragraf">“Ben burada doğmuşum. Ama annem babam Manisalı’ymış. Kaza sırasında dört beş yaşında filanmışım. Amcam o tarihlerde Karagümrük’te bir kahve işletirmiş. Kazadan sonra beni yanına almış. Amcamın zaten beş çocuğu vardı; yani senin anlayacağın onlara tam bir yük olmuşum.”</p>

    <p class="Temel-Paragraf">Suna içini çekti.</p>

    <p class="Temel-Paragraf">“Sonra?” dedim.</p>

    <p class="Temel-Paragraf">“Sadi Amca babamı çok severmiş. Kazadan sonra benimle ililenmiş, amcamı bulup benim tüm masraflarımı ve tahsilimi karşılayacağını söylemiş. Tabii amcamın canına minnet, hemen kabul etmiş. Beni Sadi Bey okuttu. Kandilli Kız Lisesi’nde yatılı okudum. Sonra Boğaziçi Üniversitesi’ni kazandım. İşletme’den mezun oldum. Başarılarım, iyi bir öğrenci olmam onu çok mutlu etti. Sadece bir hami gibi değil, bir baba gibi sevdi. Fakülte bitince bana iş kurdu. Aslında çalıştığım şirket benimdir ama onun sermayesiyle kurulmuştur. Ben de çalışıp geliştirdim, daha mükemmel ve iyi kazanan bir kuruluş haline getirdim. Bu kaldığımız ev de benimdir, Sadi Amca’nın değil. Ama alırken bana katkıları oldu.”</p>

    <p class="Temel-Paragraf">“Demek öyle,” diye mırıldandım. “Peki, tatillerde kimin yanında yaşardın?”</p>

    <p class="Temel-Paragraf">“Liseyi bitirinceye kadar amcamların yanında. Üniversiteye geçince Sadi Amca bana bu civarda bir ev kiraladı. Bu evi beş sene önce aldım.”</p>

    <p class="Temel-Paragraf">“Dur bir dakika,” dedim.</p>

    <p class="Temel-Paragraf">Suna yüzüme baktı.</p>

    <p class="Temel-Paragraf">“Seninle ilk yemeğe çıktığımız gün Topağacı’nda bir eve gitmiştik. Peki orası neresiydi? Bana Topağacı’nda oturduğunu söylemedin şimdi.”</p>

    <p class="Temel-Paragraf">Karım gülümseyerek yüzümü okşadı.</p>

    <p class="Temel-Paragraf">“Aferin,” diye fısıldadı. “Nihayet kafan çalışmaya başladı. O Sadi Amcayla yaptığımız planın bir parçasıydı. Rastgele seçilmiş bir ev. Sen arabayla uzaklaşınca ben de hemen oradan bir taksiye atlayıp ayrıldım. Bir sorun çıkmasın diye o an dış kapısı açık bir apartman seçip durdurdum seni. Nasıl olsa arkamdan yukarıya çıkacak halin yoktu.”</p>

    <p class="Temel-Paragraf">“Ya ısrar etseydim, bir kahve filan içelim deseydim?”</p>

    <p class="Temel-Paragraf">“İsrar edemezdin. Unuttun mu, o sırada sana hep mesafeli davranıyordum, hatta biraz da soğuk.”</p>

    <p class="Temel-Paragraf">“Evet hatırlıyorum,” dedim. Sonra başımı iki yana sallayarak, “İyi hoş da, bütün bu oyunlara ne gerek vardı? Sadi Bey neden beni karşısına alıp seni tanıştırmak istediğim bir kız var demedi? Bunu açıkça yüzüme söyleyemez miydi?” diye sordum.</p>

    <p class="Temel-Paragraf">“Şimdi karışma geçip numara yapma, hain!” diye sırıttı karım. “Evlenmeme konusunda çok ısrarlı biri olduğunu Sadi Amca çok iyi biliyordu. Onunla bu konuyu birçok kereler tartışmışsınız.”</p>

    <p class="Temel-Paragraf">Bir düşündüm, doğruydu. Köşkte bu konuyu defalarca konuşmuştuk onunla.</p>

    <p class="Temel-Paragraf">Yine de itiraz ettim. Biraz da takılarak, “Seni daha evvel görseydim herhalde bu ısrardan hemen vazgeçerdim,” dedim.</p>

    <p class="Temel-Paragraf">Karım yüzümü usul usul okşamaya devam etti.</p>

    <p class="Temel-Paragraf">“Çok mu beğendin beni?”</p>

    <p class="Temel-Paragraf">Damarına basmak istedim.</p>

    <p class="Temel-Paragraf">“O kadar da değil... Ama pek fena da sayılmazdın hani...”</p>

    <p class="Temel-Paragraf">“Yalancı!” dedi. “Beni görür görmez çarpıldın. Seni tava getirebilmek için mükemmel bir mizansen hazırladık. Varlıklı bir kadın olmamdan ürkmemen için sekreter rolü oynamama karar verdik.”</p>

    <p class="Temel-Paragraf">“Ama foyan çabuk meydana çıktı.”</p>

    <p class="Temel-Paragraf">“Nasıl anladın?”</p>

    <p class="Temel-Paragraf">“Şirkete bir yabancı gibi telefon ettim, muhatabım senden patron diye bahsetti.”</p>

    <p class="Temel-Paragraf">“Alçak!” diye sırıttı Suna. “O her kimse işine son vereceğim.”</p>

    <p class="Temel-Paragraf">“Dur bir dakika, aklıma takılan bir şey daha var.”</p>

    <p class="Temel-Paragraf">“Sor bakalım.”</p>

    <p class="Temel-Paragraf">“Sen niye böyle ısmarlama bir evliliği kabul ettin? Hiç tanımadığın bir erkekle bu devirde evlenilir mi?”</p>

    <p class="Temel-Paragraf">“Sırtımda yumurta küfesi yoktu ya! Senden hoşlanmasaydım Sadi Amca’ya samimi fikrimi söyleyecektim. O takdirde ısrar etmeyeceğine kesin emindim.”</p>

    <p class="Temel-Paragraf">“Peki benimle tanıştıktan sonra ona ne cevap verdin?”</p>

    <p class="Temel-Paragraf">Karım yüzüme manidar şekilde baktı. Vereceği cevabı biliyordum tabii.</p>

    <p class="Temel-Paragraf">“Öğrendikten sonra şımarmak yok ama, tamam mı?”</p>

    <p class="Temel-Paragraf">“Tamam,” dedim.</p>

    <p class="Temel-Paragraf">Suna kelimelerin üstüne basa basa, “Bayıldığımı söyledim,” dedi.</p>

    <p class="Temel-Paragraf">Karımı yeniden kucakladım. Doyasıya sevişmiştik az önce. Fakat kollarımın arasındaki vücudu öylesine diri, canlı ve arzuluydu ki içim bir anda yeniden ona sahip olma ihtirasıyla alevlendi. Usulca üstüne kaydım. Ve hiç sevişmemişiz gibi bıraktığımız yerden başlayarak yeniden birbirimizin olduk.</p>

    <p class="Temel-Paragraf">Baş ucumuzdaki lambayı söndürdüğümde saatin kaç olduğunu bilmiyordum...</p>

    <p class="Temel-Paragraf">* * *</p>

    <p class="Temel-Paragraf">Ertesi sabah erkenden yazıhaneye gittim. Belki önce Sadi Bey’le görüşmem daha doğru olacaktı, ama onun karşısına çıkarken Hayri Mayadağ sorununu kesinlikle çözmek niyetindeydim. Aslında işler iyice Arap saçma dönmüştü. Bir sürü ihtimal beynimde şekilleniyordu ama hepsinin bir boşluğu vardı.</p>

    <p class="Temel-Paragraf">Suna’nın Hoca’yı aramaması için sıkı sıkıya tembihte bulunmuştum, ama hala bundan tam emin değildim. O aramasa bile Hoca’nın karımı araması olasılık dahilindeydi. Öğleye kadar kayda değer bir gelişme olmadı. Bir aksilik olmamasını temenni ederek Ayı Cemal’den telefon bekledim. Henüz aramamıştı.</p>

    <p class="Temel-Paragraf">Tam bire çeyrek kala odamın kapısı tıkırdayarak bizim katibin başı içeriye uzandı.</p>

    <p class="Temel-Paragraf">“Efendim, Avukat Özgül Turan Hanım geldiler,” dedi.</p>

    <p class="Temel-Paragraf">Birden Özgül Turan’ın kim olduğunu anımsayamadım, kimseye verilmiş bir randevum da yoktu. Sonra kim olduğunu hatırladım tabii. Özgül Turan, Ragıp Paşa köşkünün ünlü halayığı Hüsnügül’ün büyük oğlu Muhsin Karpat’ın şu gayrimenkul davasına bakan hanım avukattı. Üstelik Kuzguncuk’ta oturan meslektaşım... Zihnim öylesine yorgundu ki, birden toparlayamamıştım. ister istemez heyecanlandım. Özgül Hanım şimdiye kadar yazıhaneme hiç gelmemişti ve semtten tanışıklığımızın dışında fazla bir samimiyetimiz de yoktu. Bu beklenmedik ziyaretinin mutlaka bir sebebi olmalıydı.</p>

    <p class="Temel-Paragraf">“Hemen içeri alın,” dedim.</p>

    <p class="Temel-Paragraf">Az sonra Özgül Turan mütebessim bir çehreyle içeriye girdi. Sırtında lacivert bir pantolon, beyaz bir ceket vardı, içine desenli bir ipek bluz giymişti. Elinde Bond tipi erkeksi bir çanta taşıyordu.</p>

    <p class="Temel-Paragraf">“Hoş geldiniz,” dedim.</p>

    <p class="Temel-Paragraf">“Merhaba Erdal Bey, nasılsınız?” diyerek elimi sıktı.</p>

    <p class="Temel-Paragraf">Gayrı ihtiyari yüzündeki ifadeyi incelemeye başladım. Bu ziyaretin olağan olmadığı açıktı. Fakat meslektaşımın yüzünde hiç de düşmanca bir ifade göremedim.</p>

    <p class="Temel-Paragraf">“Bu ziyaretinizi neye borçluyum?” diye avukat ağzıyla sordum.</p>

    <p class="Temel-Paragraf">Nasıl olsa bir şekilde konuya girecekti.</p>

    <p class="Temel-Paragraf">“Sizi kaybettik,” dedi. “Eskiden ara sıra bizim küçük Kuzguncuk çarşısında karşılaşırdık ama artık gözlerden ırak oldunuz, göremiyoruz.”</p>

    <p class="Temel-Paragraf">Kadının bir an önce konuya giriş yapmasını sağlamak için, “Haklısınız, evlendim ve Kuzguncuk’tan ayrıldım. Şimdi Ulus’ta oturuyorum,” dedim.</p>

    <p class="Temel-Paragraf">“Sizi kutlarım,” diye cevap verdi.</p>

    <p class="Temel-Paragraf">Ama konuya hemen balıklama atlamadı.</p>

    <p class="Temel-Paragraf">Bu arada onu sanki ilk defa görüyormuş gibi tetkik ediyordum. Düşündüklerimden utandım, Allah günah yazmasın ama, Özgül Turan çok çirkin bir kadındı, içimden mutlaka Karadenizli, diye düşündüm; muhteşem iri bir burnu vardı. Uzun ve sakil. Yüzünde hiç makyaj yoktu. İnce dudaklı ve kocaman ağızlıydı. Neden şimdiye kadar fiziki özelliğine hiç dikkat etmediğime şaştım. Kuzguncuk’taki kısa ve geçici karşılaşmalarımızda zaman zaman konuştuğumuz da olurdu, ama bu daha ziyade afaki konularda toplanırdı.</p>

    <p class="Temel-Paragraf">Garip ve anlamsız bir şekilde, onu Suna ile mukayeseye kalkışmıştım. Yaptığımın çok manasız olduğunun farkındaydım, ama bu bir nevi aşk sarhoşluğu olmalıydı, zaten son zamanlarda her gördüğüm kadım karımla karşılaştırmak gibi saçma bir alışkanlık peydah olmuştu bende.</p>

    <p class="Temel-Paragraf">“Soğuk bir şey içmek ister misiniz?” diye sordum.</p>

    <p class="Temel-Paragraf">“Hayır teşekkür ederim,” dedi.</p>

    <p class="Temel-Paragraf">“Çay yahut kahve?”</p>

    <p class="Temel-Paragraf">“Bence hemen konuya girsem daha iyi olacak. Fazla vaktinizi almak istemem.”</p>

    <p class="Temel-Paragraf">Demek nihayet ağzındaki baklayı çıkaracaktı.</p>

    <p class="Temel-Paragraf">“Buyrun, nasıl isterseniz,” dedim.</p>

    <p class="Temel-Paragraf">Yerinde şöyle bir doğruldu.</p>

    <p class="Temel-Paragraf">“Takdir edersiniz bizler meslektaşız,” diye mırıldandı.</p>

    <p class="Temel-Paragraf">“Gayet tabii.”</p>

    <p class="Temel-Paragraf">Bir an gözlerini ısrarla yüzümde tuttu. “Bir müvekkilim,” diye tereddütle lafa girdi. “Sizin hakkınızda ilginç iddialar ileri sürdü. Daha doğrusu eşiniz hakkında...”</p>

    <p class="Temel-Paragraf">“Evet, devam edin lütfen,” dedim.</p>

    <p class="Temel-Paragraf">Özgül Turan sıkılarak konuşuyordu. “Aslında bu konu beni hiç ilgilendirmiyor ve burada müvekkilimi temsilen bulunmuyorum.”</p>

    <p class="Temel-Paragraf">Kadının rahatlaması için hiç sesimi çıkarmadan bekledim.</p>

    <p class="Temel-Paragraf">“Hatta dilerseniz tek kelime söylemeden bile çıkıp gidebilirim.”</p>

    <p class="Temel-Paragraf">Yüzüme bakmaya devam etti. Benden ters bir tepki almaktan çekiniyor gibiydi.</p>

    <p class="Temel-Paragraf">“Galiba birkaç gece evvel müvekkilim Muhsin Karpat’la Rumelikavağı’nda bir görüşme yapmışsınız.”</p>

    <p class="Temel-Paragraf">Tasdik edercesine başımı salladım.</p>

    <p class="Temel-Paragraf">“Ne konuştuğunuzu tam olarak bilmiyorum, sanırım mevzu evliliğiniz ve yeni eşiniz hakkındaymış.”</p>

    <p class="Temel-Paragraf">“Evet doğru,” diye mırıldandım.</p>

    <p class="Temel-Paragraf">“Size bir resim getirmemi istedi benden.”</p>

    <p class="Temel-Paragraf">“Resim mi?”</p>

    <p class="Temel-Paragraf">“Bir fotoğraf.”</p>

    <p class="Temel-Paragraf">Kadın, çantasına uzandı ve ürkerek çantayı kucağına alarak kilidi açtı. Doğrusu göstereceği fotoğrafı merak etmeye başlamıştım. Daha görmeden yeni bir aksilik zuhur edeceğini hissederek ter içinde kaldım. Ense kökümden soğuk soğuk terler sırtıma doğru iniyordu. Kadın sarı bir zarfa konmuş fotoğrafı çantasından çıkararak bana uzattı.</p>

    <p class="Temel-Paragraf">Zarfı yürek çarpıntısıyla aldım.</p>

    <p class="Temel-Paragraf">Zarfın kapağı yapıştırılmış değildi, resmi usulca içinden çektim. Yarısına kadar çıkardım. Herhangi bir restoranda çekilmiş bir fotoğraftı.</p>

    <p class="Temel-Paragraf">Bir an sapsarı kesildim.</p>

    <p class="Temel-Paragraf">Resimde Suna ile Muhsin Karpat karşılıklı yemek yiyorlardı. Resme daha fazla bakamadım. Bir an mideme kramp gibi bir sancı saplandı. Derin derin soluklar aldım.</p>

    <p class="Temel-Paragraf">Halimdeki değişikliği Özgül Turan anlamış olmalıydı.</p>

    <p class="Temel-Paragraf">“İyi misiniz?” diye sordu hemen.</p>

    <p class="Temel-Paragraf">İnanılmaz bir irade gücü ile gülümsemeyi becerdim.</p>

    <p class="Temel-Paragraf">“Merak etmeyin, iyiyim,” diye fısıldadım.</p>

    <p class="Temel-Paragraf">Gözlerimi resimden alamıyordum, içkili bir sofraydı bu. Suna’nın önünde bir şarap kadehi duruyordu. Muhsin Karpat’ın önünde de rakı.</p>

    <p class="Temel-Paragraf">Sakin bir sesle, “Bu resmin ne zaman çekildiği hakkında bir bilginiz var mı?”</p>

    <p class="Temel-Paragraf">“Yok maalesef,” dedi avukat. “Resim hakkında müvekkilim bana herhangi bir açıklama yapmadı. Sadece size ulaştırmamı istedi.”</p>

    <p class="Temel-Paragraf">“Neden?” diye sordum.</p>

    <p class="Temel-Paragraf">“İnanın bu konuda da bir şey demedi. Sadece dilerse beni telefonla arayabilir, dedi ve size telefon numarasını gönderdi.”</p>

    <p class="Temel-Paragraf">Özgül Turan ufak bir kağıdı çalışma masamın üzerine bıraktı.</p>

    <p class="Temel-Paragraf">Telefon numarasına bakmadım bile.</p>

    <p class="Temel-Paragraf">Odada derin bir sessizlik oluşmuştu. Bu defa resme bir daha eğildim, bakışlarım bir hafiye gibi inceden inceye tarıyordu elimdeki müthiş belgeyi. Hatta bir an bunun fotoğraf hilesi, bir fotomontaj olup olamayacağını bile düşündüm.</p>

    <p class="Temel-Paragraf">“Bunu geri istiyor musunuz?” diye sordum meslektaşıma.</p>

    <p class="Temel-Paragraf">“Hayır,” dedi. “Muhsin Bey onu size yolladı.”</p>

    <p class="Temel-Paragraf">Fotoğrafı masanın üzerine bırakıp döner koltuğumun arkasına yaslandım. En berbatı kapıldığım utanç hissiydi. Masanın üstündeki belge sanki bir ihanet vesikasıydı. Özgül Turan’ın şu an neler hissettiğini bilmiyordum; ama kadının yüzündeki mahçup ve üzüntülü ifade, daha çok bir kocaya karısı ile ilgili gerçeklerin suratına bir tokat gibi çarpıldığı izlenimini verdiği için sıkılıyordum. Belki müvekkilinin ona yeterince açıklama yapmadığını söylemekle bendeki şoku hafifleteceğini hesaplamıştı.</p>

    <p class="Temel-Paragraf">Soracağım sual belki abesti, fakat kendimi alamadım.</p>

    <p class="Temel-Paragraf">“Fotoğrafı gördünüz mü?” dedim.</p>

    <p class="Temel-Paragraf">Özgül Turan hiç inkar cihetine gitmeden, “Evet,” diye fısıldadı.</p>

    <p class="Temel-Paragraf">“Resimdeki kadın karım.”</p>

    <p class="Temel-Paragraf">“Biliyorum.”</p>

    <p class="Temel-Paragraf">“Ama bu tahmin ettiğiniz tarzda bir ihanet belgesi değil.”</p>

    <p class="Temel-Paragraf">“Bundan hiç kuşkum yok.”</p>

    <p class="Temel-Paragraf">Hayretle kadının yüzüne bir daha baktım.</p>

    <p class="Temel-Paragraf">“Neden? Niçin bu kadar emin konuştunuz?”</p>

    <p class="Temel-Paragraf">“Bakın Erdal Bey. Eşinizi hiç tanımam, ama Muhsin Bey’i iyi tanırım. Çevresinde sayılan ve sevilen biridir. Kişilikli ve haysiyet sahibidir. Sizin eşiniz yaşında evlatları olan bir adam... Dürüstlüğüne ve namusuna kefil olabilirim. Düşündüğünüz tarzda bir ilişkinin olmadığına eminim. Bu bakımdan müsterih olunuz. Şayet ona bir telefon ederseniz, sanırım size açıklayıcı bilgiler de verecektir.”</p>

    <p class="Temel-Paragraf">“Onunla görüştüğümü biliyorsunuz, ama bu resimden bana hiç bahsetmedi.”</p>

    <p class="Temel-Paragraf">“Bu hususu onunla konuşsanız daha iyi olur.”</p>

    <p class="Temel-Paragraf">“Pekala, dediğiniz gibi olsun. Onu arayacağım,” dedim.</p>

    <p class="Temel-Paragraf">Kadının üzerinden büyük bir yük kalkmış gibi rahatladı. Sonra birden yerinden kalktı. “Sizi rahatsız ettiğim için bağışlayın,” dedi.</p>

    <p class="Temel-Paragraf">Onu geçirmek için ben de yerimden doğruldum. Ama dizlerim kurşun gibi ağırlaşmıştı. Fotoğrafın öyle etkisi altında kalmıştım ki, meslektaşıma kapıya kadar refakat edemedim.</p>

    <p class="Temel-Paragraf">Yalnız kalınca tekrar koltuğuma çöktüm.</p>

    <p class="Temel-Paragraf">Dünyam başıma yıkılmış gibiydi.</p>

    <p class="Temel-Paragraf">Suna’ya artık kesinlikle inanamazdım. Bana yalan söylemeye devam ediyordu.</p>

    <p class="Temel-Paragraf">Ama niye?</p>

    <p class="Temel-Paragraf">Beni asıl çıldırtan da buydu. Yalanlarına uygun bir gerekçe bulamıyordum. Kime inanacağım problemi bütün şiddetiyle devam ediyordu. Yaşam tam bir kaosa dönüşmüştü benim için. Çaresizlik ve güvensizlik tüm benliğimi kaplamıştı.</p>

    <p class="Temel-Paragraf">Fotoğrafı tekrar elime aldım.</p>

    <p class="Temel-Paragraf">İşin ilginç yanı, Muhsin Karpat da bu yemeği benden saklamıştı. Peki, onun gerekçesi neydi? Neden bunu gizli tutmak gereğini duymuştu ve neden şimdi bunu bana yollamıştı?</p>

    <p class="Temel-Paragraf">Resmin çekiliş tarihini bulmam gerekiyordu.</p>

    <p class="Temel-Paragraf">Arkasını çevirip baktım. Tarih ve fotoğrafı çeken firmanın adı yoktu. Fakat resim tipik lokantalardaki şipşakçıların işiydi.</p>

    <p class="Temel-Paragraf">Dikkat edince yakın bir tarihte çekildiği zlenimini yakaladım. En fazla bir, bir buçuk ay kadar önce çekilmiş olmalıydı. Resimdeki kişilerin giysilerinden varmıştım bu hükme. Suna’nın sırtında renkli bir bluz vardı ama omuzlarına bir hırka almıştı. Muhsin Bey de ceketliydi. Mayıs ortası olabilirdi. Yani karımla ilk karşılaşmamızdan önce çekilmişti bu resim.</p>

    <p class="Temel-Paragraf">Demek Suna, Hüsnügül’ün oğlunu benimle karşılaşmadan önce de tanıyordu.</p>

    <p class="Temel-Paragraf">Lanet olsun, diye homurdandım.</p>

    <p class="Temel-Paragraf">Karım bana durmadan yalan söylemekle nereye varmak istiyordu? Amacı ne olabilirdi? Artık başka çarem kalmamıştı. Özgül Turan’ın bıraktığı telefon numarası yazılı ufak kağıda uzandım. Bakalım, Muhsin Karpat neler anlatacaktı...</p>

    <p class="Temel-Paragraf">* * *</p>

    <p class="Temel-Paragraf">Telefonu bizzat kendisi açtı. Sesinden tanıdım. “Ben Erdal Çimen,” dedim.</p>

    <p class="Temel-Paragraf">“İyi günler avukat bey. Telefonunuzu bekliyordum.” “Gönderdiğiniz resim şu an masamın üzerinde.” “İyi,” diye fısıldadı. “Bu size yapabileceğim son yardım. O geceki görüşmemizde bana tam inanmadığınızı sezinlemiştim. Belki o fotoğraf artık kanaatinizi değiştirebilir.” “Neden?” diye sordum.</p>

    <p class="Temel-Paragraf">Adamın hemen cevap verememesinden biraz şaşırdığını anlamıştım.</p>

    <p class="Temel-Paragraf">“Nedeni var mı? Mesele gayet açık, değil mi?” “Henüz bir şey anlamış değilim.”</p>

    <p class="Temel-Paragraf">“O görüşmeyi eşiniz istemişti. Niyeti beni sorgulamak, benim nasıl biri olduumu anlamak ve annemin Sadi Bey’den yaşayan bir oğlunun olup olmadığını öğrenmekti niyeti.” “Eee, ne kötülük var bunda?” Adamın hiddetlendiğini sezer gibi oluyordum. “Ya çok safsınız, ya da siz de bu tertibin bir parçasısınız.” “Lütfen dikkatli konuşun ve sabrımı taşırmayın.” “Hala anlamıyor musunuz? Eşiniz o konuşmadan sonra Sadi Bey’in torunu olmayı kafasına koymuş ki, birden bu role soyundu.”</p>

    <p class="Temel-Paragraf">Muhtar Karpat gerçekleri bilmiyordu. Tabii Suna’nın bana anlattıkları doğruysa...</p>

    <p class="Temel-Paragraf">Fakat anlattıklarının doğru olduğuna artık ihtimal veremiyordum.</p>

    <p class="Temel-Paragraf">“Ona tüm gerçekleri anlattım. Yani size söylediklerimi kelimesi kelimesine. Sadi Bey’in çocuğunu annem doğurmadı.”</p>

    <p class="Temel-Paragraf">O an adamla daha fazla konuşmaya tahammülüm kalmadığını hissettim. Daha fazla ne anlatırsa anlatsın dinleyemeyecektim.</p>

    <p class="Temel-Paragraf">Belki yine hata yaptım, fakat telefonu yüzüne kapattım.</p>

    <p class="Temel-Paragraf">Hakkımda ne düşüneceği de umrumda değildi.</p>

    <p class="Temel-Paragraf">Dirseklerimi masaya dayadım ve kara kara düşünmeye başladım, işin aslına bakılırsa bu lanet olası badireden kurtulmam çok kolaydı; bir boşanma dilekçesi ile mahkemeye başvurabilir, Sadi Bey’in köşküne de bir daha adımımı atmazdım. Böyle dostluk olmaz olsundu. Ama enayi yerine konulmam, şamar oğlanına döndürülmem fena halde canımı sıkıyordu.</p>

    <p class="Temel-Paragraf">Tabii bir de Suna’ya olan duygularım vardı.</p>

    <p class="Temel-Paragraf">Şu anda ona duyduğum hisleri ancak nefret kelimesiyle açıklayabilirdim. Ama bunun aşırı kızgınlıktan kaynaklandığını da iyi biliyordum. Kızgınlığım geçince ona adeta esaret tarzında olan garip bağlılığım yeniden ortaya çıkacak ve beni kararsızlığa sevkedecekti.</p>

    <p class="Temel-Paragraf">Şu an bile olayları daha serinkanlı analiz etmek zorunda olduğumu düşünüyordum. Haklıydım da, önümde duran resmin ve çağrıştırdıklarının hiç de o kadar asap bozucu olmaması gerektiğini düşünmeliydim. Ne vardı bunda? Ben nasıl kimseye haber vermeden gizli gizli araştırma yaptıysam, belki Suna da Sadi Bey adına bu tahkikatı yapmış olamaz mıydı yani? Bir şekilde Suna da araştırmaları sonunda Hüsnügül’ün oğlunun izini bulmuş olabilirdi. Muhsin Karpat’a da hak veriyordum, adamcağız Suna’yı muhtemelen dolandırıcı telakki etmiş ve iyi niyetle beni uyarmak istemişti. Sonuç olarak Suna’nın büyük bir mirasın peşinde olduğunu sanıyordu. Ona sinirlenmemi de yanlış değerlendirmiş ve hatta karımla müştereken mirasın peşinde koştuğumuzu düşünmüştü şimdi.</p>

    <p class="Temel-Paragraf">Her şeye lanet olsun, diye homurdandım yeniden.</p>

    <p class="Temel-Paragraf">Suna’ya olan kızgınlığımı hala frenleyemiyordum. Dün gece aramızda geçenlerden sonra artık bana yalan söylememesi gerekirdi. Fakat o ısrar ediyor, her şeyi anlatmıyordu.</p>

    <p class="Temel-Paragraf">Tam o sırada telefon çaldı.</p>

    <p class="Temel-Paragraf">Muhsin Karpat olacağını düşünerek sertçe, “Evet?” dedim.</p>

    <p class="Temel-Paragraf">“Hürmetler beyim,” dedi Ayı Cemal kalın sesiyle...</p>

    <p class="Temel-Paragraf">* * *</p>

    <p class="Temel-Paragraf">Arabanın içinde oturuyorduk. Beyoğlu tarafında loş bir sokağın sol kaldırımına park etmiştim arabayı. Beyoğlu’nun kötü şöhretli arka sokaklarını pek bilmezdim. Ayı Cemal yanımda, Düztaban Remzi arkamdaydı. Gece yarısını çoktan geçmişti vakit.</p>

    <p class="Temel-Paragraf">Havada en ufak bir esinti yoktu ve arabanın bütün pencerelerini açmamıza rağmen sıcaktan bunalmıştık.</p>

    <p class="Temel-Paragraf">“Daha ne kadar bekleyeceğiz yahu?” diye Remzi’ye homurdandım.</p>

    <p class="Temel-Paragraf">“Neredeyse gelir beğim,” dedi Düztaban. Son kadehi içiyordu. Bir ufak üzerine son teki. Bilirsin, o son kadehin zevkine doyum olmaz.”</p>

    <p class="Temel-Paragraf">Sesimi çıkarmadım.</p>

    <p class="Temel-Paragraf">İçimden, Allah’ım sen şu işi hayırlısıyla bitir, diye mırıldandım. Saatlerdir iki kabadayı geçinen serseri ile birlikte arabanın içine tıkılmış kalmıştım.</p>

    <p class="Temel-Paragraf">Hayri Mayadağ’ın meyhaneden çıkmasını bekliyorduk.</p>

    <p class="Temel-Paragraf">“Meyhanenin sakın başka çıkışı olmasın?”</p>

    <p class="Temel-Paragraf">“Yoktur beyim,” dedi bu defa Ayı Cemal. “Orayı iyi biliriz, sık sık demlendiğimiz bir yerdir. Rahat ol, neredeyse çıkar meydana.”</p>

    <p class="Temel-Paragraf">Arkada büzülerek oturan Düztaban Remzi sanki hala nedamet içindeymiş gibi cesaretini toplayarak sordu:</p>

    <p class="Temel-Paragraf">“Beyim, yanılmadığına emin misin?” diye sordu.</p>

    <p class="Temel-Paragraf">Başımı geri çevirip öfkeli bir tarzda sordum. “Ne yanılması?”</p>

    <p class="Temel-Paragraf">“Şey...” diye ürkerek mırıldandı. “Bizim Hayri etliye sütlüye karışmayan, sakin bir çocuktur. Gerçi okumuştur, ama aklının bu kadar entrikaya çalışacağına pek ihtimal vermem. Bu anlattıkların bana pek tuhaf geldi de.”</p>

    <p class="Temel-Paragraf">“Yahu!” diye homurdandım. “Tuhafı filan var mı? Beni dövdürmek için senden yardım isteyen o değil mi? Cemal’le onun isteği üzerine anlaşmadınız mı?”</p>

    <p class="Temel-Paragraf">“Haklısın beyim... Ama yine de.. “</p>

    <p class="Temel-Paragraf">“Durun!” dedi Cemal birden. Gözlerini karanlığa dikerek az ilerideki meyhaneden çıkan bir gölgeye bakmaya başladı. “Bu o!”</p>

    <p class="Temel-Paragraf">Ben de nazarlarımı o noktaya diktim.</p>

    <p class="Temel-Paragraf">Sulhi ya da Hayri denilen adamı sokağın karanlığında bile tanımakta zorlanmadım. Benimle Sirkeci’de konuşan adam oydu. Neyse ki meyhaneden yalnız çıkmıştı.</p>

    <p class="Temel-Paragraf">Elimi pantolonumun bel çukuruna yerleştirdiğim SmithWesson’uma attım. Silaha ihtiyacım olacağını hiç sanmıyordum, yine de emniyet gerekçesiyle bu sabah yanıma almıştım. Ne de olsa beni tehdit eden biriyle görüşecektim; niyetini hangi noktaya kadar sürdüreceğini bilemezdim tabii. Her ne kadar yanımda kiralanmış iki serseri varsa da artık kimseye güven duyamıyordum.</p>

    <p class="Temel-Paragraf">Ayrıca bu durumda silah kullanmama hiç gerek yoktu. Hayri meyhaneden çıktıktan sonra daha şimdiden sendeleyerek yürümeye başlamıştı. O ayyaşa gölgem bile yeterdi...</p>

    <p class="Temel-Paragraf">“Siz arabada bekleyin,” dedim.</p>

    <p class="Temel-Paragraf">“Tamam beyim,” diye karşılık verdiler.</p>

    <p class="Temel-Paragraf">Kapıyı açıp dışarı çıktım. Bacaklarım oturup beklemekten uyuşmuştu.</p>

    <p class="Temel-Paragraf">Hayri dut gibi sarhoş olmalıydı ki, karanlık sokakta kaldırım kenarındaki belli belirsiz hareketlenmenin farkına bile varmadı.</p>

    <p class="Temel-Paragraf">Yaklaşıyordu.</p>

    <p class="Temel-Paragraf">İyice yakınıma gelinceye kadar duvar dibindeki koyu gölgeler içinde kalmayı yeğledim. Aramızda bir iki metre kalmasına rağmen hala beni seçemediğine emindim.</p>

    <p class="Temel-Paragraf">Birden önüne atılarak sağ elimin parmaklarını boynuna geçiriverdim.</p>

    <p class="Temel-Paragraf">Ne olduğunu bile anlayamadı.</p>

    <p class="Temel-Paragraf">ince, nazik ve ölçülü sesiyle, “Ne oluyor yahu, sen de kimsin?” diye bağırmak istedi, ama parmaklarımın boğazına yaptığı baskıdan sesi çıkmamıştı.</p>

    <p class="Temel-Paragraf">“Kes ulan sesini, hergele!” diye homurdandım.</p>

    <p class="Temel-Paragraf">Sokağın karanlığına ve sarhoşluğuna rağmen o an beni tanıyıverdi. Gözleri faltaşı gibi açıldı, fakat korkudan mı yoksa boynuna yaptığım baskıdan mı olduğunu pek anlayamadım.</p>

    <p class="Temel-Paragraf">“Seninle hemen şimdi görülecek bir hesabımız var!” diye bağırdım.</p>

    <p class="Temel-Paragraf">Öylesine korkmuştu ki gıkı çıkmadı.</p>

    <p class="Temel-Paragraf">“Öt bakalım. Ayı Cemal’i neden üstüme saldın?”</p>

    <p class="Temel-Paragraf">Konuşamıyordu. Nutku tutulmuş, ödü kopmuştu. Bu hali devam ederse ya korkudan işeyecek ya da kusacaktı.</p>

    <p class="Temel-Paragraf">Parmaklarımı biraz gevşettim.</p>

    <p class="Temel-Paragraf">“Konuşmanı bekliyorum, yoksa yumruğum balyoz gibi kafana inecek.”</p>

    <p class="Temel-Paragraf">Nihayet, “Lütfen,” diye inledi. “Dokunmayın bana. Büyük bir hata yapıyorsunuz.”</p>

    <p class="Temel-Paragraf">Doğrusu bir an adama acır gibi oldum.</p>

    <p class="Temel-Paragraf">Bu ümitsiz anında bile nezaketini elden bırakmamış, bana “siz” diye hitap etmişti. Zaten başıma ne geliyorsa hep o yufka yüreğimden geliyordu. Bu adam para ile adam tutup beni dövdürmeye kalkışmıştı. Yine de adama fazla çullanmıştım galiba. Bir ihtimal, karşımdaki şu sarhoşun, yıllardır saygı ve sevgi duyduğum Sadi Hoca’nın torunu olması ihtimali çok fazlaydı. Yavaş yavaş kızgınlığımı kaybetmeye başlıyordum.</p>

    <p class="Temel-Paragraf">“Seninle konuşmalıyız!” diye bağırdım.</p>

    <p class="Temel-Paragraf">Hala toparlanamamıştı.</p>

    <p class="Temel-Paragraf">“Beyefendi, lütfen elinizi üstümden çekin,” dedi.</p>

    <p class="Temel-Paragraf">O kadar da yufka yürekli değildim. Boynundan çektim elimi, ama bu sefer gömleğinin yakasına yapıştım.</p>

    <p class="Temel-Paragraf">“Sen yalancının tekisin!” diye bağırdım.</p>

    <p class="Temel-Paragraf">Soluyan nefesi leş gibi rakı kokuyordu. Yerinde sallandı.</p>

    <p class="Temel-Paragraf">“Siz de pek makbul bir insan sayılmazsınız,” diye mırıldandı.</p>

    <p class="Temel-Paragraf">“Ne demek istiyorsun sen?”</p>

    <p class="Temel-Paragraf">Kelimeleri toparlamakta zorluk çekiyor, yayvan ve uzata uzata çıkıyordu ağzından cümleler. “Yalan mı?” dedi. “Eşinizin Sadi Bey’in gerçek torunu olmadığını bilmiyor musunuz yani?”</p>

    <p class="Temel-Paragraf">İşte bu doğruydu. Biliyordum.</p>

    <p class="Temel-Paragraf">“Ne yani?” dedim. “Gerçek torun sen misin?”</p>

    <p class="Temel-Paragraf">Başını salladı.</p>

    <p class="Temel-Paragraf">“Benim.”</p>

    <p class="Temel-Paragraf">“Bunu kanıtlayabilir misin?”</p>

    <p class="Temel-Paragraf">“Rahatlıkla,” dedi.</p>

    <p class="Temel-Paragraf">“Nasıl?”</p>

    <p class="Temel-Paragraf">“Bu sizi ilgilendirmez. Konu sizin sorununuz değil. Aklı başında biri olduğunuzu biliyorum, eşinizden şüphelendiğinizi de... Ama hala ona inanıyorsunuz, inanın bana Suna Hanım büyük bir oyun oynuyor.”</p>

    <p class="Temel-Paragraf">“Bu söylediklerini hemen kanıtlamazsan seni şuracıkta gebertirim.”</p>

    <p class="Temel-Paragraf">“Hayır... Bunu yapamazsınız.”</p>

    <p class="Temel-Paragraf">“Hiç emin olma. Kafam fena halde bozuk.”</p>

    <p class="Temel-Paragraf">Hayri Mayadağ biraz daha kendine gelir gibiydi.</p>

    <p class="Temel-Paragraf">“Artık ok yaydan çıktı,” dedi.</p>

    <p class="Temel-Paragraf">“Bak bunda haklısın. Karımı suçladığın için seni her an temizleyebilirim.”</p>

    <p class="Temel-Paragraf">“Niye gerçekleri Sadi Bey’e sormuyorsunuz? Bu durumu en iyi bilen kişinin o olması gerekmez mi?”</p>

    <p class="Temel-Paragraf">“Peki, madem ki sen onun hakiki torunusun, niye sen onunla konuşmadın?”</p>

    <p class="Temel-Paragraf">Hayri Mayadağ sırıtmayı bile başardı.</p>

    <p class="Temel-Paragraf">“Bunu anlamanız gerekirdi. O benim torunu olduğumu kabullenmek istemiyor.”</p>

    <p class="Temel-Paragraf">“Neden?” diye sordum.</p>

    <p class="Temel-Paragraf">“Sebebi basit. Çocukluğundan beri bakıp büyüttüğü eşinizi kendine daha yakın hissetti. Onu öz torunu gibi benimsedi.”</p>

    <p class="Temel-Paragraf">“Bu gerçekleri değiştirmez.”</p>

    <p class="Temel-Paragraf">“Haklısınız. Senelerdir ben de saygı gösterdim isteklerine. Ama şimdi hakkımı aramak zorundayım. Siz bir hukukçusunuz, beni anlamaya çalışın.”</p>

    <p class="Temel-Paragraf">“Her şeyden önce sizin onun torunu olduğunuza inanmam lazım.”</p>

    <p class="Temel-Paragraf">Az önce bağırıp çağırdığım, ufak yollu küfrettiğim adamla şimdi sizli bizli kelam etmeye başlamıştım ben de.</p>

    <p class="Temel-Paragraf">“Ne tuhaf, değil mi?” dedi Hayri. “Bu da kaderin cilvesi galiba; sizinle hep sokak aralarında kovalamacalar, itişip kakışmalarla konuşacağız galiba. Sirkeci’de de burada da hep beni kovaladınız.”</p>

    <p class="Temel-Paragraf">“Siz de hep bana yalan söylediniz. Yalandan nefret ederim. Söyleyin şimdi, Sadi Bey’in torunu olduğunuzu ispat edebilecek misiniz?”</p>

    <p class="Temel-Paragraf">“Bana inanmanız lazım.”</p>

    <p class="Temel-Paragraf">“Kesin kanıt isterim.”</p>

    <p class="Temel-Paragraf">“Ne yani, kan grubu tahlili ya da DNA testi mi istiyorsunuz?”</p>

    <p class="Temel-Paragraf">“Gerekiyorsa tabii.”</p>

    <p class="Temel-Paragraf">“Kanımca buna hiç gerek yok. Çünkü gerçekleri bilen hayatta iki kişi var.”</p>

    <p class="Temel-Paragraf">“Öyle mi? Kimmiş bunlar?”</p>

    <p class="Temel-Paragraf">“Biri büyükbabam... Ötekini de siz tahmin edin.”</p>

    <p class="Temel-Paragraf">“Nakşidil Kalfa mı?”</p>

    <p class="Temel-Paragraf">“Evet. Onunla görüştünüz mü?”</p>

    <p class="Temel-Paragraf">“Hayır,” diye homurdandım. Ama Suna ile Nakşidil Kalfa arasındaki soğukluğu hemen anımsadım. Yaşlı kadın her zaman karıma mesafeli ve ilgisiz davranmıştı. Şimdi bunun gerçek nedenini daha iyi anlar gibi oluyordum. Ama bu kesin kanıt olamazdı, insanların sırf davranışlarına bakarak bir sonuca varamazdım. Nakşidil Kalfa zaman zaman bana bile soğuk olurdu.</p>

    <p class="Temel-Paragraf">“O gerçeği bilir,” dedi Hayri. “Köşkte eskiden yaşayanlar hakkında biraz bilginiz var mı? Şöyle en azından bir yarım asır kadar öncesi hakkında.”</p>

    <p class="Temel-Paragraf">“Kısmen,” dedim. “Bana anlatılanlar kadarıyla.”</p>

    <p class="Temel-Paragraf">“Orada Suzidil diye bir kadın yaşadı. O da kalfaydı. Çerkez asıllı, güzel bir kadın. O benim babaannemdi. Sadi Bey tarafından gebe bırakıldı.”</p>

    <p class="Temel-Paragraf">“Çok garip!” diye homurdandım. “Bu konuda rivayetler muhtelif.”</p>

    <p class="Temel-Paragraf">“Anlayamadım?”</p>

    <p class="Temel-Paragraf">“Bazıları Sadi Bey’in gebe bıraktığı kızın Suzidil Kalfa değil de, bitişik konağın halayıklarından Hüsnügül olduğunu iddia ediyorlar.”</p>

    <p class="Temel-Paragraf">Hayri gülümsemeye çalıştı. Sesi buz gibi soğuk çıktı.</p>

    <p class="Temel-Paragraf">“Bu iddiayı Sadi Bey mi ileri sürüyor?”</p>

    <p class="Temel-Paragraf">“Yalnız o değil. Hüsnügül’ün oğlu Muhsin Karpat da...”</p>

    <p class="Temel-Paragraf">“Bırakın o işgüzar ayyaş balıkçıyı. Palavracının tekidir o. Sadece annesinin geçmişte işlediği günahını payelendirmek ister.”</p>

    <p class="Temel-Paragraf">“Ne demek bu?”</p>

    <p class="Temel-Paragraf">“Gerçek onun anlattığı gibi değildir. O kızı vakti zamanında iğfal eden adam Sadi Bey değil, köşkün o tarihteki arabacısıdır. Bilirsiniz, o devirde otomobil saltanatı olmadığından zengin evlerinde şoförler yerine arabacılar, seyisler bulunurdu. Bahsettiğiniz Muhsin Karpat’ı tanırım. Onu da bulup konuştum. Biraz sıkıştırınca bana her şeyi anlattı. Zaten dedim ya, olaylara vakıf en güvenilir insan Nakşidil Kalfa’dır. Onunla konuşmanızı tavsiye ederim.”</p>

    <p class="Temel-Paragraf">işler daha da karışmıştı şimdi.</p>

    <p class="Temel-Paragraf">Anlayamadığım, çözüme muhtaç hala bir yığın soru vardı ortada. İlk nazarda Hayri’nin anlattıkları makul görünüyordu. Gerçekleri konuşuyor olabilirdi.</p>

    <p class="Temel-Paragraf">Nakşidil Kalfa’dan oldum olası hoşlanmamıştım. Suna’nın haklı olduğu tek nokta buydu galiba. O yaşlı kadın saman altından su yürüten biri olabilirdi. Köşke gelen herkese soğuk davranırdı, hatta buna ben de dahildim. Zaman zaman aklımdan geçmemiş de değildi hani; o çocukluğundan beri Sadi Bey’e sevdalanmıştı galiba. Şartlar icabı Sadi Bey’den yüz bulamayınca, içine kapanmış ve her evde kalan kadın gibi olumsuz, kırıcı, lanet bir kadın olarak yaşamını sürdürmüştü. Şimdi de Suna’nın evlat edinilmeye kalkışıldığını görünce, eskiden sevdiği adamdan bir tür intikam alma yoluna tevessül ediyordu.</p>

    <p class="Temel-Paragraf">Hayri’nin yakasını bıraktım.</p>

    <p class="Temel-Paragraf">“Sizden özür dilemem gerek,” diye mırıldandı. “Cemal denen serseriyi üstünüze salmakla büyük hata işledim. Otoparktaki o saldırıyı ben ayarlamıştım. Inanm, şimdi çok üzgünüm. Sizin nasıl bir insan olduğunuzu bilmiyordum. Sizi de Suna Hanım’ın doğrultusunda bir insan sandım. Biraz gözdağı verip bu işten uzaklaşmanızı sağlamak istedim. Yalan uydurdum, karınızdan sizi soğutmak için kardeşiyim dedim. Beni bağışlayın.”</p>

    <p class="Temel-Paragraf">Sessiz kaldım.</p>

    <p class="Temel-Paragraf">Söyleyecek bir şey bulamıyordum.</p>

    <p class="Temel-Paragraf">İğrenç bir durumdu bu. Berbat bir aile dramı... Ve bunca gayretime rağmen kimin hak sahibi olduğunu anlayamamıştım henüz.</p>

    <p class="Temel-Paragraf">Hayri Mayadağ, “Bana inanıyor musunuz?” diye sordu.</p>

    <p class="Temel-Paragraf">“Henüz değil,” dedim. “Ama karımın gerçek torun olmadığını biliyorum.”</p>

    <p class="Temel-Paragraf">“Bu da benim için bir şanstır.”</p>

    <p class="Temel-Paragraf">“Henüz şansınıza fazla güvenmeyin. Bu işi aydınlatacağım.”</p>

    <p class="Temel-Paragraf">“Çok teşekkür ederim Erdal Bey. Siz iyi bir insansınız.”</p>

    <p class="Temel-Paragraf">“Hadi, gidin şimdi... fakat yeniden karşılaşacağımıza emin olun. Sizinle hesabım henüz bitmedi.”</p>

    <p class="Temel-Paragraf">Alelacele yürüyüp karanlık sokakta kayboldu. Arabamın içinde oturan, güvendiği arkadaşları iki sokak serserisini görmemişti. Arabaya döndüm.</p>

    <p class="Temel-Paragraf">Ayı Cemal, “Tamam mı beğim, çözüldü mü mesele?” diye sordu.</p>

    <p class="Temel-Paragraf">Motoru çalıştırırken, “Henüz değil,” diye homurdandım. Ama aslına bakılırsa sorun bitmişti artık ve ben kaybedenler tarafındaydım. Ortada iki torun adayı vardı. Biri karım, diğeri Hayri Mayadağ... Karım, kendisi bile gerçek torun olmadığını kabullendiğine göre geriye sadece Hayri kalıyordu.</p>

    <p class="Temel-Paragraf">Bu gerçeği kabullenmek zorundaydım...</p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"><span class="char-style-override-3">5</span></p>

    <p class="Temel-Paragraf"><span class="char-style-override-1">E</span>VE DÖNDÜĞÜMDE SAAT İKİYE YAKLAŞIYORDU. Arabadan inerken başımı kaldırıp bizim kata bir göz attım; bütün ışıklar yanıyordu. Anlaşılan Suna bu gece de uyuyamamıştı.</p>

    <p class="Temel-Paragraf">Ona geç geleceğimi telefon edip haber vermemiştim. Veremezdim de zaten. Gün boyu kızgınlığımı üzerimden atamamış, sinirlerimi yatıştıramamıştım. Durmadan yalan söylemesi, devamlı bazı gerçekleri benden saklaması bardağı taşıran son damla olmuştu.</p>

    <p class="Temel-Paragraf">Boşanacaktım ondan. Kararlıydım bu defa...</p>

    <p class="Temel-Paragraf">Böyle evlilik olmaz olsundu. Vicdanen de rahattım. Ne Suna’yı ne de Sadi Bey’i görmek istemiyordum. Yeterince oyunlarına alet olmuş, aldatılmıştım. Tabii son defa onlara söyleyecek bir çift sözüm olacaktı.</p>

    <p class="Temel-Paragraf">Arabamı kilitlerken, gözüm az ilerideki kırmızı Passat’a takıldı. İçimden hiddetle homurdandım, yalanı ortaya çıkınca karım artık Passat’ı gizlemek gereğini duymamıştı.</p>

    <p class="Temel-Paragraf">Evet, Suna’dan ayrılmaklığım hiç şüphesiz zor olacaktı. Bunu çok iyi biliyordum. Ruhumdaki fırtınalara ve kızgınlığıma rağmen, onu hala sevdiğimin farkındaydım. Lanet olası bu duygudan bir türlü kendimi arındıramıyordum. içimi eriten yüzünü görünce yumuşamaktan, hiddetimi kaybetmekten korkuyordum. Her seferinde onunla giriştiğim münakaşalardan hep yenilgiyle çıkmıştım. Bazen mantığıma, bazen duygularıma hitap etmiş, ama çoğu zaman da cinselliğini hünerle kullanmasını bilmişti.</p>

    <p class="Temel-Paragraf">Asansörle katımıza çıkarken ne ile karşılaşacağımı bilmiyordum henüz.</p>

    <p class="Temel-Paragraf">Tahrik edici bir gecelikle mi yoksa o çok hoşuma giden sarı baby-doll’uyla mı?</p>

    <p class="Temel-Paragraf">Koltuğun üzerinde siyah iç çamaşırlarıyla da oturuyor olabilirdi. Nasıl olsa bu işi yapmasını çok iyi başarıyordu.</p>

    <p class="Temel-Paragraf">Haber vermeden geciktiğim için kızgın da olabilirdi.</p>

    <p class="Temel-Paragraf">Ama hiç sanmıyordum. Artık hareketlerimden kuşkulanıyordu. Yine bir yalanını ortaya çıkardığımdan kuşkulanacak kadar akıllıydı.</p>

    <p class="Temel-Paragraf">Anahtarı kilide sokup kapıyı açtım.</p>

    <p class="Temel-Paragraf">Daha antreden akseden televizyon sesini duyabiliyordum. Kaşlarımı çatarak salona doğru yürüdüm. Yanılmıştım. Suna basit bir ev giysisiyle koltukta oturmuş heyecanlı bir film seyrediyordu.</p>

    <p class="Temel-Paragraf">Geldiğimi görünce televizyonu kapatıp ayağa kalktı. Suratının asık olacağını tahmin etmiştim, oysa gülerek, “Hoş geldin sevgilim,” dedi.</p>

    <p class="Temel-Paragraf">Geciktiğimden dolayı hiç kinaye eder veya sitemde bulunur bir hali yoktu. Merak etmiş de görünmüyordu.</p>

    <p class="Temel-Paragraf">“Aç mısın? Sana bir şeyler hazırlayayım mı?” diye sordu. Sonra kendi sorusuna kendi cevap verdi. “Ama herhalde bu saatte aç olmazsın.”</p>

    <p class="Temel-Paragraf">Sert sert yüzüne baktım.</p>

    <p class="Temel-Paragraf">Hiç oralı olmadı. “Yatmadan önce bir duş almak ister misin?”</p>

    <p class="Temel-Paragraf">Susuyordum hala.</p>

    <p class="Temel-Paragraf">“Bu saate kadar nerede kaldığımı sormayacak mısın?” dedim.</p>

    <p class="Temel-Paragraf">“Hayır,” dedi. “Artık buna kendimi alıştırmalıyım. Belli ki en az haftanın bir gecesini dışarıda geçirmek gibi bir alışkanlığın var. Sadece haber vermeden gelmeyince merak ediyorum. Herhalde buna da alışırım.”</p>

    <p class="Temel-Paragraf">“Alışmana hiç gerek yok,” dedim.</p>

    <p class="Temel-Paragraf">Anlamamış gibi yüzüme bakarak, “Pardon?” dedi.</p>

    <p class="Temel-Paragraf">“Senden boşanmaya karar verdim. Ve bu geceden itibaren bu evi terkediyorum.”</p>

    <p class="Temel-Paragraf">Tepki bekledim. Sinirleneceğini, bağırıp çağıracağını, beni nankörlükle itham edeceğini sanıyordum. Oysa gayet sakin bir şekilde yüzüme baktı.</p>

    <p class="Temel-Paragraf">“Kararlı mısın?” diye sordu.</p>

    <p class="Temel-Paragraf">“Evet, kesin kararlıyım.”</p>

    <p class="Temel-Paragraf">Omuzlarını silkti. “Ne yapalım, kısmet bu kadarmış. Seni zorla tutamam ya,” dedi.</p>

    <p class="Temel-Paragraf">“Evet, tutamazsın.”</p>

    <p class="Temel-Paragraf">Doğrusu biraz bozulmuştum. İtiraz etmesini, hatta hır gür çıkarmasını umuyordum.</p>

    <p class="Temel-Paragraf">Yüzünü inceledim, inanılmaz derecede sakindi.</p>

    <p class="Temel-Paragraf">“Aldığım kararın sebebini hiç merak etmiyor musun?” dedim.</p>

    <p class="Temel-Paragraf">“Artık önemi yok. Nasıl olsa bir karara varmışsın.”</p>

    <p class="Temel-Paragraf">“Ama insan hiç olmazsa merak eder, neden boşanacağımızı sorar.”</p>

    <p class="Temel-Paragraf">“Belki böylesi daha hayırlı. Çünkü kişiliğini yakinen tanıdım. Sen imtizacı ve birlikte yaşanması zor birisin. Gelişmemiş bir yanın var, çocuk gibisin. Kendi kendine kararlar alıp bunları uygulamaya bayılıyorsun. Evliliğin getirdiği sorumluluklara müdrik biri asla olamadın, müşterek yaşamı ve paylaşmayı bilmiyorsun. Kimbilir yine ne ipe sapa gelmez bir şeye kafanı takıp ayrılmayı kafana koymuşsundur.”</p>

    <p class="Temel-Paragraf">“Yok canım! Öyle mi düşünüyorsun? Hiç mi kendinde kusur aramayacaksın?”</p>

    <p class="Temel-Paragraf">“Ne kusuru?”</p>

    <p class="Temel-Paragraf">“Mesela yalancılık gibi. Evliliği temelinden dinamitleyecek çok kötü bir alışkanlığının olduğundan haberdar değilsin galiba.”</p>

    <p class="Temel-Paragraf">Bir an kuşkuyla yüzüme baktı.</p>

    <p class="Temel-Paragraf">“Yine neler geveliyorsun ağzının içinde,” dedi.</p>

    <p class="Temel-Paragraf">Çantamı açtım ve avukat Özgül Turan’dan aldığım fotoğrafı zarfı içinde önüne doğru fırlattım. Sarı zarf ayaklarının önüne düştü.</p>

    <p class="Temel-Paragraf">Suna garip garip yüzüme baktı.</p>

    <p class="Temel-Paragraf">“Ne bu?”</p>

    <p class="Temel-Paragraf">“Yalanlarının son belgesi. Merak ettiysen aç da bak.”</p>

    <p class="Temel-Paragraf">Yüzü sarardı karımın. Nedense hemen yere eğilip zarfı alamadı. Daha zarfın içindeki resmi görmeden hafifçe titremeye başladığını fark ettim.”</p>

    <p class="Temel-Paragraf">“Alıp bakmayacak mısın?” diye sordum.</p>

    <p class="Temel-Paragraf">Bana çok uzun gibi gelen bir tereddütten sonra nihayet dizlerini kırarak zarfı yerden aldı. Ama hala içini açıp bakmıyordu.</p>

    <p class="Temel-Paragraf">“Söylesene nedir bu?”</p>

    <p class="Temel-Paragraf">“Asıl ben senin cevap vermeni bekliyorum. Bakalım nasıl izah edeceksin?”</p>

    <p class="Temel-Paragraf">Suna sonunda titreyen parmaklarıyla resmi çekip çıkardı. Şöyle bir göz attı.</p>

    <p class="Temel-Paragraf">Kızarıp bozaracağını sanmıştım. O ise sadece gülümsedi. Rahatlamıştı adeta.</p>

    <p class="Temel-Paragraf">“Bunun için mi benden boşanmaya kalkışıyorsun?” diye sordu.</p>

    <p class="Temel-Paragraf">“Yalancılığın için. Benden hala bazı gerçekleri sakladığın için boşanacağım.”</p>

    <p class="Temel-Paragraf">“Dedim ya, sen gerçekten bir çocuksun. Hislerinin esiri olan kocaman bir bebek.”</p>

    <p class="Temel-Paragraf">“Ne demek istiyorsun? Yine yalancılığını inkara mı kalkışacaksın?”</p>

    <p class="Temel-Paragraf">“Muhsin Karpat’la konuşup konuşmadığımı bana hiç sormadın ki? Sorsaydın sana anlatırdım.”</p>

    <p class="Temel-Paragraf">Tepemin tası atmıştı.</p>

    <p class="Temel-Paragraf">“Yeter artık!” diye bağırdım. “Her şeyi ben sordukça mı cevaplayacaksın?”</p>

    <p class="Temel-Paragraf">“Bağırma lütfen! Biraz daha nazik ve medeni olmaya çalış. Bak ben nasıl senin söylediklerini anlayışla ve sükûnetle karşılıyorum; sen de bu anlamsız bağırıp çağırmaları ve o maço davranışlarını bırak. Boşanma isteğini kabul ediyorum, yarın hemen gerekli muamelelere başlayabilirsin, istediğin buysa, benim açımdan sorun yok.”</p>

    <p class="Temel-Paragraf">“Tabii olmaz zaten,” diye homurdandım.</p>

    <p class="Temel-Paragraf">Ama neden böyle söylediğimi bilmiyordum. Hırsımı yenememiş, bilakis kızgınlığım daha da artmıştı. Mesele çıkarmak, bağırıp çağırmak istiyordum. Bu kadın beni deli edecekti. Ağır ağır salondan çıkmaya başladı.</p>

    <p class="Temel-Paragraf">“Nereye gidiyorsun?” diye arkasından gürledim.</p>

    <p class="Temel-Paragraf">Damarıma basmak istercesine yavaşça, “Yatak odasındaki eşyalarını toplamaya. Hemen şimdi gideceğim demedin mi?”</p>

    <p class="Temel-Paragraf">Arkamı döndüm, daha kötü bir şey söylememek için dudaklarımı ısırdım.</p>

    <p class="Temel-Paragraf">“Tamam,” diye homurdandım. “Topla getir eşyalarımı.”</p>

    <p class="Temel-Paragraf">“Sen de bavulunu çıkar.”</p>

    <p class="Temel-Paragraf">Hiç oralı değildi. Yüzüme bakmadan yatak odasına gitti.</p>

    <p class="Temel-Paragraf">Kelimenin tam anlamıyla kuduruyordum. Bavulu filan boş verip arkasından yatak odasına daldım. Kolundan tutarak kendime çevirdim.</p>

    <p class="Temel-Paragraf">“Kabul ediyorsun, değil mi?”</p>

    <p class="Temel-Paragraf">“Neyi?”</p>

    <p class="Temel-Paragraf">“Yalancılığını.”</p>

    <p class="Temel-Paragraf">Omuzlarını silkti.</p>

    <p class="Temel-Paragraf">“Bu sende sabit fikir. Değiştiremem ki. Münakaşanın yararı yok. Boşanmak isteyen de sensin. Bana kabul etmek düşüyor.”</p>

    <p class="Temel-Paragraf">“Doğru,” dedim. “Beni sevdiğin filan da yalanmış. Hepsi palavraymış.”</p>

    <p class="Temel-Paragraf">Bu defa cevap vermedi. Gardrobun kapağını açtı, yazlık üç takım elbisemi askıdan aldı yatağın üstüne bıraktı.</p>

    <p class="Temel-Paragraf">Söyleyecek bir şey kalmamıştı artık.</p>

    <p class="Temel-Paragraf">Gidiyordum, daha doğrusu gitmek zorundaydım. Tükürdüğümü yalayamazdım.</p>

    <p class="Temel-Paragraf">“Hayri Mayadağ haklıymış,” dedim. “Sen gerçekten üç kağıtçının tekiymişsin.”</p>

    <p class="Temel-Paragraf">O anda hiç ummadığım bir şey yaptı Suna. Yavaşça yanıma yaklaştı, sonra elinin var gücüyle yüzüme bir tokat aşketti.</p>

    <p class="Temel-Paragraf">Hiç beklemiyordum bu tokadı. Müthiş afalladım.</p>

    <p class="Temel-Paragraf">“Bunu hak ettin terbiyesiz adam,” diye fısıldadı. “Sana bütün içtenliğimle Sadi Bey’in torunu olmadığımı itiraf etmiştim. Hala bana üç kağıtçı demek küstahlığım ne cesaretle kendinde bulursun. Daha evvel de söylemediysem bu sadece o muhterem adama saygımdan ve ona verdiğim söz içindi. Şimdi ne istiyorsan onu yap.”</p>

    <p class="Temel-Paragraf">Yerimde öylece kalakaldım.</p>

    <p class="Temel-Paragraf">Sanki o kaba davranışlarda bulunan adam ben değilmişim gibi sordum:</p>

    <p class="Temel-Paragraf">“Beni gerçekten seviyor musun?”</p>

    <p class="Temel-Paragraf">Bir süre yüzüme baktı.</p>

    <p class="Temel-Paragraf">“Ne o? Tokat aklını başına mı getirdi yoksa? Tevekkelli değil, eskiler senin gibi kendini kaybedenlere bir tokat aşkederlermiş, haklıymışlar.”</p>

    <p class="Temel-Paragraf">“Seni seviyorum,” dedim.</p>

    <p class="Temel-Paragraf">“Biliyorum.”</p>

    <p class="Temel-Paragraf">“Ama ayrılamayacak kadar çok seviyorum.”</p>

    <p class="Temel-Paragraf">“Onu da biliyorum.”</p>

    <p class="Temel-Paragraf">“Fakat söylediğin yalanlara da çok bozuluyorum.”</p>

    <p class="Temel-Paragraf">“Sadi Amca ne kadar dürüst ve prensip sahibi olduğunu söylemişti,” dedi ilgisiz bir şekilde. “Lakin bir hayatı sürdürmemiz olanaksız. Her gün kedi köpek gibi münakaşa ediyoruz.”</p>

    <p class="Temel-Paragraf">“Özür dilerim,” diye fısıldadım. “Ne yapayım, elimde değildi. O resmi görünce beynimden vurulmuş gibi oldum.”</p>

    <p class="Temel-Paragraf">Yatağın kenarına oturdu, bacak bacak üstüne attı.</p>

    <p class="Temel-Paragraf">“Her zaman yaptığın gibi anlamsız bir safsata. Gereksiz bir kuruntu. O seninle tanışmamızdan önceki bir resim. Ayrıca o resmin çekildiğinden de haberim yoktu. Dikkat edersen objektife bile bakmıyorum.”</p>

    <p class="Temel-Paragraf">“Bunu tahmin ettim. Fakat Muhtar Karpat ile görüştüğünü neden bana söylemedin?”</p>

    <p class="Temel-Paragraf">“O zaman senin yerine ben araştırıyordum.”</p>

    <p class="Temel-Paragraf">“Neyi araştırıyordun?”</p>

    <p class="Temel-Paragraf">Karımın yüzü biraz gölgelendi.</p>

    <p class="Temel-Paragraf">“Sadi Amca’nın gerçek torununun kim olduğunu.”</p>

    <p class="Temel-Paragraf">“Artık anlaşıldı. Hayri Mayadağ onun torunu.”</p>

    <p class="Temel-Paragraf">Suna gülümsedi.</p>

    <p class="Temel-Paragraf">“Bu kadar emin olma,” diye mırıldandı.</p>

    <p class="Temel-Paragraf">“Neden? Ona inanıyorum. Bu gece konuştum onunla. Her şey ortada, Sadi Bey başından beri bana yalan söyledi, ilişkiye girdiği kalfa Suzidil’miş.”</p>

    <p class="Temel-Paragraf">Karım tam bir kararlılıkla, “Hayır,” dedi. “Hayri uyduruyor.”</p>

    <p class="Temel-Paragraf">Şaşırarak baktım yüzüne.</p>

    <p class="Temel-Paragraf">“Onu tanıyor musun?”</p>

    <p class="Temel-Paragraf">“Tabu tanıyorum.”</p>

    <p class="Temel-Paragraf">“Nereden?”</p>

    <p class="Temel-Paragraf">“Bir zamanlar sık sık köşke gelirdi. Çocukluğundan beri tanırım. Zayıf karakterli, kişiliksiz bir tiptir. Utangaç, ezik ve sünepe. Okudu ama bir türlü başarılı olmadı. Onun eğitimini kimin üstlendiğini sanıyorsun?”</p>

    <p class="Temel-Paragraf">“Sadi Hoca mı yoksa?”</p>

    <p class="Temel-Paragraf">“Ha şunu bileydin. Hiç evlenmediği için evlat sevgisini böyle yardımlarla tatmine gitmiştir. Seninle ilk karşılaştığı zaman kendini Sulhi diye tanıtması da o yüzden. Bunu hemen anlamıştım. Gerçek kimliğinin ortaya çıkmasından korkmuştur.”</p>

    <p class="Temel-Paragraf">“Sana aşık mı yoksa?”</p>

    <p class="Temel-Paragraf">“Onu da nereden çıkardın? Allah yazdıysa bozsun! Ona hiç tahammül edemem.”</p>

    <p class="Temel-Paragraf">“Aslında kötü birine benzemiyor. Terbiyeli bir adam. Yalnız fazla içiyor galiba.”</p>

    <p class="Temel-Paragraf">“Biliyorum, şu sıralar işsiz.”</p>

    <p class="Temel-Paragraf">“Onunla hala görüşüyor musun?”</p>

    <p class="Temel-Paragraf">“Uzun zamandır köşke gelmiyor. Sadi Amca’yla da arası açık.”</p>

    <p class="Temel-Paragraf">“Niye, tartıştılar mı?”</p>

    <p class="Temel-Paragraf">“Evet.”</p>

    <p class="Temel-Paragraf">“Evlat edinme meselesi yüzünden mi?”</p>

    <p class="Temel-Paragraf">“Evet.”</p>

    <p class="Temel-Paragraf">“Bunları hep sana Sadi Bey mi anlattı?”</p>

    <p class="Temel-Paragraf">“Tabii, başka kimden duyabilirim ki?”</p>

    <p class="Temel-Paragraf">“Peki,” dedim. “Hayri’nin isteğini önlemek için mi sonra seni evlat edinmeye kalkıştı?”</p>

    <p class="Temel-Paragraf">“Doğru. O sersemin terbiyesizlik ve nankörlüğüne bir an önce set çekmek istiyordu.”</p>

    <p class="Temel-Paragraf">“Sence Sadi Bey’e gelen tehdit telefonlarını da o mu ediyordu?”</p>

    <p class="Temel-Paragraf">“Kendisi edemez, o ödleğin tekidir, sesinin tanınacağından korkar, ama mutlaka birine aratıyordun”</p>

    <p class="Temel-Paragraf">Aklıma Düztaban Remzi ve Ayı Cemal geldi. Bir başkası da olabilirdi tabii.</p>

    <p class="Temel-Paragraf">Karımla göz göze geldik.</p>

    <p class="Temel-Paragraf">Aman Allah’ım, ne kadar çekici bir kadındı. Ona kızmam, bozulmam, hele boşanmaya kalkışmam hep kendi zaafımı bastırmak için yarattığım tahminlerdi. Bunu asla yapamayacağımı biliyordum. Önünde diz çöktüm ve mağlubiyetimi bir kere daha ilan ettim.</p>

    <p class="Temel-Paragraf">Dizlerine dudaklarımı değdirdim.</p>

    <p class="Temel-Paragraf">“Beni affet,” diye fısıldadım. “Seni çok seviyorum. Ne yapayım, elimde değil.”</p>

    <p class="Temel-Paragraf">Saçlarımı okşamaya başladı. Önce sesini çıkarmamıştı.</p>

    <p class="Temel-Paragraf">“Bağışlayabilecek misin?”</p>

    <p class="Temel-Paragraf">“Gerçekten yaşanması zor bir adamsın Erdal. Her şeyden şüpheleniyor ve gerçekleri kavramaya yanaşmıyorsun, daima edindiğin ilk intibanın etkisinde kalıyorsun.”</p>

    <p class="Temel-Paragraf">Cevap vermeden, hatamı kabul ediyormuş gibi bacaklarını öpmeye devam ettim.</p>

    <p class="Temel-Paragraf">Birden beni yanaklarımdan tutup başımı kaldırdı. Gözlerimin içine baktı.</p>

    <p class="Temel-Paragraf">“Seni bir şartla affederim,” dedi.</p>

    <p class="Temel-Paragraf">“Söyle. Elimden geleni yapacağıma söz veririm.”</p>

    <p class="Temel-Paragraf">“Hemen şimdi beni zevkin doruklarına uçur. Daha evvel yaptığın gibi.”</p>

    <p class="Temel-Paragraf">Böyle bir şarta can kurbandı.</p>

    <p class="Temel-Paragraf">Onu sırtüstü yatağa ittim. Aç kurtlar gibi sevişmeye başladık. Üstümüzdekileri adeta paralar gibi çıkarıyorduk. Gömleğimin birkaç düğmesinin koptuğunu fark ettim. Bu benim şansımdı. Suna her zaman sevişmekten hoşlanan bir kadındı.</p>

    <p class="Temel-Paragraf">Unutulmaz heyecanlı dakikalar yaşadık.</p>

    <p class="Temel-Paragraf">Gerçekten de zevkin şahikasına ulaştık. Bitkin bir şekilde uykuya daldığımda beynimdeki her şey silinmişti. Hatta Sadi</p>

    <p class="Temel-Paragraf">Bey’in gerçek torununun kim olduğu da...</p>

    <p class="Temel-Paragraf">* * *</p>

    <p class="Temel-Paragraf">Gözümü açtığımda sabah olmuştu. Hala uykuluydum. Dilim damağın birbirine yapışmıştı. Başımı çevirdim, Suna yanımda yoktu.</p>

    <p class="Temel-Paragraf">Dün geceki tartışmamızı anımsadım.</p>

    <p class="Temel-Paragraf">Kuzguncuk’taki evime götürmeyi düşündüğüm takım elbiselerim yerlerdeydi. Ağzı açık bavulum da halının üzerinde duruyordu.</p>

    <p class="Temel-Paragraf">Elimde olmadan gülümsedim. Ben gerçek bir çılgındım, ya da karımın dediği gibi kızınca ne yapacağını bilmeyen tam bir çocuk... Ne kadar çabuk pes etmiştim.</p>

    <p class="Temel-Paragraf">Neredeydi Suna acaba?</p>

    <p class="Temel-Paragraf">Banyoda mı? Odadaki banyoda olamazdı. Su sesi duymuyordum. Belki beni uyandırmamak için dışarıdaki büyük banyoyu kullanıyordur, diye düşündüm.</p>

    <p class="Temel-Paragraf">Ya da mutfakta kahvaltı hazırlıyordu.</p>

    <p class="Temel-Paragraf">Sessizce yataktan kalktım. Çıplak ayak, parmaklarımın ucuna basa basa yürüdüm. Mutfak kapısı açıktı, ama orada yoktu.</p>

    <p class="Temel-Paragraf">Gariptir ama onu şu an bile arzuluyordum. Çılgınca bir heyecana kapıldım, onu bulup kucaklayıp yatağa götürmek isteği ile tutuştu benliğim.</p>

    <p class="Temel-Paragraf">Fısıltı halinde konuşmasını da tam o sırada duydum.</p>

    <p class="Temel-Paragraf">İrkildim birden. Anadan doğma haldeydim. Evde biri varsa rezil olabilirdim.</p>

    <p class="Temel-Paragraf">Ama sabahın bu saatinde bizim eve habersiz kim gelebilirdi ki?</p>

    <p class="Temel-Paragraf">Üstelik, duyduğum sadece Suna’nın kısık sesiydi. Salondan geliyordu fısıltıları.</p>

    <p class="Temel-Paragraf">Parmaklarımın ucuna basa basa ilerlemeye devam ettim. Mermer zeminde adım atışlarım duyulmuyordu. Duvarın dibinden ağır ağır ilerledim.</p>

    <p class="Temel-Paragraf">Nedense içimdeki heyecan birden telaşa dönüştü. Yersiz ve anlamsız bir vehim.</p>

    <p class="Temel-Paragraf">Salonun görünmeyen bir kısmında olmalıydı karım, iyice yaklaştığım halde hala onu göremiyordum koridordan.</p>

    <p class="Temel-Paragraf">Durdum.</p>

    <p class="Temel-Paragraf">Kendimi göstermek istemedim.</p>

    <p class="Temel-Paragraf">Şimdi fısıltı halindeki sesleri daha net duyabiliyordum. Suna yalnızdı ve cep telefonu ile konuşuyordu.</p>

    <p class="Temel-Paragraf">Pervazın kenarından başımı uzattım.</p>

    <p class="Temel-Paragraf">Dipteki koltuğa oturmuştu. O da benim gibi çırılçıplaktı. Bacaklarını toplayıp adeta tüner gibi büzülmüştü koltuğa. Bu saatte sessiz sedasız, işitilmekten korkar gibi kimi arayabilirdi.</p>

    <p class="Temel-Paragraf">Hemen başımı geri çektim. Beni görmesini istemiyordum. Kulaklarımı dört açıp konuşmasını daha iyi işitmeye çalıştım.</p>

    <p class="Temel-Paragraf">“Evet, Sadi Amca vallahi diyorum, konuşmuş onunla.”</p>

    <p class="Temel-Paragraf">Demek Sadi Beyle konuşuyordu. Ama neden bu kadar sessiz?</p>

    <p class="Temel-Paragraf">“Bilmiyorum... O konuda bir şey söylemedi.”</p>

    <p class="Temel-Paragraf">Düşündüm; söylemediğim ne olabilirdi ki?</p>

    <p class="Temel-Paragraf">“Sanmıyorum,” diye fısıldadı. “Öyle olsa yer yerinden oynardı.”</p>

    <p class="Temel-Paragraf">Allah Allah, diye geçirdim içimden. Neyi kastediyordu karım?</p>

    <p class="Temel-Paragraf">“Hayır, buna cesaret edemez.”</p>

    <p class="Temel-Paragraf">Kimi kastediyordu Suna? Beni mi yoksa bir başkasını mı?</p>

    <p class="Temel-Paragraf">“Hayır,” dedi Suna. “Şu an uyuyor. Gece çok geç yattık, uyanmaz. Tamam, ben sizi şirketten sonra yine ararım. Daha rahat konuşuruz, oldu. Siz de dikkatli olun lütfen ve sakın üzülmeyin. Her şeyin düzeleceğine inanıyorum ben.”</p>

    <p class="Temel-Paragraf">Sinirlerim aniden gerildi tekrar. Neler oluyordu burada? Karım yine benden neler saklıyordu?</p>

    <p class="Temel-Paragraf">“Siz merak etmeyin Sadi Amca, ben Erdal’ı rahatlıkla idare ederim. Ruhu bile duymaz. Müsterih olun, bana sırılsıklam aşık. Onu parmağımda oynatabilirim.”</p>

    <p class="Temel-Paragraf">Karımın hafifçe güldüğünü duydum.</p>

    <p class="Temel-Paragraf">Tüylerim diken diken oldu. Neler dönüyordu?</p>

    <p class="Temel-Paragraf">Sadi Beyle Suna bana nasıl bir oyunun içindeydiler?</p>

    <p class="Temel-Paragraf">Aptallaştım adeta... Duvarın yanından bir adım geri çekildim. Donup kaldım...</p>

    <p class="Temel-Paragraf">Bu ikili beni henüz anlamadığım bir tezgâha getirmeye çalışıyorlardı. Ne olabilirdi bu? Biri karım, diğeri ise yıllardır sevip saydığım bir komşumdu. Benden ne isteyebilirlerdi ki? Beynim, uyku sersemi olmama rağmen bir motor intizamıyla çalışmaya başlamıştı.</p>

    <p class="Temel-Paragraf">Bir kötülüğe alet edildiğimi o an anladım. Beni bir şekilde kullanıyorlardı, ama nasıl? Henüz çözemediğim sorun buydu.</p>

    <p class="Temel-Paragraf">Olduğum yerde düşünmeye başladım.</p>

    <p class="Temel-Paragraf">İşin en başından beri onların yalanlarıyla karşı karşıyaydım. Evlat edinme numarası, kansere yakalanmış olma nedeniyle Suna’yla evlenmemi şart kılması ve birbirini takip eden daha bir sürü neden... Bütün bunlara neden gerek vardı. Bazı öğrendiğim gerçekler karşısında Suna geri adım atmak zorunda kalmıştı. Mesela onun zengin ve iş sahibi bir kadın olduğunu öğrenmem gibi. Evliliğimiz de mutlaka bir sebebe dayanıyordu. Onun altında da bir bit yeniği olmalıydı.</p>

    <p class="Temel-Paragraf">Başım çatlar gibi zonklamaya başladı.</p>

    <p class="Temel-Paragraf">Son zamanlarda çevremde beliren herkesin altından bir çapanoğlu çıkıyordu. Hele Suna’nın son cümlesini hatırlayınca başıma kan hücum etti. İğrenç bir ifadeydi bu. Nasıl da utanmadan o yaşlı adama öyle söylemişti. Bana sırılsıklam aşık onu parmağımın ucunda oynatıyorum, siz onu bana bırakın, demişti.</p>

    <p class="Temel-Paragraf">Ne sersemim, ne aptalın tekiyim, diye düşündüm.</p>

    <p class="Temel-Paragraf">Saf saf ona inanmış, bir düzenbazın önünde dün gece ayaklarına kapanmış, aptallar gibi özür dilemiştim. Hırsımdan köpürecek gibi oldum.</p>

    <p class="Temel-Paragraf">Az kaldı bağırarak salona dalacaktım. Fakat son anda irademi ortaya koydum. Bunun bir yararı yoktu. Bana oynanan oyunun içyüzünü öğreninceye kadar bu aptal ve her şeye inanan rolüme devam etmeliydim. Tek çare buydu. Sabredecek ve gerçekleri bir şekilde öğrenecektim.</p>

    <p class="Temel-Paragraf">Derin bir soluk aldım ve yeni rolüme hazırlandım.</p>

    <p class="Temel-Paragraf">Koridorda birkaç adım daha geri gittim ve oradan seslendim.</p>

    <p class="Temel-Paragraf">“Suna, sevgilim! Neredesin?”</p>

    <p class="Temel-Paragraf">Salonda bir hareketlenme oldu. Göremiyor fakat hissediyordum. Nihayet karımın sesini duydum. “Buradayım hayatım. Telefon ediyorum.”</p>

    <p class="Temel-Paragraf">Hiçbir şey anlamamış gibi ağır ağır salona ilerledim. Yeni uyanmış gibi gözlerimi ovuşturuyordum. Salonun girişinde Suna beni çırılçıplak görünce gülümsedi.</p>

    <p class="Temel-Paragraf">Telefon hala kulağındaydı.</p>

    <p class="Temel-Paragraf">“Evet Zeki Bey,” diye konuşmaya devam etti. “O iki dosyanın cevap yazılarını hazırlayın. Benim şirkete bu sabah gelişim gecikebilir. Belki de hiç gelmeyebilirim. Evet, anlıyorum, artık siz gerekeni yaparsınız, iyi günler,” dedi ve telefonu kapattı.</p>

    <p class="Temel-Paragraf">Sonra bana dönerek, “Günaydın hayatım,” dedi. “Şirkete telefon ediyordum. Öyle derin uyuyordun ki, gürültü edip seni uyandırmamak için buradan aradım.”</p>

    <p class="Temel-Paragraf">‘Hain yalancı!’ diye geçirdim içimden. Yine nasıl yalana devam ediyordu.</p>

    <p class="Temel-Paragraf">Uyku sersemi havamı bozmadan, esneyerek, “Hayrola?” dedim. “Sabahın köründe şirketi neden arıyorsun?”</p>

    <p class="Temel-Paragraf">Suna bana bakarken takınabileceği en sahte yüz ifadesi ile sırıttı.</p>

    <p class="Temel-Paragraf">“Saatten haberin var mı?”</p>

    <p class="Temel-Paragraf">“Yoo,” dedim.</p>

    <p class="Temel-Paragraf">“Onu çeyrek geçiyor.”</p>

    <p class="Temel-Paragraf">“Vay be! Amma uyumuşuz.”</p>

    <p class="Temel-Paragraf">“Tabu ya, sabaha kadar yatağın içinde boğuşursak kalkamayız zamanında.”</p>

    <p class="Temel-Paragraf">“Gecikeceğini mi söyledin?”</p>

    <p class="Temel-Paragraf">“Hayır. Bugün şirkete hiç gitmek istemiyorum. Hadi, sen de inme yazıhanene, bugün kaytaralım.”</p>

    <p class="Temel-Paragraf">Gülerek göz kırptım.</p>

    <p class="Temel-Paragraf">“Bir planın mı var?”</p>

    <p class="Temel-Paragraf">Çıplak vücudumu baştan aşağıya süzdü.</p>

    <p class="Temel-Paragraf">“Ne dersin, bıraktığımız yerden devam edebilir miyiz?”</p>

    <p class="Temel-Paragraf">“Daha doymadın mı?”</p>

    <p class="Temel-Paragraf">Yerinden kalktı, hızla yanıma yaklaştı.</p>

    <p class="Temel-Paragraf">“Kucakla beni, yatağa götür,” diye fısıldadı.</p>

    <p class="Temel-Paragraf">Artık emindim, evliliği şeytanın bizzat kendisiyle yapmıştım. Onu kucağıma aldım ve yatağa götürdüm, ama bu kere hazırladığı tuzağa düşmeyecektim.</p>

    <p class="Temel-Paragraf">Acaba Sadi Bey ve Suna benden ne istiyorlardı?..</p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>

    <p class="Temel-Paragraf"> </p>
  </div>
</body>
</html>