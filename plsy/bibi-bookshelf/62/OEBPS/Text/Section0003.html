<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>��</title>
  <meta content="pdftohtml 0.36" name="generator"/>
  <meta content="��" name="author"/>
  <meta content="2008-06-19T18:35:57+00:00" name="date"/>
  <link href="../Styles/stylesheet.css" rel="stylesheet" type="text/css"/>
  <style type="text/css">    @page { margin-bottom: 5.000000pt; margin-top: 5.000000pt; }
  </style>
</head>

<body class="calibre">
  <p class="calibre1"><span style="text-indent: 1em; font-size: 1em;"><br/></span></p>

  <h1 class="calibre1" style="text-align: center;">CEP DOLUSU ÇAVDAR</h1>

  <h1 class="calibre1" style="text-align: center;" id="sigil_toc_id_2">1</h1>

  <p class="calibre1">Çay yapma sırası Miss Domers'deydi. Sekreterlerin en yenisi, en beceriksiziydi. <span style="text-indent: 1em; font-size: 1em;">Pek genç sayılmazdı. Bir koyununkini andıran, yumuşak anlamsız, kaygı dolu yüzü </span><span style="text-indent: 1em; font-size: 1em;">vardı. Miss Somers, çaydanlıktaki suyu iyice kaynatmadan demliğe boşaltıverdi.</span></p>

  <p class="calibre1">Oysa, suyun kaynayıp kaynamadığını hiçbir zaman kolay kolay anlayamazdı. <span style="text-indent: 1em; font-size: 1em;">Sayılamayacak kadar çok olan sorunlardan biri de buydu.</span></p>

  <p class="calibre1">Kadın fincanlara çay doldurarak, bunları diğerlerine verdi. Her tabağa bayat olduğu daha ilk bakışta belli olan birkaç bisküvi koymuştu.</p>

  <p class="calibre1">Sekreterlerin şefi olan Miss Griffith, sert bir sesle, </p>

  <p class="calibre1">"Su yine kaynamamış <span style="text-indent: 1em; font-size: 1em;">Somers," diye homurdandı. </span></p>

  <p class="calibre1"><span style="text-indent: 1em; font-size: 1em;">Miss Griffith on altı yıldan beri şirkette çalışıyordu. Kırçıl saçlı, elinden her iş gelen titiz bir kadındı.</span></p>

  <p class="calibre1">Miss Somers'in kaygı dolu yüzü kıpkırmızı oldu. </p>

  <p class="calibre1">"Ya... Oysa bu kez suyun iyice kaynadığından emindim."</p>

  <p class="calibre1"><i>Miss Griffith burada ancak bir ay kalabilir, diye düşündü. Aslında bu ara iş <span style="text-indent: 1em; font-size: 1em;">çok... fakat Somers pek beceriksiz. Eastern Development'se yazılacak mektubu berbat etti. Oysa basit bir şeydi bu. Hele çay yapmasını hiç bilmiyor. Aklı başında bir sekreter bulmak o kadar zor ki... Geçen sefer bisküvi kutusunun kapağını sıkıca kapamamış olduğu da belli. Artık...</span></i></p>

  <p class="calibre1">Miss Griffith'in bütün gizli düşünceleri gibi, bu da yarıda kesildi. <span style="text-indent: 1em; font-size: 1em;">Çünkü içeriye Bay Fortescue'nun kutsal çayını yapmak için Miss Grosvenor gelmişti. Bay Fortescue için başka çay, değişik takım ve özel bisküvi alınmıştı tabii. Sadece çaydanlıkla, vestiyerdeki musluktan doldurulan su aynıydı. Fakat bu kez, çay Bay Fortescue için yapıldığından, su güzelce kaynadı. Miss Grosvenor buna özellikle özen </span><span style="text-indent: 1em; font-size: 1em;">gösterdi.</span></p>

  <p class="calibre1">Miss Grosvenor inanılmayacak kadar çekici güzelliğe sahip bir sarışındı. Üstüne pahalı olduğu hemen anlaşılan siyah, sadece bir tayyör giymişti. Biçimli bacaklarını saran incecik naylon çoraplar Paris'ten gelmeydi.</p>

  <p class="calibre1">Genç kadın, içerdekilere bakmak veya onlarla konuşmak gereksizmiş gibi, sekreterin odasından çıktı. Sanki diğer sekreterlerin onun için hamamböceklerinden hiç farkı yoktu. E, tabii, Miss Grosvenor, Bay Fortescue'nun, pek özel sekreteriydi. Dedikoducular genç kadının sekreterden daha başka şeyler de olduğunu ısrarla fısıldıyorlardı ama aslında bu doğru değildi. Bay Fortescue, yakınlarda ikinci kez evlenmişti. Bu yeni karısı çok güzel, aşırı lüks düşkünü bir kadındı. Kocasının başkalarıyla ilgilenmesine engel olmasını da çok iyi biliyordu. Bay Fortescue için Miss Grosvenor büro dekorunun bir parçasıydı.</p>

  <p class="calibre1">Zaten adamın bürosu da pek pahalı ve lüks eşyalarla döşenmişti.</p>

  <p class="calibre1">Miss Grosvenor elindeki tepsiyi sanki bir tanrıya adak götürüyormuş gibi ileriye doğru uzatmıştı. Sarışın kadın, iç bürodan, daha önemli müşterilerin oturmalarına izin verilen bekleme odasından geçerek kendi bürosuna girdi. Kapıya hafifçe vurduktan sonra tapınağa, yani Bay Fortescue'nun odasına süzüldü.</p>

  <p class="calibre1">Büyük bir yerdi burası. Cilalı parke zemine pahalı, Doğu halıları serilmişti. <span style="text-indent: 1em; font-size: 1em;">Duvarlardaki kaplamalar uçuk renkli, nadir bir ağaçtandı. Yine uçuk renkli deri kaplama, geniş koltuklar vardı burada. Odanın tam ortasındaki firavuninciri ağacından yapılmış koskocaman yazı masasının başında Bay Fortescue oturuyordu.</span></p>

  <p class="calibre1">Bay Fortescue, bu odaya yakışacak kadar kuvvetli bir kişiliğe sahip değildi ama adamcağız yine de elinden geleni yapıyordu. Kırlarda giyilmesi gereken tüvit elbiselerle bürosunda dolaşmaktan pek hoşla<span style="text-indent: 1em; font-size: 1em;">nırdı. </span></p>

  <p class="calibre1"><span style="text-indent: 1em; font-size: 1em;">Miss Grosvenor bir kuğu gibi kendisine doğru kaydığı zaman, kaşlarını çatmış masasındaki kâğıtlara bakıyordu. Sekreter, çay tepsisini adamın dirseğinin dibine bırakarak, ciddi bir sesle, </span></p>

  <p class="calibre1"><span style="text-indent: 1em; font-size: 1em;">"Çayınız, Bay Fortescue..." diye mırıldandı. </span></p>

  <p class="calibre1"><span style="text-indent: 1em; font-size: 1em;">Sonra usulca çekildi.</span></p>

  <p class="calibre1">Bay Fortescue, bu önemli ayine sadece birkaç sözcük söylemekle yetindi.</p>

  <p class="calibre1">Kendi masasına dönen Miss Grosvenor çalışmaya başladı. İki yere telefon etti. <span style="text-indent: 1em; font-size: 1em;">Bay Fortescue'nun imzalaması için daktiloda yazılmış olan birkaç mektubu düzeltti. Sonra telefon çaldı.</span></p>

  <p class="calibre1">Miss Grosvenor, kendini beğenmiş bir tavırla, </p>

  <p class="calibre1">"Korkarım isteğinizi yerine getiremeyeceğiz," dedi. "Bay Fortescue toplantıda."</p>

  <p class="calibre1">Sarışın kadın almacı yerine bırakırken saate bir göz attı. On biri on geçiyordu.</p>

  <p class="calibre1">Aynı anda Bay Fortescue'nun bürosunun hemen hemen ses geçirmeyen kalın kapısının arkasından bir gürültü duyuldu. Boğuk fakat kolaylıkla tanınabilecek, acı dolu <span style="text-indent: 1em; font-size: 1em;">bir haykırıştı bu. Miss Grosvenor'un masasındaki zil de ısrarla çalmaya başladı.</span></p>

  <p class="calibre1">Fena halde şaşıran Miss Grosvenor dondu kaldı. Sonra şaşkın şaşkın ayağa kalktı.</p>

  <p class="calibre1">Beklemediği bir şeyle karşılaşmış olduğu için o her zamanki kendinden emin tavırları kaybolmuştu. Fakat yine de her zamanki gibi ahenkli adımlarla Bay Fortescue'nun odasına doğru gitti. Kapıya usulca vurarak, içeri girdi.</p>

  <p class="calibre1">Gördükleri genç kadının büsbütün şaşırmasına neden oldu. Patronu masanın başında acıyla kıvranıp duruyordu. Görünümü gerçekten korkunçtu.</p>

  <p class="calibre1">Miss Grosvenor, </p>

  <p class="calibre1">"Tanrım," diye mırıldandı. "Hasta mısınız, Bay Fortescue?" </p>

  <p class="calibre1">Bu sözler ağzından çıkar çıkmaz ne kadar budalaca konuşmuş olduğunu anladı. Bay Fortescue'nun, hem de ağır bir şekilde hastalanmış olduğu belliydi. Genç kadın ona yaklaşırken adamın vücudu acıyla kıvrılıp bükülüyordu.</p>

  <p class="calibre1">Bay Fortescue, boğulur gibi fısıldadı. </p>

  <p class="calibre1">"Çay o çaya... ne karıştırdın?... <span style="text-indent: 1em; font-size: 1em;">çabuk... doktor çağır..."</span></p>

  <p class="calibre1">Miss Grosvenor odadan fırladı. O kendini beğenmiş, ukala sarışın sekreter gitmiş, yerini aniden dehşete düşen, ne yapacağını şaşırmış <span style="text-indent: 1em; font-size: 1em;">genç bir kadın almıştı. Koşarak sekreterlerin odasına daldı. Bir taraftan da bağırıyordu.</span></p>

  <p class="calibre1">"Bay Fortescue kriz geçiriyor... ölmek üzere... bir doktor bulmalıyız durumu korkunç... onun ölmek üzere olduğundan eminim!"</p>

  <p class="calibre1">Her kafadan bir ses çıkmaya başladı.</p>

  <p class="calibre1">Sekreterlerin en genci olan Miss Bell, </p>

  <p class="calibre1">"Eğer sara nöbetiyse," dedi. "Ağzına mantar tıkamalıyız. Mantar tıpası olan var mı?"</p>

  <p class="calibre1">Kimsede tıpa yoktu.</p>

  <p class="calibre1">Miss Somers, </p>

  <p class="calibre1">"Bu yaşta ancak beynine kan hücum etmiş olabilir," diye mırıldandı.</p>

  <p class="calibre1">Miss Griffith, bağırdı. </p>

  <p class="calibre1">"Hemen bir doktor çağıralım." </p>

  <p class="calibre1">Fakat o da bütün becerikliliğine rağmen bu işi kolaylıkla başaramadı. Şirkette çalıştığı on altı yıl boyunca hiçbir zaman büroya doktor çağırmak gerekmemişti. Kendi doktoru da Stretham Hill'deydi.</p>

  <p class="calibre1">"Buraya en yakın doktor nerede?" diye kaygılı bir sesle sordu.</p>

  <p class="calibre1">Bunu kimse bilmiyordu. Miss Bell, telefon rehberini kaparak, D harfini açtı. <span style="text-indent: 1em; font-size: 1em;">Telaşla doktorları aramaya başladı. Fakat rehber mesleklere göre ayrılmamıştı.</span></p>

  <p class="calibre1">Biri hastaneye telefon etmelerini söyledi. Fakat hangi hastaneye haber vereceklerdi.</p>

  <p class="calibre1">Miss Somers, üsteledi. </p>

  <p class="calibre1">"Uygun bir hastane olmalı. Yoksa gelmezler. Sağlık sigortası nedeniyle demek istiyorum. Hastanenin bu bölgede olması gerek."</p>

  <p class="calibre1">Biri, "999'u açın," diye bağırdı. </p>

  <p class="calibre1">Miss Griffith buna fena halde sinirlendi, işe polisi karıştırmaya ne gerek vardı? Oldukça zeki sayılan bu kadınlar umutsuzca birbirlerine baktılar. Miss Bell bu kez A harfinde ambulansları aramaya başladı.</p>

  <p class="calibre1">Miss Griffith, </p>

  <p class="calibre1">"Bay Fortescue'nun kendi doktoru..." dedi. "Onun bir doktoru olmalı."</p>

  <p class="calibre1">Biri özel adres defterini almaya koştu... Miss Griffith, odacı çocuğa kim olursa olsun çabuk bir doktor bulmasını emretti. Özel adres defterinde Sir Edwin Sandeman'ın adını gördüler. Doktorun muayenehanesi Harley Caddesi'ndeydi. Miss Grosvenor, bir sandalyeye çöke<span style="text-indent: 1em; font-size: 1em;">rek her zamanki kadar kibar olmayan bir tavırla,</span></p>

  <p class="calibre1"><span style="text-indent: 1em; font-size: 1em;">"Çayı her zamanki gibi yaptım,"</span><span style="text-indent: 1em; font-size: 1em;">diye inledi. "İnanın öyle yaptım. Çayda bir şey olamaz."</span></p>

  <p class="calibre1">"Çayda bir şey olamaz mı?" Elini telefona uzatmış olan Miss Griffith, öyle kalakaldı. "Bunu nerden çıkardın."</p>

  <p class="calibre1">"O... Bay Fortescue... çayda bir şey olduğunu..."</p>

  <p class="calibre1">Miss Griffith, bir an duraksadı. 999'u mu, yoksa doktorun muayenehanesini mi açmalıydı? Genç Miss Bell, umutla atıldı. </p>

  <p class="calibre1">"O halde ona hemen hardalla sıcak su içirmeliyiz. Büroda hardal var mı?"</p>

  <p class="calibre1">Biraz sora Bethnal Green'den Dr. İsaacs'la, Sir Edwin Sandeman asansörde karşılaştılar. Aynı anda kapının önünde de iki ayrı ambulans durdu. Hem telefon, hem de odacı çocuk görevlerini yapmışlardı...</p>

  <p class="calibre1"><br/></p>

  <p class="calibre1"><br/></p>

  <p class="calibre1"><br/></p>

  <p class="calibre1"><br/></p>
</body>
</html>
