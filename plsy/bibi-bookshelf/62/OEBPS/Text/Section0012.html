<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>��</title>
  <meta content="pdftohtml 0.36" name="generator"/>
  <meta content="��" name="author"/>
  <meta content="2008-06-19T18:35:57+00:00" name="date"/>
  <link href="../Styles/stylesheet.css" rel="stylesheet" type="text/css"/>
  <style type="text/css">    @page { margin-bottom: 5.000000pt; margin-top: 5.000000pt; }
  </style>
</head>

<body class="calibre">
  <h1 class="calibre1"><span style="text-indent: 1em; font-size: 1em;">10</span></h1>

  <p class="calibre1"><span style="text-indent: 1em; font-size: 1em;">Uçak Le Bourget Havaalanı'ndan kalktıktan beş dakika sonra Lance Fortescue Daily Mail'in Avrupa sayısını açtı. Bir iki dakika sonra da hayretle bağırdı. Yanında oturan Pat merakla döndü.</span><br/></p>

  <p class="calibre1">Lance, "Bizim ihtiyar," diye mırıldandı. "Ölmüş?"</p>

  <p class="calibre1">"Baban mı ölmüş?"</p>

  <p class="calibre1">"Evet. Şirkette birdenbire hastalanıp St. Jude Hastanesi'ne kaldırılmış. Ve biraz sonra da ölmüş."</p>

  <p class="calibre1">"Sevgilim, çok üzüldüm. Kalp krizi mi geçirmiş?"</p>

  <p class="calibre1">"Herhalde. Öyleye benziyor."</p>

  <p class="calibre1">"Şimdiye kadar kalp krizi geçirmiş miydi?"</p>

  <p class="calibre1">"Hayır. Böyle bir şeyden haberim yok."</p>

  <p class="calibre1">"İnsanların ilk krizde öldüklerini hiç bilmiyordum."</p>

  <p class="calibre1">Lance içini çekti. </p>

  <p class="calibre1">"Zavallı ihtiyarcık. Onu pek sevmezdim ama şimdi öldüğünü öğrenince..."</p>

  <p class="calibre1">"Onu sevdiğinden eminim."</p>

  <p class="calibre1">"Bizler iyi insanlar değilizdir, Pat. Neyse... Şansımın yine döndüğü anlaşılıyor. Öyle değil mi?"</p>

  <p class="calibre1">"Evet. Bunun şu ara olması çok acayip. Tam sen eve döneceğin sırada."</p>

  <p class="calibre1">Lance çabucak karısına baktı. </p>

  <p class="calibre1">"Acayip mi? Ne demek istiyorsun, Pat?"</p>

  <p class="calibre1">Pat'in yüzünde hafif bir hayret belirdi. </p>

  <p class="calibre1">"Bu acayip bir rastlantı demek istedim."</p>

  <p class="calibre1">"Yani her yapmaya kalktığım işin ters gittiğini mi anlatmak istiyorsun?"</p>

  <p class="calibre1">"Hayır, sevgilim. Onu demek istemiyorum. Fakat bazen aksilikleri üst üste gelir."</p>

  <p class="calibre1">"Evet... Öyle herhalde..."</p>

  <p class="calibre1">Pat fısıldadı. </p>

  <p class="calibre1">"Çok üzgünüm."</p>

  <p class="calibre1">Heath Row'a eriştikten sonra uçaktan inmek için beklerken, hava şirketinin bir memuru seslendi. </p>

  <p class="calibre1">"Bay Lance Fortescue uçakta mı?"</p>

  <p class="calibre1">Lance, "Bay Fortescue benim," dedi.</p>

  <p class="calibre1">"Şu taraftan buyrun..."</p>

  <p class="calibre1">Lance'la Pat adamın peşi sıra uçaktan indiler. O arada arka sırada oturan bir adamın karısına, </p>

  <p class="calibre1">"Bunlar tanınmış kaçakçılar olmalı," diye fısıldadığını duydular.</p>

  <p class="calibre1">Lance, "İnanılacak gibi değil," diye başını salladı. "İnanılacak gibi değil..." Hayretle masada karşısında oturan Müfettiş Neele'e bakıyordu.</p>

  <p class="calibre1">Neele anlayışlı bir tavırla başını salladı.</p>

  <p class="calibre1">"Taxine... Porsuk ağacı... Melodrama kaçan şeyler bunlar. Belki böyle olayları siz olağan karşılıyorsunuz, Müfettiş Neele. Fakat bizim aileden birinin zehirlenerek ölmesi inanılacak gibi değil..."</p>

  <p class="calibre1">Müfettiş, "O halde babanızı kimin zehirlediği hakkında bir fikriniz yok," diye sordu.</p>

  <p class="calibre1">"Tabii yok. Herhalde bizim ihtiyar iş hayatında birçok kişiyi kendisine düşman etmişti. Çok kimse onun derisini diri diri yüzmeyi ister, babamı iflas ettirmeye can atardı. Fakat onu zehirlemek?... Fakat bu konuları iyi bildiğimi de iddia edemem. Yıllardan beri burada değilim. Evde neler olduğundan da pek haberim yok."</p>

  <p class="calibre1">"Ben de size bunu sormak istiyordum, Bay Fortescue. Ağabeyiniz babanızla yıllar önce darıldığınızı söyledi. Şimdi eve dönmenizin nedenlerini anlatır mısınız?"</p>

  <p class="calibre1">"Tabii, Bay Müfettiş. Babamdan ilk... Durun bakayım beş altı ay önce haber aldım. Ben evlendikten hemen sonra oldu bu. Babam bana mektup yazarak geçmişi unutabileceğini ima etti. Eve dönerek, tekrar şirkette çalışmamı istiyordu. Bunun sonucunda üç... evet üç ay önce ingiltere'ye geldim. Yani ağustosta. Gidip Porsuk Ağacı Kulübesi'nde babamı gördüm. Doğrusu bana pek kârlı bir öneride bulundu. Ona bu konuyu düşünmem ve karımın da fikrini almam gerektiğini söyledim. Bana hak verdi. Doğru Afrika'ya dönerek Pat'le konuştum. Sonunda bizim ihtiyarın önerisini kabul etmeye karar verdim. Oradaki işlerimi bitirmem gerekiyordu. Fakat bunu geçen ayın sonuna kadar tamamlamaya söz verdim. Ona İngiltere'ye hangi tarihte geleceğimi telgrafla bildireceğimi söyledim."</p>

  <p class="calibre1">Neele öksürdü. </p>

  <p class="calibre1">"ingiltere'ye dönmeniz ağabeyinizi bir hayli şaşırttı sanırım."</p>

  <p class="calibre1">Lance birdenbire gülümsedi. Yüzünde şimdi alaycı bir anlam belirmişti.</p>

  <p class="calibre1">"Percival'in bu işten hiç haberi yoktu sanırım. Ben buraya geldiğim zaman o Norveç'te tatilini geçiriyordu. Bana sorarsanız, babam beni bilerek o sırada çağırtmıştı. Bu işi Percival'le veya yeğlediği ismiyle Val'le müthiş bir kavgadan sonra yaptığından kuşkulandım. Val bizim ihtiyarı idareye kalkışmıştı sanırım. Bizimki böyle şeylere hiç gelmezdi. Kavganın asıl nedenini bilmiyorum tabii. Fakat babam çok öfkeliydi. Beni oraya getirterek, zavallı Val'in elini ayağını bağlamaya karar vermişti. Ayrıca bizim ihtiyar Val'in karısından hiç hoşlanmazdı. Bir hayli züppe olduğu için de benim Pat'le evlenmeme sevinmişti. <span style="text-indent: 1em; font-size: 1em;">Beni birdenbire eve getirerek, Percival'in karşısına çıkaracak ve böylece bir hayli eğlenecekti."</span></p>

  <p class="calibre1">"Geçen sefer Porsuk Ağacı Kulübesi'nde ne kadar kaldınız?"</p>

  <p class="calibre1">"Ancak bir iki saat. Babam gece orada kalmamı söylemedi. Bence Percival'in yokluğundan yararlanarak hazırlık yapıyordu. Hatta hizmetçilerin bunu ağabeyime haber vermelerinden çekindiğinden, bunu istemediğinden de eminim. Her neyse... <span style="text-indent: 1em; font-size: 1em;">Dediğim gibi önerisini düşüneceğimi, Pat'le de konuştuktan sonra kararımı kendisine mektupla bil</span><span style="text-indent: 1em; font-size: 1em;">direceğimi söyledim. Öyle de yaptım. Önce ona buraya hangi tarihlerde döneceğimi yazdım. Sonra da dün Paris'ten kendisine bir telgraf çektim."</span></p>

  <p class="calibre1">Müfettiş Neele başını salladı. </p>

  <p class="calibre1">"Bu telgraf ağabeyinizi çok şaşırttı."</p>

  <p class="calibre1">"Bundan eminim. Ama yine her zamanki gibi Percival kazandı. Ben dönmekte çok geç kaldım."</p>

  <p class="calibre1">Müfettiş düşünceli düşünceli mırıldandı. </p>

  <p class="calibre1">"Evet... Geç kaldınız. Geçen ağustos buraya geldiğiniz zaman aileden başka kimselerle karşılaştınız mı?"</p>

  <p class="calibre1">"Biz çay içerken üvey annem de oradaydı."</p>

  <p class="calibre1">"Onu daha önce hiç görmemiş miydiniz?"</p>

  <p class="calibre1">"Hayır." Lance birdenbire güldü. "Bizim ihtiyar kadın seçmesini iyi biliyordu doğrusu. Adele babamdan en aşağı otuz yaş küçüktü."</p>

  <p class="calibre1">"Bu soruyu sorduğum için özür dilerim. Babanız yeniden evlendiği için ona kızdınız mı? Ağabeyiniz buna öfkelendi mi?"</p>

  <p class="calibre1">Lance hayretle baktı. </p>

  <p class="calibre1">"Yo, kızmadım. Percy'nin de öfkelendiğini pek sanmıyorum. <span style="text-indent: 1em; font-size: 1em;">Sonunda annemiz biz on, on iki yaşındayken ölmüştü. Ben asıl babamın daha önce evlenmemiş olmasına şaşıyorum."</span></p>

  <p class="calibre1">Müfettiş Neele mırıldandı. </p>

  <p class="calibre1">"Çok kişi kendisinden genç biriyle evlenmeyi tehlikeli bulur."</p>

  <p class="calibre1">"Bunu size sevgili ağabeyim mi söyledi? Böyle bir söz ancak ondan çıkar. <span style="text-indent: 1em; font-size: 1em;">Percival gizli kapaklı imalarda bulunmakta pek ustadır. Olay böyle mi, Bay Müfettiş? Üvey annemin babamı zehirlediğinden mi kuşkulanılıyor?"</span></p>

  <p class="calibre1">Neele'nin yüzündeki anlam birden değişti. </p>

  <p class="calibre1">"Henüz başlangıçta olduğumuz için kesin bir bilgi edinmek imkânsız, Bay Fortescue. Şimdi size planlarınızı sorabilir miyim?"</p>

  <p class="calibre1">"Planlarım?" Lance düşündü. "Herhalde yeni planlar yapmam gerek. Aile nerede? <span style="text-indent: 1em; font-size: 1em;">Hepsi de Porsuk Ağacı Kulübesi'ndeler mi?"</span></p>

  <p class="calibre1">"Evet."</p>

  <p class="calibre1">"O halde ben de hemen oraya gideyim." Karısına döndü. "Senin burada bir otelde kalman doğru olur, Pat."</p>

  <p class="calibre1">Genç kadın hemen itiraz etti. </p>

  <p class="calibre1">"Hayır, Lance. Ben de seninle geleceğim."</p>

  <p class="calibre1">"Olmaz, sevgilim."</p>

  <p class="calibre1">"Ama ben istiyorum."</p>

  <p class="calibre1">"Gelmemeni yeğlerim, Pat. Git... Tanrım, Londra'dan çok uzakta kaldım. Sana hangi oteli tavsiye edeceğimi de bilmiyorum. Hah. Git, Barnes'de kal. Orası iyi ve sakin bir oteldi. Orası hâlâ açık değil mi?"</p>

  <p class="calibre1">"Evet, Bay Fortescue."</p>

  <p class="calibre1">"Pekâlâ, seni şimdi otele yerleştiririm. Pat. Tabii odaları varsa. Ben de sonra porsuk ağacına giderim."</p>

  <p class="calibre1">"Fakat seninle gelmemi neden istemiyorsun, Pat?"</p>

  <p class="calibre1">Lance'ın biçimli yüzünde birdenbire ciddi bir anlam belirdi. </p>

  <p class="calibre1">"Açıkçası, Pat. <span style="text-indent: 1em; font-size: 1em;">Beni memnunlukla karşılayacaklarını pek sanmıyorum. Beni oraya babam çağırdı. </span><span style="text-indent: 1em; font-size: 1em;">Fakat o öldü artık. Şimdi evin kime ait olduğunu bilmiyorum. Belki Percival'e, belki de Adele'e. Her neyse... Seni oraya götürmeden önce beni nasıl karşılayacaklarını görmeliyim. Sonra..."</span></p>

  <p class="calibre1">"Sonra ne?"</p>

  <p class="calibre1">"Seni babamı zehirleyen katilin oturduğu eve götürmek istemem."</p>

  <p class="calibre1">"Saçma."</p>

  <p class="calibre1">Lance kararlı bir tavırla, </p>

  <p class="calibre1">"Seni hiçbir zaman tehlikeye atamam," diye cevap verdi.</p>
</body>
</html>
