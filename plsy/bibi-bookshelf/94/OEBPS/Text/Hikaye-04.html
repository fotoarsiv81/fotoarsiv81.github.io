<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block13" id="toc_id_5">&nbsp;</h1>

  <p class="block4">&nbsp;</p>

  <p class="block4">&nbsp;</p>

  <p class="block4">&nbsp;</p>

  <p class="block4">&nbsp;</p>

  <p class="block" id="udb95e95b-7f80-4917-ba75-d8e8e4ade18e">Jack Hamilton’ın Ölümü</p>

  <p class="block11">&nbsp;</p>

  <p class="block3">Öncelikle bir konuyu belirtmek istiyorum: dostum Johnnie Dillinger’ı FBI ajanı Melvin Purvis dışında sevmeyen yoktu. Purvis, J. Edgar Hoover’ın sağ koluydu ve Johnnie’den ölümüne nefret ederdi. Ondan başka herkes… şey, Johnnie insanlara kendisini sevdirirdi, olan buydu. Ve herkesi güldürme yeteneği vardı. Tanrı‘nın sonunda en doğrusunun olmasını sağladığını söylerdi. Böyle bir felsefesi olan birini sevmemek mümkün müydü?</p>

  <p class="block3">İnsanlar öyle birinin ölmesine kolay kolay izin vermezdi. Federallerin 22 Temmuz 1934’te, Chicago’daki Biograph Tiyatrosu’nun yanında öldürdüğü kişinin Johnnie olduğuna inanmayan insanların sayısını bilseniz şaşardınız. Ne de olsa Johnnie’yi yakalamakla görevlendirilmiş olan Melvin Purvis, sadece acımasız değil, aynı zamanda lanet olası bir salaktı (camı açmayı unutarak pencereden dışarı işemeye çalışacak türden biri). Benim fikirlerim de farklı değildi. O züppe hergeleden nasıl da nefret ederdim! Hepimiz ederdik! Wisconsin, Little Bohemia’daki çatışmadan paçayı kurtarmış, Purvis ve diğerlerini atlatmıştık, hem de hepimiz! Yılın sorusu, kahrolası piçin nasıl hâlâ bir işe sahip olduğuydu. Johnnie bir keresinde, “J. Edgar’ın aletini muhtemelen bir fahişeden daha iyi emiyor-dur,” demişti. Nasıl da gülmüştük! Evet, Purvis sonunda Johnnie’yi yakaladı. Biograph’ın dışında pusuya yattı ve sokakta koşarak kaçmaya çalışırken arkadan vurdu. Johnnie pislik ve kedi boku içine yüzüstü kapaklanırken,</p>

  <p class="block3">“Buna ne demeli?” dedi ve öldü.</p>

  <p class="block3">Ama öldüğüne hâlâ inanmayanlar var. Johnnie’nin bir film yıldızı gibi yakışıklı olduğunu söylerler. Federallerin Biograph’ın dışında vurduğu adamın pişmiş bir sosis gibi şiş, şişman bir yüzü vardı. Johnnie’nin daha otuz bir yaşında olduğunu oysa aynasızların o gece vurduğu haydudun yaşının kesinlikle kırk civarında olduğunu söylüyorlar. Hem ayrıca (lafın burasında sesleri bir fısıltıya dönüşüyor) John Dillinger’ın aletinin inanılmaz bir büyüklükte olduğunu herkes bilir, diyorlar. Oysa Purvis’in pusuya düşürdüğü herifin malının büyüklüğü son derece sıradandı. On altı santimden fazla değildi. Ve bir de üst dudağındaki yara izi vardı. Morgda çekilen fotoğraflarda açık seçik görülüyordu (tüm dünyaya Her Suçun Bir Cezası Vardır demek ister gibi büyük bir ciddiyetle bakan avanağın Johnnie’nin başını tutarak poz verdiği fotoğraftaki gibi). Yara izi, Johnnie’nin bıyığının kenarını ikiye bölüyordu. İnsanlar, John Dillinger’ın öyle bir yara izi olmadığını herkesin bildiğini, iz olmadığını görmek için çekilmiş herhangi bir resmine bakmanın yeterli olacağını söylüyor. Tanrı biliyor ya, fotoğraflarının sayısı hiç az değil.</p>

  <p class="block3">Johnnie’nin ölmediğini, Meksika’da bir malikânede, büyük aletiyle senyora ve senyoritaları memnun ederek kalan adamlarıyla uzun yıllar yaşadığını iddia eden bir kitap bile var. Kitabın yazarına göre eski dostum 20 Kasım 1963’te, Kennedy’den iki gün önce, altmış yaşındayken, bir federal ajanın tabancasından çıkan kurşunla değil, bildiğimiz kalp krizi yüzünden ölmüş. John Dillinger, yatağında ölmüş.</p>

  <p class="block3">Hoş bir hikâye, ama doğru değil.</p>

  <p class="block3">O son fotoğraflarda Johnnie’nin yüzü şiş görünüyor çünkü son günlerde gerçekten çok kilo almıştı. Sinirleri bozuk olduğunda kendini yemeye veren tiplerden biriydi ve Jack Hamilton’ın Aurora, Illinois’da ölmesinin ardından, sıradakinin kendisi olacağına dair bir fikre kapılmıştı. Zavallı Jack’i götürdüğümüz o çakıllı çukurda böyle düşündüğünü söylemişti.</p>

  <p class="block3">Aletine gelince, eh, Johnnie’yi Indiana’daki Pendleton Islahevi’nde karşılaşmamızdan beri tanıyorum. Onu giyinik de gördüm çıplak da, ama abartıldığı kadar büyük olmadığını söyleyebilirim ve Homer Van Mter’ın Johnnie hakkında söylediklerinin doğru olduğuna inanabilirsin (Bilmek isterseniz size kiminkinin büyük olduğunu söyleyebilirim: Doc! Barker-Ma’nın oğlu! Ha!)</p>

  <p class="block3">Bu da beni, Johnnie morgda yatarken çekilmiş fotoğraflarında görülen, bıyığını ikiye bölen yara izine getiriyor. O izin Johnnie’nin diğer hiç. bir fotoğrafında görünmemesinin sebebi, ölümüne yakın bir zamanda meydana gelmiş olması. Aurora’da, eski dostumuz Jack (Red) Hamilton ölüm döşeğindeyken oldu. Size anlatmak istediğim hikâye bu: Johnnie Dillinger’ın üst dudağındaki yara izinin oluş hikâyesi.</p>

  <p class="block4">&nbsp;</p>

  <p class="block3">Little Bohemia baskınında Purvis ve yanındaki aptallar sürüsü ön tarafı kurşun yağmuruna tutarken Johnnie, Red Hamilton ve ben arkadaki mutfak penceresinden sıvışıp göl kenarına yönelmiştik. Sahibi orayı sigortalatmış olsa iyi olurdu doğrusu! Bulduğumuz ilk araba, yaşlı komşu çiftin arabasıydı ama çalışmadı. İkinci denemede şansımız tuttu, yolun biraz ilerisinde, bir marangoza ait bir Ford Coupe idi. Johnnie, marangozu şoför koltuğuna oturttu ve adam bizi St. Paul’a doğru bayağı bir mesafe götürdü. Sonra arabadan inmesi istendi, bu isteğe seve seve boyun eğmişti ve direksiyona ben geçtim.</p>

  <p class="block3">St. Paul’dan aşağı doğru on beş mil kadar ilerleyip Mississipi’yi geçtik ve yerel polis kuvvetlerinin her üyesi bizi, onların deyimiyle Dillinger Çetesi’ni, arıyor olmasına rağmen Jack Hamilton kaçarken şapkasını kaybetmese paçayı kurtarabilirdik. Domuz gibi terliyordu, gergin olduğunda hep fazla terlerdi, marangozun arabasının arka koltuğunda bir kumaş parçası buldu ve bir çeşit ipe dönüştürerek Injun stili kafasına doladı. Önlerinden geçtiğimiz sırada Spiral Köprüsü‘nün Wisconsin ayağında park etmiş olan aynasızların ilgisini çeken de bu oldu. Daha iyi görebilmek için peşimize düştüler.</p>

  <p class="block3">Hepimizin sonu oracıkta gelmiş olabilirdi ama Johnnie her zaman çok şanslı olagelmişti, Biograph’a kadar tabii. Polislerle aramıza bir inek kamyonu girdi ve geçmelerine engel oldu.</p>

  <p class="block3">“Kökle gazı, Homer!” diye bağırdı Johnnie bana. Arka koltuktaydı ve neşesinin yerinde olduğu nadir anlardan biri olduğu sesinden belliydi. “Tozunuzu yutsunlar!”</p>

  <p class="block3">Dediğini yapıp gazı kökledim ve kamyonu, ardında sıkışıp kalmış polis arabasıyla toz toprak içinde bırakarak arayı açtık. Hoşça kal, anne, bir işe girince sana yazarım. Ha!</p>

  <p class="block3">Onları atlattığımız kesinleşince Jack, “Yavaşla, seni kahrolası sersem ” dedi. “Aşırı hız yüzünden yakalanmayalım.”</p>

  <p class="block3">Yavaşlayıp hızımı saatte otuz mile düşürdüm ve yarım saat boyunca her şey yolunda gitti. Little Bohemia’yı ve Lester’ın (herkes onu Bebek Surat diye çağırırdı) tüfekler ve tabancalar patlamaya başlayıp kurşunlar kaldırımdan sekerken kaçmayı başarıp başaramadığını konuştuk. Sonra onları fark ettik. Köprüdeki aynasızlardı. Bizi yakalamışlar, son yüz metrede sinsice yaklaşmışlardı ve artık lastiklere ateş edecek kadar yakındılar, muhtemelen o zaman bile arabadakinin Dillinger olup olmadığından emin değillerdi.</p>

  <p class="block3">Şüpheleri pek uzun sürmedi. Johnnie tabancasının kabzasıyla Ford’un arka camını kırdı ve ateşe karşılık vermeye başladı. Gazı tekrar kökledim ve hızı tekrar elliye yükselttim ki o günlerde bu çok fazlaydı. Trafik fazla değildi, olanı da sağdan soldan, bazen yoldan da çıkarak geçtim. İki kez benim tarafımdaki tekerleklerin temasının yerden kesildiğini hissettim ama devrilmedik. O dönemler bir kovalamacada Ford’un üzerine araba yoktu. Johnnie bir keresinde Henry Ford’a şahsen yazmıştı. “Bir Ford’un içindeysem peşimdeki herkese toz yuttururum,” demişti Bay Ford’a ve o gün de peşimizdekileri atlattık.</p>

  <p class="block3">Ama bir bedel ödedik. Kurşun vızıltıları eşliğinde ön cam parçalandı ve konsola bir kovan düştü, bir .45lik olduğundan neredeyse emindim, büyük, siyah bir böceğe benziyordu.</p>

  <p class="block3">Jack Hamilton yanımda oturuyordu. Tabancasını çıkarmış, camdan sarkıp ateşe karşılık vermek niyetiyle kurşunlarını kontrol ediyordu ki birkaç vızıltı daha oldu. “Of, piç kuruları! Vuruldum!” dedi Jack. Kurşun kırık arka camdan girmiş olmalıydı ve nasıl Johnnie’yi geçip Jack’i bulduğunu bilmiyordum.</p>

  <p class="block3">“İyi misin?” diye bağırdım. Direksiyona bir maymun gibi yapışmam ve muhtemelen görünüş olarak da bir maymuna benziyordum. Kornadan elimi çekmeden bir Coulee Diary kamyonunun sağından geçtim bir yandan da orospu evladı çiftçiye bağırarak yoldan çekilmesini söylüyordun, “Jack, iyi misin?”</p>

  <p class="block3">“İyiyim, bir şeyim yok!” dedi ve elinde tabancasıyla neredeyse beline kadar camdan sarktı. Ama arada bir süt kamyonu vardı. Dikiz aynasından küçük şapkasının siperi altından şaşkınca bakan şoförü görebiliyordum. Kapıdan sarkan Jack’e baktığımdaysa ceketinin arkasındaki deliği gördüm. Bir kurşun kalemle özenle çizilmişçesine yusyuvarlaktı. Hiç kan yoktu. Sadece bir delik vardı.</p>

  <p class="block3">“Jack’i boş ver, kahrolası arabayı sürmene bak!” diye bağırdı Johnnie.</p>

  <p class="block3">Tüm dikkatimi tekrar yola çevirdim. Süt kamyonunu ve arkasında sıkışıp kalmış aynasızları bir kilometre kadar geride bıraktık. Süt kamyonunu geçememişlerdi çünkü yolun bir yanında bariyer, diğer yanındaysa yavaş ilerleyen, tek tük araçlardan oluşan bir trafik vardı. Keskin bir virajdan büyük bir süratle döndük ve bir süre için hem süt kamyonu hem de polisler gözden kayboldu. Birden sağ tarafta yabani otlarla kaplanmış çakıllı bir yol belirdi.</p>

  <p class="block3">“Şu tarafa!” dedi Jack nefes nefese kendini koltuğa bırakarak. Zaten direksiyonu yola kırmıştım.</p>

  <p class="block3">Eski bir yoldu. Yaklaşık yetmiş metre ilerledim, alçak bir tepeyi aşıp diğer tarafa doğru indim ve karşımıza uzun zaman önce terk edilmiş gibi görünen bir çiftlik evi çıktı. Kontağı kapattım, arabadan indik ve arkasında ayakta durduk.</p>

  <p class="block3">“Gelecek olurlarsa onlara iyi bir karşılama töreni yaparız,” dedi Jack. “Harry Pierpont gibi kuzu kuzu elektrikli sandalyeye gidecek değilim.”</p>

  <p class="block3">Ama gelen olmadı ve on dakika sonra tekrar arabaya binerek yavaş ve dikkatli bir şekilde anayola döndük. O sırada, hiç hoşuma gitmeyen bir şey gördüm. “Jack,” dedim. “Ağzının kenarından kan sızıyor. Dikkat et, yoksa gömleğine bulaşacak.”</p>

  <p class="block3">Jack, sağ elinin başparmağıyla dudağını sildi, üzerindeki kana baktı, sonra bana dönerek hâlâ rüyalarıma giren gülümsemesiyle baktı: ölesiye korkan birinin geniş gülümsemesiydi. “Sadece yanağımın içini ısırdım,” dedi. “Bir şeyim yok.”</p>

  <p class="block3">“Emin misin?” diye sordu Johnnie. “Sesin bir garip çıkıyor.”</p>

  <p class="block3">“Hâlâ biraz nefes nefeseyim,” dedi Jack. Parmağıyla dudağını tekrar sildi. Bu kez daha az kan vardı ve bu onu rahatlatmış gibiydi. “Haydi defolup gidelim buradan.”</p>

  <p class="block3">“Tekrar Spiral Köprüsü‘ne dön, Homer,” dedi Johnnie ve ben de söyleneni yaptım. John Dillinger hakkında anlatılan tüm hikâyelerin doğru olduğu söylenemez ama Johnnie her zaman eve dönüş yolunu bulurdu. Dönecek bir evi olmasa da bulurdu ve ona her zaman güvendim.</p>

  <p class="block3">Hız limitine saygılı bir şekilde saatte otuz mille sakince ilerliyorduk ki Johnnie bir Texaco istasyonu gördü ve yoldan çıkıp sağa dönmemi istedi. Tali yollarda ilerliyorduk, Johnnie ara sıra sağa veya sola dönmemi söylüyordu. Bütün yollar birbirine benziyordu. Araba alçak bir homurtuyla mısır tarlalarının arasında ilerliyordu. Yollar çamurluydu ve tarlaların bazı bölümlerinde hâlâ kar öbekleri vardı. Bazen karşımıza köylü çocuklar çıkıyordu. Önlerinden geçerken bizi izliyorlardı. Jack giderek suskunlaşmıştı. Nasıl olduğunu sorduğumda, “İyiyim,” dedi.</p>

  <p class="block3">“Güvenli bir yere gidince sana bir baktırsak iyi olacak,” dedi Johnnie. “Ceketini de onartsak iyi olur. Üzerindeki deliği gören, birinin seni vurduğunu sanabilir!” Güldü. Ben de güldüm. Jack bile güldü. Johnnie insanları her koşulda neşelendirebilirdi.</p>

  <p class="block3">“Fazla derine girdiğini sanmıyorum,” dedi Jack 43. karayoluna çıktığımızda. “Artık ağzımdan kan sızmıyor, bakın.” Arkaya dönerek üzerinde sadece hafif bir pembelik olan parmağını gösterdi. Ama tekrar önüne döndüğünde ağzından ve burnundan kan boşaldı.</p>

  <p class="block3">“Bence oldukça derine girmiş,” dedi Johnnie. “Sana bakacağız, hâlâ konuşabildiğine göre durumun çok kötü olmamalı.”</p>

  <p class="block3">“Tabii,” dedi Jack. “İyiyim ben.” Sesi hiç olmadığı kadar cılızdı.</p>

  <p class="block3">“Bir fahişenin becermesi kadar iyi,” dedim.</p>

  <p class="block3">“Kesin sesinizi, aptallar,” dedi Jack ve hep birlikte güldük. Bana güldüler. Herkesin neşesi yerindeydi.</p>

  <p class="block3">Anayola çıkalı beş dakika olmuştu ki Jack kendinden geçti. Cam doğru devrildi ve ağzının kenarından sızan kan, cama bulaştı. Karnını doyurmuş bir sivrisineğin, aldığı darbeyle cama yapışması gözlerimin önünde canlandı, camdan süzülen kan, kırmızı şaraba benziyordu. Kafasına sardığı kumaş parçası hâlâ yerinde duruyordu ama hafifçe yana eğilmişti. Johnnie, kumaş parçasını aldı ve Jack’in yüzündeki kanı onunla sildi Jack anlamsız bir şeyler mırıldanarak Johnnie’yi itmek ister gibi ellerini kaldırdı ama elleri tekrar kucağına düştü.</p>

  <p class="block3">“Aynasızlar telsizle ilerideki ekiplere haber vermişlerdir,” dedi Johnnie. “St. Paul’e gidersek işimiz bitik demektir. Bence öyle. Sen ne düşünüyorsun, Homer?”</p>

  <p class="block3">“Aynı şeyi,” dedim. “Bu durumda ne seçeneğimiz kalıyor? Chicago?”</p>

  <p class="block3">“Hı, hı,” dedi. “Ama önce bu arabadan kurtulmalıyız. Plaka numarasını bildirmişlerdir. Bildirmemişlerse bile kötü şans getirir. Bu lanet olası araba uğursuz.”</p>

  <p class="block3">“Jack ne olacak?” diye sordum.</p>

  <p class="block3">“Jack iyi olacak,” dedi ve ben de haddimi bilerek konunun üzerine gitmedim.</p>

  <p class="block3">Anayolda bir buçuk kilometre kadar daha ilerledikten sonra durduk. Solgun ve çok hasta görünen Jack kaportaya tutunurken Johnnie uğursuz Ford’un ön tekerleğine ateş etti.</p>

  <p class="block3">Bir arabaya ihtiyacımız olduğunda bulmak, daima benim görevimdi. “Hiçbirimiz için durmayacak arabalar senin için duruyor,” demişti Johnnie bir keresinde. “Acaba neden?”</p>

  <p class="block3">Cevabını Harry Pierpont vermişti. O günlerde Dillinger Çetesi değil,-hâlâ Pierpont Çetesi’ydik. “Çünkü bir Homer’a benziyor,” demişti. “Bir Homer’a Homer Van Meter’dan daha çok benzeyenini bulamazsınız.”</p>

  <p class="block3">Bu sözler üzerine hepimiz kahkahayı basmıştık. Ama bu kez durum çok vahimdi. Ölüm kalım meselesi denebilirdi.</p>

  <p class="block3">Ben lastikle uğraşıyormuş gibi yaparken üç dört araba geçip gitti. ki bir çiftlik kamyonuydu ama fazla sarsak ve yavaştı. Ayrıca arkada adamlar vardı. Şoförü yavaşlayarak sordu. “Yardıma ihtiyacın var mı, ahbap?”</p>

  <p class="block3">“Yok, başımın çaresine bakarım,” dedim. “Sen yoluna devam et.” Gülümseyerek kamyonu sürdü. Arkadaki adamlar uzaklaşırken el salladı.</p>

  <p class="block3">Sonraki araç, bir başka Ford’du. Tek başına ilerliyordu. Durmaları için kollarımı sallayarak gözden kaçmayacak şekilde yolun üzerine çıktım. Yüzümde geniş bir gülümseme vardı. Yolda kalmış zararsız Homer’ın gülümsemesiydi.</p>

  <p class="block3">İşe yaradı. Ford durdu. İçinde üç kişi vardı. Bir adam, bir kadın ve şişman bir bebek. Bir aile.</p>

  <p class="block3">“Galiba lastik patlamış, dostum,” dedi adam. Üzerinde eski olmayan ama pek birinci kalite sayılmayacak bir takım ve palto vardı.</p>

  <p class="block3">“Eh, alt tarafta patlaklar olmasını hiçbir zaman istemem ama en kötüsü bu olsun,” dedim.</p>

  <p class="block3">Johnnie ve Jack tabancalarını doğrultmuş halde ağaçların ardından fırladıklarında hâlâ bu sözlerime gülüyorduk.</p>

  <p class="block3">“Kıpırdamayın, efendim,” dedi Jack. “Kimsenin canı yanmayacak”</p>

  <p class="block3">Adam Jack’e, Johnnie’ye ve ardından tekrar Jack’e baktı. Sonra bakışları tekrar Johnnie’ye yöneldi ve ağzı bir karış açıldı. Bunu daha önce binlerce kez görmüştüm ama hâlâ komik geliyordu.</p>

  <p class="block3">“Sen Dillinger’sın!” diye yutkunarak ellerini havaya kaldırdı.</p>

  <p class="block3">“Tanıştığımıza memnun oldum, efendim,” diyen Johnnie, adamın kaldırdığı ellerinden birini tuttu. “Ellerinizi indirin, olur mu?”</p>

  <p class="block3">Tam indirmişti ki yoldan üç dört araba daha geçti, eski, çamurlu arabalarının koltuklarında baston yutmuş gibi ciddi bir edayla oturarak kasabadan şehre giden tiplerdi. Bizse patlayan lastiği değiştirmeye hazırlanan bir grup insandan farksız görünüyorduk.</p>

  <p class="block3">Bu arada Jack, Ford’un kontağını kapatıp anahtarı almıştı. Gökyüzü o gün kar yağacakmış gibi beyazdı ama Jack’in yüzü daha da beyazdı.</p>

  <p class="block3">“İsminiz nedir, bayan?” diye sordu Jack kadına. Kadın uzun, gri pardösü giymişti ve başında da şirin bir kep vardı.</p>

  <p class="block3">“Deelie Francis,” dedi. Gözleri erikler gibi iri ve koyuydu, “Bu Roy. Kocam. Bizi öldürecek misiniz?”</p>

  <p class="block3">Johnnie ona haşin gözlerle baktı. “Biz Dillinger Çetesi’yiz, Bayan Francis. Ve şimdiye kadar hiç kimseyi öldürmedik.” Johnnie daima doğru sözcükleri kullanırdı. Harry Pierpont ona güler ve nefesini neden harcadığını sorardı ama bence Johnnie doğrusunu yapıyordu. Hasır şapka takan küçük piçten daha uzun süre hatırlanacak olmasının sebeplerinden biri de buydu.</p>

  <p class="block3">“Doğru,” dedi Jack. “Biz sadece banka soyarız ve soyduğumuz bankaların sayısı söylenenin yarısı kadar bile değil. Ya bu küçük beyefendinin ismi nedir?” Bebeğin çenesini tuttu. Çocuk gerçekten de şişmandı. W. C. Fields’a benziyordu.</p>

  <p class="block3">“Oğlum, Buster,” dedi Deelie Francis.</p>

  <p class="block3">“İştahı oldukça iyiye benziyor,” dedi Jack gülümseyerek. Dişleri kanlıydı. “Kaç yaşında? Üç falan mı?”</p>

  <p class="block3">“İki buçuğu yeni doldurdu,” dedi Bayan Francis gururla.</p>

  <p class="block3">“Sahi mi?”</p>

  <p class="block3">“Evet ama yaşma göre iri bir çocuk. Bayım, siz iyi misiniz? Yüzünüz çok solgun. Ve dudaklarınızda kan…”</p>

  <p class="block3">Johnnie araya girdi. “Jack, bunu ağaçların arasına sürebilir misin?” Marangozun eski Ford’unu işaret ediyordu.</p>

  <p class="block3">“Elbette,” dedi Jack.</p>

  <p class="block3">“Ama lastiği patlak. Yapabilecek…”</p>

  <p class="block3">“Hiç şüphen olmasın. Ama… susuzluktan ölüyorum. Hanımefendi, Bayan Francis, yanınızda içecek bir şey var mı?”</p>

  <p class="block3">Kadın arkasına dönüp uzandı, kucağındaki tosun gibi bebekle pek kolay bir hareket değildi ve elinde bir termosla geri döndü.</p>

  <p class="block3">Birkaç araba daha yanımızdan geçip gitti. İçindekiler el salladı, biz de onlara el salladık. Bir Homer’ın olabileceği kadar Homer görünmeye çalışıyor, hâlâ gülümsüyordum. Jack için endişeliydim ve termosu açıp içindekini içmek bir yana, daha ne kadar ayakta durabileceğini merak ediyordum. Kadın, termostakinin buzlu çay olduğunu söyledi ama Jack onu duymamış gibiydi. Termosu kadına geri uzattığında yanaklarında gözyaşları vardı. Teşekkür etti ve kadın iyi olup olmadığını bir kez daha sordu.</p>

  <p class="block3">“Şimdi çok daha iyiyim,” dedi Jack. Uğursuz Ford’un şoför koltuğuna oturdu ve ağaçların arasına doğru sürdü. Araba, Johnnie’nin vurarak patlattığı tekerlek yüzünden yalpalıyordu.</p>

  <p class="block3">“Arka lastiklerden birini patlatsan ne olurdu sanki, seni aptal!” Jack’in sesi öfkeli ve nefesi kesilmiş gibi kısıktı. Sonra ağaçların ardında gözden kayboldu. Döndüğünde fazlasıyla bitkin görünüyordu. Adımları çok yavaştı. Başı öne eğikti. Buz üzerinde yürümeye çalışan yaşlı bir adama benziyordu.</p>

  <p class="block3">“Tamam,” dedi Johnnie. Bay Francis’in anahtarlığındaki tavşan ayağını keşfetmişti ve duruşunda bir şey bana, Bay Francis’in o Ford’u bir daha asla göremeyeceğini söylüyordu. “Hepimiz dost olduğumuza göre ufak bir gezintiye çıkabiliriz.”</p>

  <p class="block3">Arabayı Johnnie kullanıyordu. Jack önde onun yanında oturuyordu. Ben arkada, Francislerin arasına sıkışmıştım ve tosuncuktan bir gülücük koparmaya çalışıyordum.</p>

  <p class="block3">“Bir sonraki kasabaya vardığımızda,” dedi Johnnie arka koltuktaki Francislere. “Sizi gideceğiniz yere otobüsle ulaşmanıza yetecek kadar bilet parasıyla bırakacağız. Arabayı biz alıyoruz. Hiçbir zarar vermeye niyetimiz yok ve biri üzerine kurşun sıkmaya kalkmadıkça yepyeni geri alacağınızdan şüpheniz olmasın. Sizi arar, nereden alacağınızı söyleriz.”</p>

  <p class="block3">“Henüz bir telefonumuz yok,” dedi Deelie. Tam anlamıyla mızmızlanıyordu. Aklını başında tutması için iki haftada bir suratına bir tokat yemesi gereken türde bir kadına benziyordu. “Adımızı listeye yazdırdık ama telefoncular çok ağırkanlı.”</p>

  <p class="block3">“O halde,” dedi Johnnie kibarca ve en ufak bir şaşkınlık göstermeden. “Aynasızları ararız, onlar da size ulaşır. Ama dırdır edersen arabanızı bir daha çalışır halde göremeyebilirsin.”</p>

  <p class="block3">Bay Francis, söylenen her kelimeye inanıyormuş gibi başını sallıyordu. Muhtemelen inanıyordu. Ne de olsa karşısındaki Dillinger Çetesi’ydi.</p>

  <p class="block3">Johnnie Texaco’ya çekti, arabaya benzin doldurdu ve herkese gazoz aldı. Jack, üzümlü gazozunu çölde susuzluktan ölmek üzere olan bir adam gibi içti ama Bayan Francis, Bay Tosuncuk’un kendisininkini içmesine izin vermedi. Bir yudum bile içirmedi. Çocuk, ellerini uzatmış ağlıyordu.</p>

  <p class="block3">“Öğle yemeğinden önce gazoz içemez,” dedi kadın, Johnnie’ye. “Neyiniz var sizin?”</p>

  <p class="block3">Jack gözlerini kapamış, başını kapının camına dayamıştı. Yine kendinden geçti sandım ama gözlerini açmadan konuştu. “Şu yumurcağı susturmazsanız ben susturacağım, bayan.”</p>

  <p class="block3">“Sanırım kimin arabasında olduğunuzu unuttunuz,” dedi kadın kibirli bir ifadeyle.</p>

  <p class="block3">“Çocuğa gazozunu ver, kaltak,” dedi Johnnie. Hâlâ gülümsüyordu ama bu kez yüzünde diğer gülümsemesi vardı. Kadın ona baktı ve yüzü kireç gibi oldu. Ve Bay Tosuncuk öğle yemeği yese de yemese de gazozunu içti. Yirmi mil kadar sonra onları küçük bir kasabada bıraktık ve Chicago’ya doğru yolumuza devam ettik.</p>

  <p class="block3">“Öyle bir kadınla evlenen adam, başına her ne gelirse hak ediyor demektir,” dedi Johnnie. “Ve başına çok şey geleceğinden eminim.”</p>

  <p class="block3">“Kadın polisi arayacak,” dedi Jack. Gözleri hâlâ kapalıydı.</p>

  <p class="block3">“Kesinlikle aramayacak,” dedi Johnnie kendinden emin bir ifadeyle. “Telefon için para harcamayacaktır.” Ve haklıydı. Chicago’ya varmadan önce sadece iki polis arabası gördük. İkisi de ters istikamette ilerliyordu ve arabanın içini görmek için yavaşlamamışlardı bile. Johnnie’nin şansıydı. Jack’e gelince, şansının giderek azaldığını anlamak için ona bir kez bakmak yeterdi. Şehre vardığımızda hayaller görüyor ve annesiyle konuşuyordu.</p>

  <p class="block3">“Homer!” dedi Johnnie bana hep komik gelen ifadesiyle. Flört eden bir kız gibi gözlerini iri iri açmıştı.</p>

  <p class="block3">“Ne var?” dedim yan gözle ona bakarak.</p>

  <p class="block3">“Gidecek hiçbir yerimiz yok. Burası St. Paul’den daha kötü.”</p>

  <p class="block3">“Murphy’s’e gidelim,” dedi Jack gözlerini açmadan. “Soğuk bir bira istiyorum. Çok susadım.”</p>

  <p class="block3">“Murphy’s,” dedi Johnnie. “Aslında bu hiç fena bir fikir değil.”</p>

  <p class="block3">Murphy’s şehrin güney yakasında bir İrlanda barıydı. Bir büfe, iki barmen, üç fedai, barda dost canlısı kızlar ve üst katta kızları götürebilesiniz bir odası vardı. Arka tarafta, insanların buluşup görüşmeler yaptığı veya saklandığı birkaç oda daha vardı. St. Paul’de buna benzer dört yerin sahibini tanıyorduk ama Chicago’da sadece bir iki tane biliyorduk. Francislerin Ford’unu sokağın başına park ettim. Johnnie, hayaller gören -onu ölmek üzere olan diye düşünemiyorduk- dostumuzun başını omzuna dayamış, arka koltukta oturuyordu.</p>

  <p class="block3">“İçeri gir ve bardan Brian Mooney’yi alıp gel,” dedi Johnnie.</p>

  <p class="block3">“Ya orada değilse?”</p>

  <p class="block3">“Değilse ne yapacağımızı bilmiyorum,” dedi Johnnie.</p>

  <p class="block3">“Harry!” diye bağırdı Jack. Muhtemelen Harry Pierpont’a sesleniyordu. “Bana ayarladığın o lanet olası fahişeden belsoğukluğu kaptım!”</p>

  <p class="block3">“Haydi git,” dedi Johnnie bana. Jack’in saçlarını bir anne şefkatiyle okşuyordu.</p>

  <p class="block3">Brian Mooney içerideydi. Johnnie’nin şansı kendini bir kez daha göstermişti, manzaranın koridordan ibaret olduğu ve tuvaletin koridorun uzak ucunda olduğu göz önüne alınırsa fazlasıyla tuzlu bir miktar olan iki yüz dolara bir oda tuttuk.</p>

  <p class="block3">“Fellik fellik aranıyorsunuz,” dedi Brian. “Mickey McClure olsa sizi içeri almazdı. Gazetelerde ve radyoda Little Bohemia’dan başka haber yok.”<span class="tab">&nbsp;&nbsp;&nbsp;&nbsp;&nbsp;&nbsp;</span>.</p>

  <p class="block3">Jack bira alarak köşede bir sandalyeye oturmuş sigara içiyordu. Bira onu kendine getirmişti; neredeyse eski haline dönmüştü. “Lester kaçabilmiş mi?” diye sordu Mooney’ye. Konuştuğunda ona doğru baktım ve korkunç bir şey gördüm. Lucky’sinden nefes çektiğinde ceketinin arkasındaki delikten Kızılderililerin işaretleşmesi gibi duman çıkmıştı.</p>

  <p class="block3">“Bebek Surat’ı mı soruyorsun?” dedi Mooney.</p>

  <p class="block3">“Seni duyabilecek kadar yakınındaysa bu ismi kullanmanı pek tavsiye etmem,” dedi Johnnie sırıtarak. Jack’in biraz kendine gelmesi onu memnun etmiş gibi görünüyordu ama sırtındaki delikten çıkan dumanı fark etmemişti. Keşke ben de fark etmemiş olsaydım.</p>

  <p class="block3">“Birkaç federal vurdu ve kaçmayı başardı,” dedi Mooney. “En az bir iki tanesini öldürmüş olmalı. Her neyse, bu durumu çok daha kötüleştiriyor. Bu gece burada kalabilirsiniz ama yarın öğleden önce gitmiş olmanız gerek.”</p>

  <p class="block3">Dışarı çıktı. Johnnie, birkaç saniye bekledikten sonra küçük bir çocuk gibi kapıya dil çıkardı. Gülmeye başladım, Johnnie beni güldürmeyi her zaman başarırdı. Jack de gülmeye çalıştı ama vazgeçti. Canı çok yanıyordu.</p>

  <p class="block3">“Ceketini çıkarıp yaranın ne kadar kötü olduğunu görme vakti geldi, dostum.”</p>

  <p class="block3">Beş dakikamızı aldı. Atletiyle kaldığı sırada üçümüz de terden sırılsıklam olmuştuk. Dört veya beş kez ellerimi Jack’in ağzına bastırıp sesini boğmaya çalıştım. Gömleğimin kol ağızları kıpkırmızı olmuştu.</p>

  <p class="block3">Ceketinin üzerinde küçük, kırmızı bir daireden fazlası yoktu ama beyaz gömleğinin yarısı kanlıydı ve atleti kanla sırılsıklam olmuştu, kuru bir noktası yoktu. Sırtının sol tarafında, kürek kemiğinin hemen altında ortasında bir delik olan bir şişlik vardı. Küçük bir yanardağı andırıyordu.</p>

  <p class="block3">“Yeter artık,” diye feryat etti Jack. “Lütfen, bu kadarı yeter.”</p>

  <p class="block3">“Tamam,” dedi Johnnie, Jack’in saçlarını okşayarak. “İşimiz bitti. Artık yatabilirsin. Uyu haydi. Dinlenmen gerek.”</p>

  <p class="block3">“Uyuyamam,” dedi Jack. “Çok acıyor. Tanrım, ne kadar çok acıdığını bir bilseniz! Bir bira daha istiyorum. Susadım. Ama bu sefer içine o kadar tuz koymasınlar. Harry nerede, Charlie nerede?”</p>

  <p class="block3">Harry Pierpont ve Charlie Makley’yi kastettiğini tahmin ettim, Charlie, Jack ve Harry’yi birer sümük kadar işe yaramazlarken alıp suç dünyasına sokan adamdı.</p>

  <p class="block3">“İşte yine başlıyor,” dedi Johnnie. “Bir doktora ihtiyacı var ve bulacak kişi de sensin, Homer.”</p>

  <p class="block3">“Tanrım, Johnnie, burası benim şehrim değil!”</p>

  <p class="block3">“Önemli değil,” dedi Johnnie. “Ben dışarı çıkarsam neler olacağını biliyorsun. Sana birkaç isim ve adres yazıp vereceğim.”</p>

  <p class="block3">Verdiği tek bir isim ve adres oldu, adrese gittiğimdeyse hiç kimseyi bulamadım. Doktor (kürtaj ve asitle parmak izlerini yok etme işleri yapan bir uyuşturucu müptelasıydı) iki ay önce aşırı dozdan eşek cennetini boylamıştı.</p>

  <p class="block4">&nbsp;</p>

  <p class="block3">Murphy’s’in arka tarafındaki berbat odada beş gün kaldık. Mickey McClure gelip bizi atmaya çalışmış ama Johnnie, kendine has çekiciliğini ve ikna kabiliyetim kullanarak onu vazgeçirmişti, böyle zamanlarda Johnnie’ye hayır demek neredeyse imkânsızdı. Ve ayrıca, oda için para ödüyorduk. Beşinci gün kira beş yüz dolar olmuştu ve birinin bizi göreceği korkusuyla odadan dışarı adım atmamız yasaktı. Bizi gören olmadı ve bildiğim kadarıyla nisan sonundaki o beş günde nerede kaldığımızı polis asla öğrenemedi. Mickey McClure ne kadar kazandı bilmiyorum ama bin dolardan fazla olduğu kesindi. Banka soyup bundan daha azını kazandığımız olmuştu.</p>

  <p class="block3">Sonuçta yasadışı işler yapan yarım düzine kadar kişiden yardım istedim ama hiçbiri gelip Jack’e bakmayı kabul etmedi. İşin çok tehlikeli olduğunu, riski göze alamayacaklarını söylüyorlardı. Çok kötü bir dönemdi ve bugün bile o zamanları düşününce yüzüm buruşuyor. Johnnie ve ben, Peter Pilot onu Gerthsemane Bahçesi’nde art arda üç kez reddettiğinde İsa’nın neler hissettiğini anladık desem sanırım abartmış olmam.</p>

  <p class="block3">Jack bir süre için gerçek ve hayal dünyası arasında gidip geldi. Sonra gerçek dünyadan iyice uzaklaştı. Annesinden, Harry Pierpont’tan, Michigan’da meşhur bir homo olan, hepimizin tanıdığı Boobie Clark’tan bahsedip duruyordu.</p>

  <p class="block3">“Boobie beni öpmeye çalıştı,” dedi Jack bir gece. Bunu üst üste o kadar çok tekrarladı ki aklımı kaçıracağımı sandım. Johnnie pek umursanıyordu. Yatağın kenarında öylece oturmuş, Jack’in saçlarını okşamaya devam ediyordu. Jack’in atletinin yaranın üzerine denk gelen kısmını kare şeklinde kesmiş, o bölgeyi sürekli Mercurochrome ile boyuyordu ama Jack’in derisi gri-yeşil bir renk almıştı ve delikten bir koku yükseliyordu. Azıcık koklamak bile insanın gözlerini yaşartmaya yetiyordu.</p>

  <p class="block3">“Bu kangren,” dedi Mickey McClure kirayı almaya geldiğinde “Adam gidici.”</p>

  <p class="block3">“Gidici falan değil,” dedi Johnnie.</p>

  <p class="block3">Mickey şişman ellerini şişman dizlerine koyarak eğildi. Bir aynasızın içkili bir şoförün nefesini koklaması gibi yarayı kokladı ve tekrar doğruldu. “Bir an önce bir doktor bulsanız iyi olur. Yaradan gelen koku kötüye işaret. Nefesindeki kokuysa…” Başını iki yana salladı ve odadan çıktı.</p>

  <p class="block3">“S..tirsin,” dedi Johnnie, Jack’e. Hâlâ saçlarını okşuyordu. “O ne bilir ki?”</p>

  <p class="block3">Jack cevap vermedi. Uyuyordu. Birkaç saat sonra Johnnie ve ben de uykuya daldığımızda Jack yine zırvalarına başladı ve Michigan’daki cezaevi müdürü Henry Claudy hakkında bağırıp çağırdı. Ona Tanrım, Claudy derdik çünkü her lafına Tanrım diye başlardı. Jack, Claudy’ye bağırarak bizi serbest bırakmasını yoksa onu öldüreceğini söylüyordu. Bunun üzerine yan odadan biri duvarı yumrukladı ve lanet olası adamın sesini kesmemizi istedi.</p>

  <p class="block3">Johnnie, Jack’in yanına oturdu ve yumuşak sesle konuşarak onu tekrar sakinleştirdi.</p>

  <p class="block3">“Homer?” dedi Jack bir süre sonra.</p>

  <p class="block3">“Evet, Jack,” dedim.</p>

  <p class="block3">“Şu sinekli numarayı yapmayacak mısın?”</p>

  <p class="block3">Hatırlamasına şaşırmıştım. “Şey,” dedim. “Seve seve yapardım ama burada hiç sinek yok. Bu civarda henüz sinek sezonu başlamadı.”</p>

  <p class="block3">Jack alçak, boğuk bir sesle şarkı söylemeye başladı. “Bazılarınızın üzerinde sinekler olabilir ama benim üzerimde hiç yok. Değil mi, Chummah?”</p>

  <p class="block3">Chummah’nın kim olduğu hakkında hiçbir fikrim yoktu ama başımı onaylarcasına sallayıp omzunu sıktım. Sıcak ve yapışkandı. “Doğru, Jack.”</p>

  <p class="block3">Gözlerinin altında mor halkalar, dudaklarındaysa kuruyup kalmış tükürük vardı. Kilo vermeye başlamıştı. Kokusunu ben de alabiliyordum.</p>

  <p class="block3">Kan kokusu o kadar da kötü değildi ama kangrenin kokusuna dayanmak güçtü. Oysa Johnnie kokunun varlığını bile hissetmiyor gibiydi. “Benim için amuda kalkıp ellerin üzerinde yürü, John,” dedi Jack. “Eskiden yaptığın gibi.”</p>

  <p class="block3">“Hemen,” diyen Johnnie ona bir bardak su uzattı. “Önce bunu iç, boğazını ıslat. Sonra bakayım ellerim üzerinde karşı duvara gidebilecek miyim Gömlek fabrikasında ellerim üzerinde nasıl koştuğumu hatırlıyor musun? Kapıya kadar koştuktan sonra beni deliğe tıkmışlardı.”</p>

  <p class="block3">“Hatırlıyorum,” dedi Jack.</p>

  <p class="block3">Johnnie o gece elleri üzerinde yürümedi. Zavallı Jack suyunu bile içemeden tekrar uykuya dalmıştı. “Ölecek,” dedim. “Ölmeyecek,” dedi Johnnie.</p>

  <p class="block4">&nbsp;</p>

  <p class="block3">Ertesi sabah Johnnie’ye ne yapacağımızı, nereye gideceğimizi sordum.</p>

  <p class="block3">“McClure’dan bir isim daha aldım. Joe Moran. McClure, Bremer kaçırma olayının suç ortaklarından biri olduğunu söylüyor. Jack’i iyileştirebilirse bin dolara değer.”</p>

  <p class="block3">“Bende altı yüz var,” dedim. Ve ondan gözüm kapalı vazgeçerdim ama Jack Hamilton için değil. Jack’in artık bir doktora değil, rahibe ihtiyacı vardı. Fedakârlığı Johnnie Dillinger için yapacaktım.</p>

  <p class="block3">“Sağ ol, Homer,” dedi. “Bir saat içinde dönerim. Bu arada sen bebeğe göz kulak ol.” Ama yüzünde kasvetli bir ifade vardı. Moran bize yardım etmeyecek olursa şehirden ayrılmamız gerekeceğini biliyordu. Bu da Jack’i St. Paul’a geri götürüp orada denemek zorunda kalacağız demekti. Çalıntı bir Ford’un içinde oraya dönersek başımıza neler geleceği belliydi- 1934 baharıydı ve üçümüz de -ben, Jack ve özellikle de Johnnie- J. Edgar Hoover’ın “halk düşmanları” listesinin basındaydık.</p>

  <p class="block3">“İyi şanslar,” dedim. “Bir saat sonra görüşürüz.”</p>

  <p class="block3">Johnnie odadan çıktı. Biraz oyalandım. Odadan fazlasıyla bıkmıştım. Tekrar Michigan’da olmak gibiydi, hatta daha da kötüydü. Çünkü kodesteyken olanlar, başa gelebileceklerin en kötüsüydü. Murphy’s’in arka tarafındaki odada ise her şeyin daha da kötüye gitmesi ihtimali oldukça yüksekti.</p>

  <p class="block3">Jack anlamsız bir şeyler mırıldandıktan sonra tekrar kendinden geçti Yatağın ayakucunda üzerinde bir minder olan bir sandalye vardı. Minderi aldım ve Jack’in yanına oturdum. Fazla uzun süreceğini sanmıyordum. Johnnie döndüğündeyse tek söylemem gereken zavallı Jack’in son nefesini vermiş olduğuydu. Minder, işi biter bitmez tekrar sandalyenin üzerindeki yerini alacaktı. Hem Jack’e hem Johnnie’ye iyilik etmiş olacaktım.</p>

  <p class="block3">“Seni görüyorum, Chummah,” dedi Jack apansız. Ödümü patlatmıştı. “Jack!” dedim dirseklerimi minderin üzerine koyarak. “Nasılsın?” Gözkapakları yavaşça indi. “Sinekli… numarayı yap,” dedi ve tekrar uykuya daldı. Tam zamanında uyanmıştı, yoksa Johnnie döndüğünde yatakta ölü bir adamın yatmakta olduğunu görecekti.</p>

  <p class="block4">&nbsp;</p>

  <p class="block3">Johnnie sonunda kapıyı neredeyse yıkarak geri döndü. Tabancamı çekmiştim. Bunu görünce güldü. “Şunu burnumun ucundan çek de toparlan, dostum!”</p>

  <p class="block3">“Ne oldu?”</p>

  <p class="block3">“Buradan ayrılıyoruz, olan bu.” Beş yaş gençleşmiş görünüyordu. “Vakti gelmişti, sence de öyle değil mi?”</p>

  <p class="block3">“Evet.”</p>

  <p class="block3">“Ben yokken Jack’in durumunda bir değişiklik oldu mu?”</p>

  <p class="block3">“Hayır,” dedim. Üzerine iğneyle CHİCAGO’DA GÖRÜŞÜRÜZ yazısı işlenmiş minder sandalyenin üzerinde duruyordu.</p>

  <p class="block3">“Kendine geldi mi?”</p>

  <p class="block3">“Pek sayılmaz. Nereye gidiyoruz?”</p>

  <p class="block3">“Aurora’ya,” dedi Johnnie. “Şehrin dışında küçük bir kasaba. Volney Davis ve kız arkadaşının yanında kalacağız.” Yatağın üzerine eğildi. Jack’in zaten seyrek olan kızıl saçları iyiden iyiye dökülmeye başlamıştı. Yastığın üzerine düşmüş telleri ve dökülen saçların olduğu yerlerdeki beyaz kafa derisi rahatlıkla görülüyordu. “Duydun mu, Jack?” diye bağırdı Johnnie, “Her şey yakında yoluna girecek, tehlikeyi atlatacağız. Anladın mı?”</p>

  <p class="block3">“Johnnie Dillinger’ın yaptığı gibi ellerinin üzerinde yürü,” dedi Jack gözlerini açmadan.</p>

  <p class="block3">Johnnie’nin yüzündeki gülümseme kaybolmadı. Bana göz kırptı. “Anlıyor,” dedi. “Sadece uyanık değil. Anlarsın ya.”</p>

  <p class="block3">“Elbette,” dedim.</p>

  <p class="block4">&nbsp;</p>

  <p class="block3">Jack, Aurora’ya gidiş yolu boyunca kendinde değildi. Cama yasladığı kafası araba her sarsıldığında bir kukla gibi sarsılıyor, cama çarpıyordu. Göremediğimiz insanlarla uzun uzun sohbet ediyor, bazen anlamsız sözler mırıldanıyordu. Şehir merkezinden çıktığımızda Johnnie ile camlarımızı indirmek zorunda kaldık. Aksi halde yola devam etmek imkânsızdı. Jack, içten dışa çürüyor ama ölmüyordu. İnsan hayatının çok narin olduğunu duymuştum ama artık buna pek inanmıyordum. Söylenen doğru olsa ne iyi olurdu.</p>

  <p class="block3">“Dr. Moran sulugözün tekiydi,” dedi Johnnie. Şehri ardımızda bırakmış, ormanlık alanda ilerliyorduk. “Dostumla bir sulugözün ilgilenmesini istemedim. Ama elim boş da ayrılmayacaktım.” Johnnie her zaman belinde bir .38’likle yolculuk ederdi. Tabancayı çıkarıp namlusunu böğrüme dayadı. Dr. Moran’a da aynısını yaptığına şüphe yoktu. “Ona, ‘hiçbir şey alamazsam canını alacağım,’ dedim. Pabucun pahalı olduğunu anlayınca buradan birini aradı. Volney Davis’i.”</p>

  <p class="block15"><span class="text">Bu isim bana tanıdık gelmiş gibi başımı salladım. Daha sonra Volney Davis’in Ma Barker’ın çetesinin bir başka üyesi olduğunu öğrendim. Oldukça iyi bir adamdı. Dock Barker da öyle. Ve Volney’nin kız arkadaşı, Rabbits</span> <span class="text1">(Tavşan.)</span> <span class="text">diye çağırdıkları kız. Ona Rabbits diyorlardı çünkü daha önce birkaç kez tünel kazıp hapisten kaçmıştı. İçlerinde en iyisi oydu. Bir numaraydı. Rabbits hiç değilse zavallı dostumuz Jack’e yardım etmeye çalışmıştı. Diğerleri, Dr. Sulugöz Moran da dahil olmak üzere, yardım etmeye yanaşmamıştı.</span></p>

  <p class="block3">Barker Çetesi bir adam kaçırma fiyaskosunun ardından firardaydı. Dock’ın annesi Florida’ya gitmişti. Aurora’daki delikte fazla bir şey yolu elektriği olmayan, dört odalı, gözlerden uzak bir yerdi ama Murphy’s’den iyiydi. Ve dediğim gibi, Volney’nin sevgilisi hiç olmazsa yardım etmeye çalışmıştı.</p>

  <p class="block3">Oradaki ikinci gecemizdi.</p>

  <p class="block3">Yatağın etrafına gaz lambaları yerleştirmiş ve bir bıçağı kaynayan suda sterilize etmişti. “Aranızda kusacakmış gibi hisseden olursa,” dedi. “İşimi bitirene kadar kendini tutsun.”</p>

  <p class="block3">“Merak etme, iyi olacağız,” dedi Johnnie. “Değil mi, Homer?”</p>

  <p class="block3">Başımı salladım ama Rabbits daha işe koyulmadan midem bulanmaya başlamıştı bile. Jack başını yana çevirmiş, yüzüstü yatıyor ve kendi kendine mırıldanıyordu. Hiç susmuyor gibiydi. İçinde bulunduğu her oda sadece onun görebildiği insanlarla doluydu.</p>

  <p class="block3">“Umarım,” dedi kadın. “Çünkü bir kez başladım mı geri dönüşü yok.” Başını kaldırıp eşikte duran Dock’a baktı. Volney Davis de oradaydı. “Haydi, kel kafa,” dedi. “Büyük şefi al ve buradan uzaklaşın.” Volney Davis kızılderili değildi ama Cherokee Bölgesi’nde doğduğu için ona bu şekilde takılıyorlardı. Yargıcın teki, bir çift ayakkabı çaldığı için ona üç yıl vermiş, Davis böylece suç dünyasına girmişti.</p>

  <p class="block3">Volney ve Dock çıktılar. Onlar gidince Rabbits, Jack’in üzerine eğildi ve X şeklinde bir kesik açtı. Bakmaya zor dayanıyordum. Jack’in ayaklarını tutuyordum. Johnnie sakinleştirmeye çalışarak başucunda oturuyordu ama çabalarının sonuç verdiği söylenemezdi. Jack çığlık atmaya başladığında dişlerinin araşma bir havlu yerleştirdi ve başıyla Rabbits’e devam etmesini işaret etti. Bu arada Jack’in saçlarını okşamaya devam ediyor, ona endişelenmemesini, her şeyin yoluna gireceğini söylüyordu.</p>

  <p class="block3">Şu Rabbits. Kadınların dayanıksız olduğunu söylerlerdi ama Rabbits bu iddiayı çürütüyordu. Elleri titremedi bile. Kestiği bölgeden simsiyah, bir bölümü pıhtılaşmış kan boşaldı. Kesiği derinleştirdiğinde içindeki irin dışarı aktı. Bir kısmı beyazdı ama sümüğe benzer yeşil öbekler de vardı. Çok kötüydü. Ama ciğere ulaştığında odayı kaplayan koku bin beterdi. Nazi saldırıları sırasında Fransa’da bundan kötüsü yaşanmış olamazdı.</p>

  <p class="block3">Jack derin, ıslığımsı soluklar alıyordu. Havanın boğazından ve sırtındaki delikten geçişi duyulabiliyordu.</p>

  <p class="block3">“Acele etsen iyi olur,” dedi Johnnie. “Nefes borusunda bir delik var.”</p>

  <p class="block3">“Kurşun akciğerinde,” dedi Rabbits. “Sen kıpırdamasına engel ol, yakışıklı.”</p>

  <p class="block3">Aslında Jack’in fazla debelendiği söylenemezdi. Çok güçsüzdü. Ciğerlerine girip çıkan havanın vızıltısı giderek hafifliyordu. Yatağın çevresindeki lambalar ortalığı cehenneme çevirmişti ve gazyağının kokusu kangren kadar şiddetliydi. Başlamadan önce bir pencereyi açmayı akıl etmiş olmamızı diledim ama artık çok geçti.</p>

  <p class="block3">Rabbits’te küçük bir maşa vardı ama deliğe sokamıyordu. “Lanet olsun!” diye bağırdı ve maşayı bir kenara bırakarak parmaklarını kanlı deliğe soktu, kurşunu bulup çıkardı ve yere attı. Johnnie kurşunu almak için eğilince ona, “Hatıranı daha sonra alırsın, yakışıklı,” dedi. “Şimdi tüm dikkatini onu tutmaya ver.”</p>

  <p class="block3">Kanlı deliğin üzerine sargı bezleri koyuyordu.</p>

  <p class="block3">Johnnie eğilip Jack’in yüzüne baktı. “Gerek kalmamış gibi görünüyor,” dedi sırıtarak. “Sevgili dostumuz Red Hamilton mücadeleyi bırakmış.”</p>

  <p class="block3">Bir arabanın gelip dışarıda durduğunu duyduk. Aynasızlar olabilirdi ama o an bu konuda yapabileceğimiz hiçbir şey yoktu.</p>

  <p class="block3">“Şu deliği iki yanından sıkıştır,” dedi bana Jack’i işaret ederek. “Tecrübem yok ama yarım düzine kadar dikiş atabilirim sanırım.”</p>

  <p class="block3">O deliğe ellerimi sürmeyi hiç istemiyordum ama ona hayır diyemezdim. Deliği iki yanından sıkıştırdım ve biraz daha irin aktı. Midem kasıldı ve öğürmeye başladım, elimde değildi.</p>

  <p class="block3">“Haydi ama,” dedi gülümseyerek. “Tetiği çekecek kadar erkeksen delikle başa çıkabilecek kadar da erkek olmalısın.” Ve sonra deliği dikti. İğneyi sertçe bastırıyordu. İlk iki dikişten sonra bakmaya tahammül edemedim.</p>

  <p class="block3">“Teşekkürler,” dedi Johnnie, Rabbits’e iş bitince. “Bunun için sana borçluyum, yanında olacağımı bil.”</p>

  <p class="block3">“Fazla umutlanma,” dedi kadın. “Hayatta kalma şansını yirmide birden fazla arttırdığımı sanmam.”</p>

  <p class="block3">“Bundan sonra vazgeçmeyecektir,” dedi Johnnie.</p>

  <p class="block3">O sırada Dock ve Volney hızla içeri daldı. Peşlerinde çetenin bir başka üyesi vardı, Buster Daggs veya Draggs, hangisi olduğunu hatırlamıyorum. Her neyse, telefonu kullanmak için kasabaya gitmişti. Chicago’daki aynasızların Barker Çetesi’nin son büyük işi olan Bremer’ın kaçırılışıyla ilgisi olan veya ilgisi olma ihtimali görülen herkesi tutukladığını söyledi. İçeri aldıklarından biri, Chicago’nun siyaset arenasında kirli işlere bulaşan John J. (Patron) McLaughlin, diğeriyse Sulugöz olarak da bilinen Dr. Joseph Moran’dı.</p>

  <p class="block3">“Son kuruşuma kadar bahse girerim ki Moran aynasızlara buradan bahsedecek,” dedi Volney.</p>

  <p class="block3">“Belki söylenenler doğru değildir,” dedi Johnnie. Jack baygın yatıyordu. Seyrek kızıl saçları, ince teller gibi yastığın üzerine yayılmıştı. “Belki sadece bir dedikodudan ibarettir.”</p>

  <p class="block3">“İnansan iyi olur,” dedi Buster. “Bilgiyi Timmy O’Shea’dan aldım.”</p>

  <p class="block3">“Timmy O’Shea kim peki? Papanın kıç temizleyicisi mi?”</p>

  <p class="block3">“Moran’ın yeğeni,” dedi Dock ve böylece tartışmaya son noktayı koymuş oldu.</p>

  <p class="block3">“Ne düşündüğünü biliyorum, yakışıklı,” dedi Rabbits, Johnnie’ye. “Ve o fikri unutsan iyi edersin. Bu adamı arabaya koyup engebeli arka yollardan St. Paul’e götürmeye kalkarsan sabaha kalmadan ölür.”</p>

  <p class="block3">“Onu bırakabilirsiniz,” dedi Volney. “Aynasızlar onu bulup ilgilenecektir.”</p>

  <p class="block3">Johnnie öylece oturuyor, yüzünden ter boşanıyordu. Yorgun görünüyordu ama yüzünde bir gülümseme vardı. Johnnie gülümsemeyi her zaman başarırdı. “Evet, doğru, onunla ilgilenirler,” dedi. “Ama hastaneye götürmezler, muhtemelen suratına bir yastık dayayıp üzerine otururlar.” Bu laf üzerine anlayacağınız gibi hafifçe irkildim.</p>

  <p class="block3">“Eh kararını versen iyi olur,” dedi Buster. “Çünkü şafak vakti burayı ablukaya almış olacaklar. Ben voltamı alıyorum.”</p>

  <p class="block3">“Hepiniz gidin,” dedi Johnnie. “Sen de, Homer. Ben burada Jack ile kalacağım.”</p>

  <p class="block3">“Battı balık yan gider, ben de kalıyorum,” dedi Dock.</p>

  <p class="block3">“Neden olmasın?” dedi Volney Davis.</p>

  <p class="block3">Buster Daggs veya Draggs onlara delirdiklerini düşünüyormuş gibi baktı ama ne, biliyor musunuz? Bir nebze bile şaşırmamıştım. Johnnie insanlar üzerinde böyle bir etki yaratırdı.</p>

  <p class="block3">“Ben de kalıyorum,” dedim.</p>

  <p class="block3">“Eh, ben gideceğim,” dedi Buster.</p>

  <p class="block3">“İyi,” dedi Dock. “Rabbits’i de götür.”</p>

  <p class="block3">“Yok ya,” diye karşı çıktı Rabbits. “Canım yemek pişirmek istiyor.”</p>

  <p class="block3">“Yemek pişirmek mi istiyorsun?” diye sordu Dock ona. “Saat sabahın biri ve dirseklerine kadar kan içindesin.”</p>

  <p class="block3">“Saatin kaç olduğu umurumda değil. Kan da suyla akıp gider,” dedi Rabbits. “Size şimdiye kadar gördüğünüz en güzel kahvaltıyı hazırlayacağım, yumurta, pastırma, bisküvi, kıyma kavurma, et suyu.”</p>

  <p class="block3">“Seni seviyorum, evlen benimle,” dedi Johnnie ve hepimiz güldük.</p>

  <p class="block3">“Aman be,” dedi Buster. “Kahvaltı olacaksa biraz takılırım.”</p>

  <p class="block3">Sonuçta hepimiz Aurora’daki o çiftlik evinde kaldık. Ölmek üzere bir adam -Johnnie’nin hoşuna gitse de gitmese de bu böyleydi- için canımızı vermeyi göze alarak kalmıştık. Ön kapının arkasına bir kanepe ve birkaç sandalyeyle barikat kurduk, arka kapıya ise gaz ocağını yerleştirdik. Zaten çalışmıyordu. Tek çalışan, odun sobasıydı. Johnnie ve ben Ford’dan Thompson makineli tüfeklerimizi aldık, Dock da çatı katından birkaç tane indirdi. Ayrıca bir kasa el bombası, bir havan topu ve bir kasa top mermisi vardı. Ordunun bile o civarda bizim kadar çok cephanesi olmadığından emindim. Ha, ha!</p>

  <p class="block3">“Orospu çocuğu Melvin Purvis aralarında olduğu sürece kaç kişi oldukları umurumda değil,” dedi Dock. Rabbits kahvaltıyı masaya koyduğunda neredeyse o yörede çiftçilerin kahvaltı ettikleri saate yaklaşmıştık.</p>

  <p class="block3">Nöbetleşe yedik. İki adam sürekli yolu gözlüyordu. Federaller gelmedi. Buna yanlış istihbarat diyebilirsiniz; ben daha çok John Dillinger’ın şansı diyorum.</p>

  <p class="block3">Bu arada Jack’in durumu giderek kötüleşiyordu. Ertesi gün öğleden sonra olduğunda dile getirmese de Johnnie’nin de durumu kabullenmiş olduğu belliydi. Kadın için üzülüyordum. Rabbits siyah dikiş iplerinin arasından tekrar irin süzüldüğünü gördüğünde ağlamaya başladı. Uzun süre boyunca ağladı. Gören, Jack Hamilton’ı ömrü boyunca tanıdığını sanırdı.</p>

  <p class="block3">“Boş ver,” dedi Johnnie. “Başını dik tut, güzelim. Sen elinden gelenin en iyisini yaptın. Ayrıca hâlâ iyileşebilir.”</p>

  <p class="block3">“Kurşunu parmaklarımla çıkardığım için oldu,” dedi. “Bunu yapmamalıydım. Yapmamam gerektiğini biliyordum.”</p>

  <p class="block3">“Hayır,” dedim. “Sebep o değil. Kangren. O çok önceden beri oradaydı.”</p>

  <p class="block3">“Palavra,” dedi Johnnie ve bana sertçe baktı. “Bir enfeksiyon olabilir ama kangren değil. Artık kangren yok.”</p>

  <p class="block3">İrinin içinden kokusunu alabiliyorduk. Söylenecek hiçbir şey yoktu.</p>

  <p class="block3">Johnnie hâlâ bana bakıyordu. “Pendleton’dayken Harry’nin sana nasıl seslendiğini hatırlıyor musun?”</p>

  <p class="block3">Başımı salladım. Harry Pierpont ve Johnnie her zaman çok iyi dost olmuşlardı ama Harry benden hiçbir zaman hoşlanmadı. Johnnie olmasaydı beni çeteye kesinlikle almazdı. Pierpont Çetesi olarak başlamıştı. Harry benim bir aptal olduğumu düşünürdü. Bu, Johnnie’nin kabul etmek bir yana, üzerinde konuşmayı bile reddettiği bir başka konuydu. Johnnie herkesin arkadaş olmasını isterdi.</p>

  <p class="block3">“Dışarı çıkıp iri birkaç tane yakalamanı istiyorum,” dedi Johnnie bana. “Tıpkı Pendleton’da yaptığın gibi. Şöyle büyük birkaç vızvız.” Bunu istediğinde Jack’in işinin bittiğine sonunda inandığını anladım.</p>

  <p class="block3">Hepimizin henüz birer çocuk olduğu ve gardiyanların ağladığımı duymaması için başımı yastığın altına soktuğum, Pendleton Islahevi’ndeki günlerde Harry Pierpont bana Sinek Çocuk derdi. Eh, Harry devam etti ve sonunda Ohio State’de geldi, belki tek aptal ben değildim yani. Rabbits mutfakta akşam yemeği için sebze doğruyordu. Ocağın üzerinde bir şey kaynıyordu. Ona ipinin olup olmadığını sorduğumda olduğunu çok iyi bildiğimi, arkadaşımın yarasına dikiş atarken yanı başında olduğumu söyledi. Evet, oradaydım, dedim ama o ip siyahtı ve ben beyaz istiyordum. İşaret parmaklarımla yirmi santimlik bir uzunluğu işaret ederek o boyda yarım düzine ip parçası istediğimi söyledim. Ne yapacağımı sordu. Merak ediyorsa lavabonun üzerindeki pencereden beni izleyebileceğini söyledim.</p>

  <p class="block3">“O tarafta yüz numaradan başka bir şey yok,” dedi. “Özel işlerinizi yaparken sizi seyretmeye hiç niyetim yok, Bay Van Meter.”</p>

  <p class="block3">Kilerin kapısına asılı olan çantasına uzandı, alıp içini karıştırdı ve bir makara beyaz ip çıkardı. Birbirine eşit altı parça kestikten sonra bana verdi. Ona kibarca teşekkür ettim ve yara bandı olup olmadığını sordum. Lavabonun altındaki çekmeceyi açıp bir tane çıkardı, parmaklarını sık sık kestiği için el altında tuttuğunu söyledi. Bandı alıp kapıya yöneldim.</p>

  <p class="block4">&nbsp;</p>

  <p class="block3">Pendleton’a cüzdan çarpmak suçuyla atılmıştım. Tıpkı Charlie Makley gibi, dünya ne küçük, değil mi? Ha! Her neyse, iş kötü çocukları çalıştırmaya geldiğinde Indiana’daki Pendleton Islahevi’nde seçenek çoktu. Bir çamaşırhaneleri, bir marangoz atölyesi ve çoğunlukla Indiana ceza sisteminde çalışan gardiyanlar için gömlek ve pantolonların dikildiği bir dikimhane vardı. Bazıları buraya gömlek dükkânı derdi, bazılarıysa pislik dükkânı. Beni oraya yerleştirmişlerdi. Johnnie ve Harry Pierpont ile orada tanıştım. Johnnie ve Harry günlük işlerini bitirmeyi hep başarırlardı ama ben ya on gömlek veya beş pantolon eksik yapıyordum ve paspasın üzerinde ayakta durmak zorunda kalıyordum. Gardiyanlar aylaklık ettiğim için bitiremediğimi düşünüyorlardı. Harry de onlarla aynı fikirdeydi, işin aslı yavaş ve sakardım, Johnnie bunu anlamış gibiydi. İşimi bitiremeyişimin sebebi buydu.</p>

  <p class="block3">Günlük işini bitiremeyenler ertesi günü gardiyanların bölümünde kenarları yaklaşık altmış santim olan kare şeklinde, sazdan yapılmış paspasın üzerinde geçirmek zorunda kalırdı. Çoraplar hariç üzerindeki her şeyi çıkararak gün boyu orada ayakta durmalıydı. Paspasın dışına adım atanlar, kıçlarına tokadı yerdi. Tekrar dışına çıkıldığındaysa bir gardiyan çocuğu tutarken diğeri gerekli cezayı verirdi. Üçüncü kere olursa bir haftalık hücre hapsi verilirdi. İstediğiniz kadar su içmenize izin verirlerdi ama bu bir hileydi çünkü gün boyunca sadece bir kez tuvalete gitme izni vardı. Bacağınızdan aşağı çiş süzülürken yakalanırsanız temiz bir dayak yiyordunuz ve deliğe bir ziyaret yapmanız gerekiyordu.</p>

  <p class="block3">Çok sıkıcıydı. Pendleton’da da, Michigan City’deki büyükler hapishanesinde de öyleydi. Bazıları sıkıntıdan şarkı söylerdi. Bazılarıysa dışarı çıktıklarında becerecekleri kadınların listesini yapardı.</p>

  <p class="block3">Bense iple sinek yakalamayı öğrendim.</p>

  <p class="block4">&nbsp;</p>

  <p class="block3">Bir tuvalet, sinek yakalamak için çok uygun bir yerdi. Kapıdan çıktım ve tuvaletin yanına yürürken Rabbits’in verdiği iplerle halkalar yaptım. Bundan sonrası, mümkün olduğunca hareketsiz durmaya kalıyordu. Bunları paspasın üzerinde geçirdiğim saatlerde öğrenmiştim. Orada öğrenilenler kolay kolay unutulmazdı.</p>

  <p class="block3">Fazla uzun sürmedi. Mayıs basındaydık ve sinekler piyasaya çıkmıştı. Yavaş hareket eden sineklerdi. Ve bir at sineğini iple yakalamanın imkânsız olduğunu düşünen varsa ona tek söyleyebileceğim bunun zorluğunun sivrisinek yakalamakla kıyaslanamayacağı olur.</p>

  <p class="block3">Üçüncü denemede ilk sineği yakaladım. Oldukça çabuk sayılırdı, paspasın üzerindeyken ilk sineğimi yakalamak için bütün sabah beklediğimi bilirim. Yakaladıktan hemen sonra Rabbits’in seslendiğini duydum. “Tanrı aşkına ne yapıyorsun? Bir çeşit sihir mi bu?”</p>

  <p class="block3">Uzaktan bakınca gerçekten sihir gibi görünüyordu. Rabbits’e nasıl göründüğünü bir düşünün; yirmi metre ötede, tuvaletin yanında duran bir adam hiçliğe, o mesafeden hedefi görmek mümkün değil, ip fırlatıyor ve ip yere düşeceğine havada uçmaya başlıyor! Gerçekte ucu, oldukça iri bir at sineğine bağlıydı. Johnnie olsa görürdü ama Rabbits’te Johnnie’nin gözleri yoktu.</p>

  <p class="block3">İpin ucunu yara bandıyla tuvaletin kapısının koluna yapıştırdım.</p>

  <p class="block3">Bir başka sineğin peşine düştüm. Ve sonra bir başkasının. Rabbits neler olduğunu görmek için dışarı çıktığında ona sessiz olursa kalabileceğini söyledim. Denedi ama sessiz kalmak konusunda pek iyi değildi ve sinekleri kaçırdığı için sonunda onu içeri göndermek zorunda kaldım.</p>

  <p class="block3">Tuvaletin yanında bir buçuk saat uğraştım, kokuyu artık duymayacak kadar uzun süre. Sonra hava soğudu ve yakaladığım sineklerin hareketleri ağırlaştı. Beş tane yakalamıştım. Pendleton standartlarına göre bu oldukça büyük bir sürüydü ama bir tuvaletin yanında duran bir adam için pek fazla sayılmazdı. Her neyse, hava uçmalarına engel olacak kadar soğumadan içeri girmeliydim.</p>

  <p class="block3">Yavaşça yürüyerek mutfağa girdiğimde Dock, Volney ve Rabbits gülerek beni alkışlıyordu. Jack’in yattığı oda evin diğer tarafındaydı, loş ve gölgeliydi. Siyah değil de beyaz ip istememin sebebi buydu. Elinde görünmez balonların iplerini tutan bir adama benziyordum. Sineklerin varlığının tek işareti, vızıltılarıydı.</p>

  <p class="block3">“Gözlerime inanamıyorum,” dedi Dock Barker. “Gerçekten, Homer. İnanılmaz bir şey. Bunu yapmayı nereden öğrendin?”</p>

  <p class="block3">“Pendleton Islahevi’nde,” dedim.</p>

  <p class="block3">“Kim öğretti?”</p>

  <p class="block3">“Hiç kimse. Bir gün öylece yapıverdim.”</p>

  <p class="block3">“Neden ipleri birbirlerine dolaştırmıyorlar?” diye sordu Volney. Gözleri birer kara üzüm gibi irileşmişti. İtiraf edeyim, hoşuma gitmişti.</p>

  <p class="block3">“Bilmiyorum,” dedim. “Sadece kendi alanlarında uçuyorlar ve iplerini hiç dolaştırmıyorlar. Bu bir gizem.”</p>

  <p class="block3">“Homer!” diye bağırdı Johnnie diğer odadan. “Eğer yakaladıysan hemen gelsen iyi olur.”</p>

  <p class="block3">Bir sinek kovboyu gibi sineklerin iplerini tutarak mutfaktan çıkıyordum ki Rabbits koluma dokundu. “Dikkatli ol,” dedi. “Dostun ölüyor ve bu durum diğer dostunu çılgına çeviriyor. Daha sonra kendisini daha hissedecektir ama şu an onun yanındayken kendine dikkat etsen iyi olur.”</p>

  <p class="block3">Bunun farkındaydım. Johnnie bir şeyi kafasına koyduğunda mutlak istediğine ulaşırdı. Ama bu kez olmayacaktı.</p>

  <p class="block3">Jack hafifçe doğrulmuş, sırtına yastıklar konmuştu. Yüzü kâğıt gibi bembeyazdı ama bilincinin yerinde olduğu anlaşılıyordu. Bazı insanlarda olduğu gibi onun da sonu yaklaşınca bilinci yerine gelmişti.</p>

  <p class="block3">“Homer!” dedi olabildiği kadar canlı bir sesle. Sonra sinekleri gördü ve güldü. Islığımsı, boğuk bir gülüştü ve hemen ardından öksürmeye başladı. Hem öksürüyor, hem de gülüyordu. Ağzından kan fışkırdı ve birkaç damlası elimdeki iplerin üzerine sıçradı. “Tıpkı Michigan City’deki gibi!” dedi ve bacağına vurdu. Ağzından çıkan kan çenesinden aşağı süzülüyor, gömleğine damlıyordu. “Tıpkı eski günlerdeki gibi!” Tekrar öksürmeye başladı.</p>

  <p class="block3">Johnnie’nin suratı korkunç görünüyordu. Jack kendini yırtarak ölmeden önce yatak odasından çıkmamı istediğini ama aynı zamanda onun mutlu ölmesi için elinden geleni yapacağını anlamıştım. Eğer Jack bir avuç hela sineğine bakarak mutlu ölecekse öyle olacaktı.</p>

  <p class="block3">“Jack,” dedim. “Sessiz olman gerek.”</p>

  <p class="block3">“Tamam, şimdi iyiyim,” dedi. Nefesi kesik kesikti. Sırıtıyordu. “Onları buraya getir! Görebileceğim bir yere getir!” Daha fazla konuşamadan yeni bir öksürük krizine yakalandı. Dizlerini göğsüne doğru çekerek iki büklüm olmuş, çarşafın her tarafını kana bulamıştı.</p>

  <p class="block3">Johnnie’ye baktım ve bakışımı görünce başını salladı. Aklında bir yerin ötesine geçmişti. Eliyle o tarafa gitmemi işaret etti. Yavaşça yürüdüm. Elimdeki ipler loş odada beyaz çizgiler gibi tavana yükseliyordu. Jack ise fazlasıyla neşeliydi ve iplere bakıyordu.</p>

  <p class="block3">“Tanrım, şunlara bir bakın,” dedi ipleri serbest bıraktığımda. Aynı yönlere doğru uçmaya başlamışlardı.</p>

  <p class="block3">“Hepsi bu kadar değil,” dedi Johnnie. “Şunu izle.” Sonra mutfak kapısına doğru bir adım attı, geri döndü ve eğilerek selam verdi. Gülümsüyordu ama bu, hayatımda gördüğüm en kederli gülümsemeydi. Jack’i etmek için elimizden geleni yapmaya çalışıyorduk. “Gömlek dükkânında ellerimin üzerinde nasıl yürüdüğümü hatırlıyor musun?”</p>

  <p class="block3">“Evet!” dedi Jack hevesle.</p>

  <p class="block3">“Bayanlar baylar!” dedi Johnnie. “İşte karşınızda zevk ve şaşkınlıkla izleyeceğiniz John Herbert Dillinger!” G’yi tıpkı babası gibi, meşhur olmadan önce yaptığı gibi üzerine basa basa söylemişti. Sonra ellerini bir kez çırptı ve yere doğru bir dalış yaptı. Buster Crabbe bundan iyisini yapamazdı. Pantolonunun paçaları dizlerine kadar indi. Çorapları ve ayakkabıları görünüyordu. Ceplerindeki metal paralar yere döküldü ve oraya buraya yuvarlandı. Johnnie bu şekilde karşı duvara doğru yürümeye başladı. Aynı zamanda ciğerlerinin tüm kuvvetiyle şarkı söylüyordu. “Tra-ra-ra-lay-lay!” Çalıntı Ford’un anahtarları da cebinden düştü. Jack bu sırada, sanki nezle olmuş gibi, boğuk, hırıltılı kahkahalar atıyordu. Volney, Rabbits ve Dock Barker da kapının eşiğinde durmuşlar, onunla birlikte gülüyorlardı. Rabbits alkışlayarak, “Bravo! Devam et!” diye bağırıyordu. Başımın üzerinde beyaz ipler hâlâ uçuşmaya devam ediyordu. Ben de diğerleriyle birlikte gülüyordum. Sonra ne olacağını gördüm ve durdum.</p>

  <p class="block3">“Johnnie!” diye bağırdım. “Johnnie, tabancana dikkat et! Tabancana dikkat et!”</p>

  <p class="block3">Beline soktuğu o lanet olası .38’likti. Kemerinden kurtulmak üzereydi.</p>

  <p class="block3">“Ha?” dedi Johnnie ve tam o anda tabanca yere düşerek ateş aldı. Bir .38’lik dünyanın en gürültülü tabancası değildi ama odanın içinde kulaklarımızı bir an için sağır etti. Ve çıkan ışık da oldukça parlaktı. Dock şaşkınlıkla bağırdı. Rabbits bir çığlık attı. Johnnie’den bir ses çıkmadı. Havada bir takla atarak yüzüstü yere düştü. Ayakları gürültüyle yere çarptı. Az kalsın Jack Hamilton’ın üzerinde ölmekte olduğu yatağa da çarpacaktı. Sonra orada öylece kaldı. Uçuşan beyaz ipleri bir kenara iterek ona doğru koştum.</p>

  <p class="block3">Önce öldüğünü sandım çünkü sırtüstü çevirdiğimde ağzının ve yanaklarının kanla kaplı olduğunu gördüm. Sonra doğrulup oturdu. Yüzünü sildi, elindeki kana baktı ve bana döndü.</p>

  <p class="block3">“Kahretsin, Homer, az önce kendimi mi vurdum?” diye sordu.</p>

  <p class="block3">“Galiba öyle,” dedim.</p>

  <p class="block3">“Durum ne kadar kötü?”</p>

  <p class="block3">Tam ona bilmediğimi söyleyecektim ki Rabbits beni bir kenara iterek önlüğüyle Johnnie’nin yüzündeki kanı sildi. Birkaç saniye boyunca dikkatle ona baktı ve, “Bir şeyin yok,” dedi. “Sadece bir sıyrık.” Yarayı oksijenli suyla temizlerken aslında iki sıyrık olduğunu gördük. Kurşun, üst dudağının sağ tarafında deriyi sıyırmış, birkaç santimlik boşluğu aşmış ve tam gözünün altını, elmacık kemiğinin üzerini sıyırıp geçmişti. Sonra tavana saplanmış ama ondan önce ip ucundaki sineklerimden birini haklamıştı. Bunun inanılması zor bir şey olduğunu biliyorum ama yemin ederim doğru. Sinek, küçük bir beyaz ip yumağının ortasında, yerde yatıyordu. Geride sadece birkaç bacağı kalmıştı.</p>

  <p class="block3">“Johnnie?” dedi Dock. “Maalesef sana kötü bir haberim var, dostum.” Haberin ne olduğunu söylemesine gerek yoktu. Jack hâlâ oturuyordu ama başı öne düşmüştü. Saçları neredeyse dizlerinin arasındaki çarşafa değiyordu. Johnnie’nin nasıl olduğuna baktığımız sırada Jack ölmüştü.</p>

  <p class="block3">Dock bize cesedi yolun üç kilometre ilerisindeki çakıllı çukura götürmemizi söyledi. Aurora kasaba sınırına çok yakındı. Rabbits lavabonun altındaki dolaptan bir şişe tuz ruhu çıkardı ve bize verdi. “Bununla ne yapmanız gerektiğini biliyorsunuz, değil mi?” diye sordu.</p>

  <p class="block3">“Elbette,” dedi Johnnie. Üst dudağında Rabbits’in yara bantlarından biri vardı. Daha sonra o bölgede hiç bıyığı çıkmadı. Sesi çok bitkindi ve Rabbits’in gözlerine bakmıyordu.</p>

  <p class="block3">“Yapmasını sağla, Homer,” dedi Rabbits başparmağıyla Jack’in kanlı çarşafa sarılı bir şekilde yattığı odayı işaret ederek. “Onu bulurlar ve siz gece uzaklaşamadan kimliğini tespit ederlerse başınız şimdi olduğundan çok daha büyük bir derde girer. Belki bizim de.”</p>

  <p class="block3">“Herkes bizi kapıdan kovarken siz bize kucak açtınız,” dedi Johnnie. “Ve bundan pişman olmayacaksınız.”</p>

  <p class="block3">Rabbits ona gülümsedi. Kadınlar Johnnie’ye daima âşık olurlardı. Rabbits’ın bir istisna olduğunu düşünmüştüm çünkü çok resmi davranıyordu ama yanıldığımı o an anladım. Resmi davranmayı tercih etmişti çünkü pek güzel olmadığının, şansının az olduğunun farkındaydı. Ayrıca birçok silahlı adamla bir arada olan bir kadının sorun çıkarmamak için kendini geri çekmesi daha mantıklıydı.</p>

  <p class="block3">“Döndüğünüzde gitmiş olacağız,” dedi Volney. “Annem Florida’dan bahsedip duruyor, Lake Weir’de bir yere göz koymuş…”</p>

  <p class="block3">“Kes sesini, Vol,” dedi Dock ve onu sertçe dürttü.</p>

  <p class="block3">“Her neyse, biz gidiyoruz,” dedi Volney, Dock’ın dürttüğü yeri ovuşturarak. “Siz de gitseniz iyi edersiniz. Yükünüzü alın. Çok dikkatli olun. Durum siz ne olduğunu anlamadan değişebilir.”</p>

  <p class="block3">“Tamam,” dedi Johnnie.</p>

  <p class="block3">“En azından mutlu öldü,” dedi Volney. “Ölürken gülüyordu.”</p>

  <p class="block3">Hiçbir şey söylemedim. Red Hamilton’ın -eski dostumun- öldüğü gerçeğini yeni yeni sindiriyordum. İçimde keskin bir keder vardı. Beni neşelendirmesini umarak Johnnie’nin düşen tabancadan fırlayan (ve bir sineği öldüren) kurşundan nasıl paçayı sıyırdığını düşünmeye çalıştım. Ama işe yaramadı. Hatta kendimi daha da kötü hissetmeye başladım.</p>

  <p class="block3">Dock önce benim, sonra Johnnie’nin elini sıktı. Yüzü solgundu, morali bozuk görünüyordu. “Bu aşamaya nasıl geldik hiç bilmiyorum,” dedi. ‘Küçük bir çocukken tek istediğim şey, lanet olası bir demiryolu mühendisi olmaktı.”</p>

  <p class="block3">“Bak sana bir şey söyleyeyim,” dedi Johnnie. “Endişelenmemize gerek yok. Tanrı sonunda her şeyin yoluna girmesini sağlar.”</p>

  <p class="block4">&nbsp;</p>

  <p class="block3">Kan lekeleriyle kaplı çarşafa sarılmış Jack’i çalıntı Ford’un arka koltuğuna koyarak son yolculuğuna çıkardık. Arabayı Johnnie kullanıyordu. Engebeli yolda hızla ilerledik (çukurlar ve tümsekler söz konusuysa w Terraplane’i her zaman bir Ford’a tercih ederim). Johnnie çukura vardığımızda kontağı kapattı ve dudağının üst kısmındaki yara bandına dokundu. “Bugün şansımın geri kalanını kullandım, Homer,” dedi. “Artık beni yakalayacaklar.”</p>

  <p class="block3">“Öyle konuşma,” dedim.</p>

  <p class="block3">“Neden konuşmayayım? Gerçek bu.” Başımızın üzerinde gökyüzü bembeyaz ve yağmur yüklüydü. Aurora ve Chicago arasında bol bol çamur göreceğimizi tahmin ediyordum (Johnnie Chicago’ya dönmemiz gerektiğine karar vermişti çünkü federaller büyük ihtimalle bizi St. Paul’de bekliyor olacaktı). Bir yerlerde kargalar ötüyordu. Bunun haricindeki tek ses, soğuyan motorun sesiydi. Sürekli aynaya ve arka koltukta yatan, çarşafa sarılı ölü bedene bakıyordum. Dizlerinin ve dirseklerinin çıkıntılarını seçebiliyor, öksürerek eğildiğinde çarşafın ağzından fışkıran kanla kıpkırmızı olduğu yeri görebiliyordum.</p>

  <p class="block3">“Şuna bak, Homer,” dedi Johnnie belindeki .38’liği göstererek. Sonra parmaklarının ucuyla Bay Francis’in anahtarlığını oynattı. Anahtarlığın halkasında, Ford’unkinin yanı sıra dört beş anahtar daha vardı. Ve bir de şans getiren tavşan ayağı. “Tabanca düşerken kabzası buna çarptı,” dedi. Sonra yavaşça başını salladı. “Şans getiren uğuruma çarptı. Ve artık şansım beni terk etti. Haydi bana yardım et de Jack’i indirelim.”</p>

  <p class="block3">Jack’i çakıllı yamacın yanına taşıdık. Sonra Johnnie tuz ruhu şişesini aldı. Etiketinin üzerinde tehlike işareti olan büyük bir kuru kafa vardı.</p>

  <p class="block3">Johnnie diz çökerek çarşafı çekti. “Yüzüklerini al,” dedi. Uzanıp Jack’in yüzüklerini çıkardım. Johnnie alıp cebine koydu. Johnnie küçük olanın üzerindekinin gerçek elmas olduğuna yemin etse de sonuçta yüzükleri Calumet City’de kırk beş dolara sattık.</p>

  <p class="block3">“Şimdi ellerini tut.”</p>

  <p class="block3">Tuttum ve Johnnie, her parmağın ucuna birer kapak tuz ruhu döktü, parmak izlerine bir daha hiç kimse rastlamayacaktı. Sonra eğilerek Jack’i alnından öptü. “Bunu yapmayı hiç istemiyorum, Red, ama yerimde olsaydın senin de aynısını yapacağını biliyorum.”</p>

  <p class="block3">Sonra tuz ruhunu Jack’in yanaklarına, ağzına, kaşlarına döktü. Sıvı, hışırtılar ve cızırtılarla köpürdü ve beyaza döndü. Kapalı gözkapaklarını itmeye başladığında arkamı döndüm. Ve elbette bunlar hiçbir işe yaramadı; bir çiftçi cesedi buldu. Köpekler, üzerini örttüğümüz taşları bir kenara itmeyi becermişler, ellerinden ve yüzünden geri kalanı yemeye başlamışlardı. Vücudunun geri kalanındaysa polislerin kimliğini tespit etmesi için yeterli yara izi vardı. Cesedin Jack Hamilton olduğu anlaşılmıştı.</p>

  <p class="block3">Gerçekten de Johnnie’nin şansı son buldu. O günden sonra yaptığı her hamle -Purvis ve rozetli silah arkadaşlarının onu Biograph’da mıhlamasına kadar- yanlıştı. O gece ellerini kaldırıp teslim olabilir miydi? Buna hayır demek zorundayım. Purvis onu öyle ya da böyle ölü ele geçirmeye kararlıydı. Bu yüzden federaller Chicago polisine Johnnie’nin şehirde olduğunu hiç söylemedi.</p>

  <p class="block4">&nbsp;</p>

  <p class="block3">Uçlarında sineklerin uçuştuğu ipleri odaya getirdiğimde Jack’in yüzünde beliren neşeyi asla unutmayacağım. İyi bir adamdı. Aslında hemen hemen hepsi iyi adamlardı, kötü işlere bulaşmış iyi adamlar. Ve Johnnie içlerinde en iyisiydi. Hiç kimsenin ondan daha harbi bir dostu olmamıştır. Onunla bir banka daha soyduk; South Bend, Indiana’daki Merchants National. O işte Lester Nelson bize katıldı. Şehirden çıkarken Indiana’daki her aynasız bize ateş ediyormuşçasına kurşun yağmuruna tutulduk ama kaçmayı başardık. Ama ne için? Hasılatın yüz binden fazla olmasını bekliyorduk. Meksika’ya gidip krallar gibi yaşamamıza yetecek kadar. Ama sonuçta elimize geçen, çoğu bozukluktan ibaret olan ve kimseye bir hayrı dokunmayan yirmi bin papel oldu.</p>

  <p class="block3">Tanrı sonunda her şeyin yoluna girmesini sağlar, demişti, Johnnie Dock Barker’a onlardan ayrılmamızdan önce. Bir Hıristiyan olarak yetiştirildim, hayat yolculuğumda bu rotadan biraz saptığımı kabul ediyor. ve buna inanıyorum; Tanrı‘nın gözünde iplerin ucunda uçan sineklerden farkımız yok ve önemli olan tek şey, etrafına ne kadar güneş ışığı yayabildiğin. Johnnie Dillinger’ı son gördüğümde Chicago’daydı ve söylediği bir şeye gülüyordu. Bu benim için yeterince iyi.</p>

  <p class="block4">&nbsp;</p>

  <p class="block16">-</p>

  <p class="block17">Çocukken Çöküntü günlerinin hikâyeleri beni büyülerdi. Bu ilgi muhtemelen Arthur Penn’in çarpıcı Bonnie ve Clyde’la ile doruğa çıktı. 2000 baharında John Toland’ın o günlerin tarihini yazıya döktüğü Dillinger Günleri’ni tekrar okudum ve Dillinger’ın yandaşı Homer Van Meter’ın Pendleton Islahevi’nde kendi kendine iple sinek yakalamayı öğrenmesi hikâyesi beni özellikle çok etkiledi. Jack “Red” Hamilton’ın bu yavaş ölümü, belgelenmiş bir gerçek; o çiftlik evinde olanlar ise elbette tamamen hayal ürünü… veya daha çok hoşunuza giden bir kelime ise efsane diyebilirsiniz. Benim hoşuma gidiyor.</p>

  <p class="block12" id="calibre_pb_6">&nbsp;</p>
</body>
</html>
