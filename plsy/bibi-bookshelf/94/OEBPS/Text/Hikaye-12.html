<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block13" id="toc_id_13">&nbsp;</h1>

  <p class="block4">&nbsp;</p>

  <p class="block4">&nbsp;</p>

  <p class="block4">&nbsp;</p>

  <p class="block4">&nbsp;</p>

  <p class="block" id="uebb24984-dfd7-4753-96a8-4e6982e16b05">1408</p>

  <p class="block4">&nbsp;</p>

  <p class="block17">Bence her korku/gerilim yazarı, çok popüler olan diri diri gömülme konusunun yanı sıra Oteldeki Hayaletli Oda konusunda da en az bir eser yazmalı. Bu o türde bir hikâyenin bana ait bir versiyonu. Bu hikâyede alışılagelmedik bir şey varsa o da başlarken asla bitirmeye niyetlenmiş olmayışım. İlk üç dört sayfasını On Writing adlı kitabımın bir parçası olarak yazmış, okuyucuya bir hikâyenin nasıl başlayıp geliştiğini göstermek istemiştim. Ama en büyük amacım, kitapta zırvaladığım temellere elle tutulur örnekler göstermekti. Ama hoş bir şey oldu: hikâye beni baştan çıkardı ve kendimi sonuna kadar yazıyor buldum. İnsanlar çok farklı şeylerden korkabiliyorlar, korku kaynağı kişiden kişiye değişiyor (mesela bazılarını Peru Kocadişi’nden niye korktuğunu hiç anlamıyorum) ama bu hikâye, üzerinde çalışırken beni korkuttu. Kan ve Duman isminde bir sesli derlemenin içinde yer aldı ve dinlerken daha da korktum. Ödüm patladı. Ama bu tüyler ürpertici his, otel odalarının doğasında var, sizce de öyle değil mi? Demek istediğim, kimbilir sizde önce o yatakta kaç kişi yattı? Onlardan kaçı hastaydı? Kaçı aklını kaybetmek üzereydi? Kaçı çekmecedeki İncil’den son birkaç mısra okuduktan sonra televizyonun yanındaki gardıropta kendini asmayı planlıyordu? Brrr. Yine de odaya girelim, ne dersiniz? İşte anahtarınız… belki de oda numaranızı oluşturan bu dört masum rakamın toplamını gözden kaçırmışsınızdır. Odanız hemen koridorun sonunda.</p>

  <p class="block16">-</p>

  <p class="block4">&nbsp;</p>

  <p class="block16">I</p>

  <p class="block3">Mike Enslin, Dolphin Oteli’nin lobisindeki fazla doldurulmuş koltuklardan birinde oturan müdürü Olin’i gördüğünde hâlâ döner kapıdaydı. Onu görünce Mike’ın yüreğine bir ağırlık çöktü. Belki avukatımla birlikte gelmem gerekirdi, diye düşündü. Eh, artık çok geçti. Ve Olin’in 1408 numaralı odayla arasına birkaç engel daha koymaya çalışması o kadar da kötü olmayacaktı; kullanabileceği bir şey çıkabilirdi.</p>

  <p class="block3">Mike döner kapıdan çıkarken Olin şişman elini uzatmış, ona doğru yürüyordu. The Dolphin, Beşinci Sokak’ın köşesini döndükten sonra, Altmış Birinci Sokak üzerindeydi. Küçük ama şık bir oteldi. Küçük çantası diğer eline alıp Olin’in eline uzandığı sırada Mike’ın yanından şık giysilere bürünmüş bir çift geçti. Kadın sarışındı ve elbette siyah giymişti ve parfümünün hafif, çiçek kokusu New York’un bir özeti gibiydi. Asma kattaki barda biri, bu özeti belirginleştirmek istercesine “Night and Day”i çalıyordu.</p>

  <p class="block3">“Bay Enslin. İyi akşamlar.”</p>

  <p class="block3">“Bay Olin. Bir sorun mu var?”</p>

  <p class="block3">Olin acı çekiyormuş gibi görünüyordu. Bir an için yardım ararcasına küçük, şık döşenmiş lobiye baktı. Kapıcının durduğu bölümde bir adam karısıyla tiyatro biletleri hakkında tartışıyor, kapıcı da onları yüzünde küçük, sabırlı bir gülümsemeyle izliyordu. Resepsiyonda, üzeri sadece Business Class’ta uzun saatler uçtuğu için kırışmış olabilecek bir adam, üzerinde çok şık bir siyah giysi olan görevli kadınla yaptırdığı rezervasyonu tartışıyordu. Dolphin Oteli’nde işler her zamanki gibi devam ediyordu.</p>

  <p class="block3">Yazarın pençeleri arasına düşmüş olan Olin haricinde herkese yardım edebilecek birileri bulunabilirdi.</p>

  <p class="block3">“Bay Olin?” diye tekrarladı Mike.</p>

  <p class="block3">“Bay Enslin… sizinle bir dakikalığına ofisimde görüşebilir miyim?”</p>

  <p class="block3">Şey, neden olmasın? 1408 numaralı odayla ilgili bölüme bir katkısı olabilir, okuyucuların açlık duyduğu uğursuzluk duygusunu arttırabilirdi ve hepsi bu da değildi. Tüm ipuçlarına rağmen Mike Enslin o ana kadar bundan emin olamamıştı ama artık biliyordu. Olin, 1408 numaralı odadan ve orada o gece Mike’ın başına gelebileceklerden gerçekten korkuyordu.</p>

  <p class="block3">“Elbette, Bay Olin.”</p>

  <p class="block3">İyi ev sahibi Olin, Mike’ın küçük çantasını almak için uzandı. “İzin verin.”</p>

  <p class="block3">“Sorun değil,” dedi Mike. “İçinde yedek giysiler ve bir diş fırçasından başka bir şey yok.”</p>

  <p class="block3">“Emin misiniz?”</p>

  <p class="block3">“Evet,” dedi Mike. “Şans getiren Hawaii gömleğim de üzerimde.” Gülümsedi. “Hayaletleri defedici gömleğim.”</p>

  <p class="block3">Olin gülümsemesine karşılık vermedi. Onun yerine hafifçe içini çekti. Koyu renk takım elbisesi, düzgün kravatıyla biraz topluca bir adamdı. “Çok iyi, Bay Enslin. Lütfen beni takip edin.”</p>

  <p class="block4">&nbsp;</p>

  <p class="block3">Otel müdürü lobide huzursuz, neredeyse yenilmiş görünüyordu. Duvarlarında otelin resimleri bulunan (Dolphin 1910’da açılmıştı -Mike gerekli araştırmayı yapmıştı) ofisine girdiğindeyse kendine güvenini tekrar kazanmış gibiydi. Yerde bir İran halısı vardı. İki abajurdan yumuşak bir aydınlık yayılıyordu. Çalışma masasının üzerinde baklava biçiminde yeşil bir gölgeliği olan bir masa lambası vardı. Puro kutusunun yanında duruyordu. Onun yanındaysa Mike Enslin’in son üç kitabı vardı. Elbette karton kapaklıydılar, ciltli olarak basılmamışlardı. Anlaşılan ev sahibim de boş durmayıp kendi çapında biraz, araştırma yapmış, diye düşündü Mike.</p>

  <p class="block3">Çalışma masasının önündeki koltuklardan birine oturdu. Olin’in masanın gerisine geçeceğini sanıyordu ama otel müdürü onu şaşırttı ve yan tarafındaki koltuğa oturup bacak bacak üstüne atarak puro kutusuna uzandı.</p>

  <p class="block3">“Puro alır mısınız, Bay Enslin?”</p>

  <p class="block3">“Hayır, teşekkürler. Sigara içmem.”</p>

  <p class="block3">Olin’in bakışları, Mike’ın sağ kulağının arkasındaki sigaraya yöneldi, kulağının çıkıntısına, eski zaman gazetecilerinin şapkalarının bandına yerleştirdikleri gibi konmuştu. Sigara artık öylesine bir parçası olmuştu ki Mike bir an için Olin’in nereye baktığını gerçekten anlamadı. Sonra güldü, sigarayı alıp kendi de baktı ve tekrar Olin’e döndü.</p>

  <p class="block3">“Dokuz yıldır bir tane bile içmedim,” dedi. “Kardeşim akciğer kanserinden öldü. Onun ölümünün ardından sigarayı bıraktım. Kulağımın arkasındaki sigaraysa…” Omuz silkti. “Sanırım orada oluşunun sebebi biraz duygusal, biraz da batıl inanç. Hawaii gömleği gibi. Ya da insanların evlerinin veya ofislerinin duvarlarında bazen görebileceğiniz, üzerindeki camda ACİL DURUM HALİNDE CAMI KIRINIZ yazan ve içinde bir sigara olan küçük kutucuklar gibi. 1408’de sigara içilebiliyor mu, Bay Olin? Nükleer savaş çıkarsa falan diye soruyorum?”</p>

  <p class="block3">“Aslında içilebiliyor.”</p>

  <p class="block3">“O halde,” dedi Mike içtenlikle. “Bu gece endişelenecek konulardan biri eksildi demektir.”</p>

  <p class="block3">Bay Olin tekrar iç çekti ama bu seferki, lobideki gibi çok kederli değildi. Evet, ofis yüzünden olmalı, diye düşündü Mike. Olin’in ofisi, özel alanı. O gün öğleden sonra avukatı Robertson ile geldiklerinde de Olin ofisinde daha soğukkanlı görünmüştü. Ve neden olmasın? Kendini özel alanında güçlü hissetmeyecekti de nerede hissedecekti? Olin’in ofisinde güzel resimler, yerde güzel bir halı ve masasında güzel bir puro kutusu vardı. Şüphesiz 1910’dan beri burada pek çok müdür görev almıştı; kendine has bir yönden bu otel de en az omuzları açık siyah gece elbisesi giymiş çiçek kokulu parfümü olan o sarışın kadar New York’tu.</p>

  <p class="block3">“Sizi bu işten vazgeçiremeyeceğim, değil mi?”</p>

  <p class="block3">“Vazgeçirebileceğinizi hiç sanmıyorum,” dedi Mike sigarayı tek kulağının arkasına koyarken. Saçına şapka takan eski zaman gazeteciler gibi Vitalis veya Wildroot ile yağlamazdı ama yine de iç çamaşırlarını olduğu gibi sigarayı da her gün değiştirir, yenisini koyardı. Kulakların arkası terler; gün sonunda içilmemiş sigarayı tuvalete atıp sifonu çekmede önce incelediğinde üzerinde açık sarı-turuncu ter lekeleri olduğunu görürdü. Bu, sigarayı yakma isteğini arttırmazdı. Yirmi yıl boyunca içmişti -günde bir buçuk, bazen iki paket- ama artık o günleri ardında bırakmıştı. Neden yaptığı daha iyi bir soruydu aslında.</p>

  <p class="block3">Olin masanın üzerindeki kitapları aldı. “Tüm kalbimle fikrinizi değiştirmenizi umuyorum,” dedi.</p>

  <p class="block3">Mike, çantasının fermuvarlı yan gözünden küçük bir Sony kayıt cihazı çıkardı. “Konuşmamızı kaydetmemin bir sakıncası var mı, Bay Olin?”</p>

  <p class="block3">Olin elini aldırmazca salladı. Mike KAYIT düğmesine bastı ve teybin kırmızı ışığı yandı. Makaralar dönmeye başladı.</p>

  <p class="block3">Bu arada Olin yavaşça kitapların sayfalarını karıştırıyor, başlıkları okuyordu. Kitaplarından birini bir başkasının elinde gördüğü her seferde olduğu gibi Mike Enslin tuhaf bir duygu karışımı hissetti: gurur, huzursuzluk, şaşkınlık, meydan okuma ve utanç. Kitaplarından utanması için bir sebep yoktu, son beş yıldır geçimini sağlamasını sağlamışlardı ve kazancını bir ürün sunucuyla paylaşmak zorunda kalmamıştı (“kitap fahişeleri” diyordu menajeri onlar için, belki biraz da kıskançlıkla) çünkü bu fikri o yaratmıştı. Gerçi ilk kitap o kadar iyi sattıktan sonra fikri bir geri zekâlı bile görebilirdi. Frankenstein’dan sonra gelen Frankenstein’ın Gelini olmayacaktı da ne olacaktı?</p>

  <p class="block3">Yine de Iowa’ya gitmiş, Jane Smiley ile birlikte çalışmıştı. Bir keresinde Stanley Elkin ile bir panele katılmıştı. Otel müdürü başlıkları yüksek sesle okumaya başladığında kaydı başlatmamış olmayı diledi. Daha sonra Olin’in ölçülü ses tonunu dinleyecek ve sesinde bir küçük görme tınısı duyduğunu hayal edecekti. Farkında olmadan kulağının arkasındaki sigaraya dokundu.</p>

  <p class="block3">“Hayaletti On Evde On Gece,” diye okudu Olin yüksek sesle. “Hayaletli On Mezarlıkta On Gece. Hayaletli On Şatoda On Gece.” Mike’a yüzünde hafif bir gülümsemeyle baktı. “Bunun için İskoçya’ya gitmiştiniz. Ve tabii Vienna Woods’a. Ve hepsi de vergiden düşülüyordu, değil mi? Ne de olsa sizin işiniz hayaletli yerler.”</p>

  <p class="block3">“Bir şey mi anlatmaya çalışıyorsunuz?”</p>

  <p class="block3">“Bu konularda hassassınız, değil mi?” diye sordu Olin.</p>

  <p class="block3">“Hassas evet. Zayıf, hayır. Kitaplarımı eleştirerek beni otelinizden yaklaştırabileceğinizi sanıyorsanız…”</p>

  <p class="block3">“Hayır, öyle bir şey söz konusu değil. Sadece merak ettim. İki gün önce bu taleple bize geldiğinizde Marcel’i -kapı görevlisi- gönderip kitaplarınızı aldırmıştım.”</p>

  <p class="block3">“Bay Robertson’ı duydunuz; New York Eyaleti yasaları -ve iki federal insan hakları yasası- ben belirli bir odayı istiyorsam ve o oda boşsa odayı bana tahsis etmenizi emrediyor. Ve 1408 boş. 1408 bugünlerde hep boş.”</p>

  <p class="block3">Ama Bay Olin’in dikkatini Mike’ın yazdığı son üç kitaptan -hepsi de New York Times’ın en çok satan kitaplar listesine girmişti- almak şimdilik mümkün olmayacak gibiydi. Üçüncü kez sayfalara göz gezdirdi. Masanın üzerindeki lambanın yumuşak ışığı, kitapların parlak kapaklarından yansıyordu. Kapaklarda mor renk ağırlıktaydı. Mike’a söylenene göre mor renk, korku kitaplarının satışını çok arttırıyordu.</p>

  <p class="block3">“Bugün akşamüstüne dek kitaplarınıza göz atacak fırsatım olmadı,” dedi Olin. “Oldukça meşguldüm. The Dolphin, New York standartlarına göre küçük olabilir ama yüzde doksan doluluk kapasitesiyle çalışıyoruz ve kapıdan giren hemen her müşteri bir sorunu çıkarıyor.”</p>

  <p class="block3">“Benim gibi.”</p>

  <p class="block3">Olin hafifçe gülümsedi. “Sizin sorununuzun biraz özel olduğunu belirtmeliyim, Bay Enslin. Bay Robertson, siz ve bütün o tehditleriniz.”</p>

  <p class="block3">Mike yine kendini saldırıya uğramış gibi hissetti. Olin’i hiç tehdit etmemişti ama Robertson’ın varlığı bir tehdit olarak düşünülebilirdi. Ve anahtarla açılmayı reddeden paslı bir kilidi demir çubukla açmak gerektiği gibi bu konuda da bir avukat kullanmak zorunda kalmıştı.</p>

  <p class="block3">Ama kilit sana ait değil, dedi içinden bir ses ama eyalet ve ülke yasalı farklı bir şey söylüyordu. Yasalar, Dolphin Oteli’nin 1408 numaralı odasını istiyorsa ve ondan önce başka isteyen olmamışsa odanın ona tahsis edilmesini emrediyordu.</p>

  <p class="block3">Olin’in yüzünde hâlâ o hafif gülümseme olduğu halde kendisini izlediğini fark etti. Mike’ın içsel diyalogunu kelimesi kelimesine takip ediyor gibiydi. Rahatsız edici bir histi ve Mike bu görüşmenin onu iyiden iyiye huzursuz ettiğini fark etti. Sanki teyp kayda başladığından beri savunmadaydı oysa genellikle kayıt, karşıdakini sindirirdi.</p>

  <p class="block3">“Bir yere varmaya çalışıyorsanız sanırım bir iki viraj önce sizi kaybettim, Bay Olin. Uzun bir gün geçirdim. Eğer 1408 numaralı oda üzerindeki tartışmanız sona erdiyse yukarı çıkıp…”</p>

  <p class="block3">“Birini okudum… şey, onlara ne diyorsunuz? Hikâyeler mi?”</p>

  <p class="block3">Mike onlara fatura -ödeme- araçları diyordu ama bunu kayıt devam ederken söylemeye niyetli değildi. Kendi teybi olsa bile.</p>

  <p class="block3">“Hikâye,” dedi Olin sonunda bir karara vararak. “Her kitaptan bir hikâye okudum. Hayaletli Evler kitabınızdan Kansas’taki Rilsby eviyle ilgili olanı okudum…”</p>

  <p class="block3">“Ah, evet. Balta cinayetleri.” Eugene Rilsby’nin ailesinden altı kişiyi baltayla doğrayıp kaçan kişi hiçbir zaman yakalanamamıştı.</p>

  <p class="block3">“Evet, balta cinayetleri. Ve Alaska’da intihar etmiş iki sevgilinin -insanların Sitka civarında gördüklerini iddia ettikleri çift-mezarlarının üzerinde kamp yaptığınız geceyi ve Gartsby Kalesi’nde kaldığınız geceyi okudum. Sonuncusu çok eğlendiriciydi. Şaşırdığımı söylemeliyim.”</p>

  <p class="block3">Mike kulağım açmış, adamın sesinde On Gece kitapları hakkında bir küçük görme tınısı yakalamaya çalışıyordu ve bazen Olin’in sesinde olmadığı halde duyduğundan şüphesi yoktu -içten içe yanlış yolda olduğunu bilen bir yazardan daha paranoyak hiç kimse olamayacağını keşfetmişti- ama gerçekte Olin’in sesinde öyle bir şey olduğuna inanmıyordu.</p>

  <p class="block3">“Teşekkür ederim,” dedi. “Sanırım.” Mini teybine kaçamak bir bakış attı. Genellikle kırmızı ışığı bir göz gibi diğer adamın üzerinde olur, yanlış bir şey söylememesi için onu adeta uyarırdı. Şimdi o gözü kendi üzerinde hissediyordu.</p>

  <p class="block3">“Oh, evet, iltifat anlamında söylemiştim.” Olin kitapların üzerine hafifçe vurdu. “Bunları okuyup bitirmeye niyetliyim… ama içerikleri için değil. Benim asıl beğendiğim, yazım tarzınız. Gartsby Kalesi’ndeki pek doğaüstü sayılmayacak deneyimlerinizi okurken kendimi gülmekten alamadım ve buna çok şaşırdım. Ayrıca ummadığım kadar iyi olduğunuzu da belirtmeliyim. Bu da beni şaşırttı. Çok kurnazca. Ben daha kalitesiz bir yazı ve daha çok şiddet bekliyordum.”</p>

  <p class="block3">Mike, bir sonraki için kendini tüm iradesiyle hazırladı. ‘Senin gibi tatlı bir kız burada ne arıyor’un Olin versiyonu gelecekti muhtemelen. Medeni müdür, gece dışarı çıkarken siyah şık elbiseler giyen sarışın kadınların ev sahibi, otelin barında “Night and Day” gibi eski şarkıları çalacak, smokinlerini giymiş, emekli, kara kuru müzisyenleri işe alan adam. Olin büyük ihtimalle geceleri uyumadan önce Proust okuyordu.</p>

  <p class="block3">“Ama bu kitaplar aynı zamanda rahatsız edici. Onları biraz karıştırmış olmasaydım bu akşam sizi beklemezdim. Elinde evrak çantasıyla o avukatı gördüğüm an o lanet olası odada kalmaya kararlı olduğunuzu ve söyleyeceğim hiçbir şeyin sizi vazgeçiremeyeceğini anlamıştım. Ama kitaplar…”</p>

  <p class="block3">Mike uzanıp kaydı durdurdu, o küçük kırmızı göz yüzünden diken üstünde gibiydi. “Neden ısrar ettiğimi mi merak ediyorsunuz? Olay bu mu?”</p>

  <p class="block3">“Para için yaptığınızı tahmin ediyorum,” dedi Olin yumuşak bir sesle.</p>

  <p class="block3">Mike yanaklarında bir sıcaklık hissetti. Hayır, bu görüşme hiç umduğu gibi gitmiyordu; daha önce bir konuşmanın ortasında kaydı durdurduğu olmamıştı. Ama Olin göründüğü gibi değildi. Beni elleriyle bu tuzağa çekti, diye düşündü Mike. O temiz, manikürlü, küçük otel müdürü elleriyle.</p>

  <p class="block3">“Beni endişelendiren -daha doğrusu korkutan- o kitapları, zeki, bir o kadar da yetenekli ama yazdıklarının tek kelimesine bile inanmayan bir adamın yazmış olmasıydı.”</p>

  <p class="block3">Bu tam doğru sayılmaz, diye düşündü Mike. Yazdığı eserlerden iki düzineye yakınını inanarak yazmış, hatta birkaçı basılmıştı. New York’taki ilk on sekiz ayında, The Village Voice’te çalışıp açlık sınırında yaşadığı sıralarda inandığı şiirler yazmıştı. Ama Eugene Rilsby’nin başsız hayaletinin ay ışığında, Kansas’ta ıssız bir çiftlik evinde dolaştığına inanıyor muydu? Hayır. Bütün geceyi o çiftlik evinde, mutfağın kirli zemini üzerinde geçirmişti ve gördüğü en korkunç şey, duvar dibinde koşturan iki fareydi. Vlad Tepes’inde hâlâ görüldüğü iddia edilen yıkıntı Transilvanya şatosunda sıcak bir yaz gecesi geçirmiş, karşılaştığı vampirler bir sivrisinek sürüsünden ibaret olmuştu. Seri katil Jeffrey Dahmer’ın mezarının başında kamp yaptığı gece, kaplı biri, sabahın ikisinde bir bıçağı savurarak karşısına çıkmıştı ama arkadaşlarının kıkırdamaları onu ele vermişti ve zaten Mike Enslin bunu o kadar da etkileyici bulmamıştı; elinde plastik bir bıçak sallayan genç bir hayaleti gördüğünde tanırdı. Ama bunların hiçbirini Olin’e söylemeyecekti. Göze alamaya…</p>

  <p class="block3">Ama yapabilirdi. Mini teybi ortadan kaldırdı (en baştan açmanın bir hata olduğunu artık biliyordu) ve kayıt dışı görüşmeleri başladı. Ayrıca Olin’i tuhaf bir şekilde takdir etmeye başlamıştı. Ve birini takdir ediyorsa ona doğruyu söylemek isterdi.</p>

  <p class="block3">“Hayır,” dedi. “Cinlere, hayaletlere ve uzun bacaklı canavarlara inanmıyorum. Gerçek hayatta böyle şeylerin olmaması da çok iyi çünkü oldukları takdirde hiçbir iyi Tanrı‘nın bizi onlardan koruyabileceğini sanmıyorum. Benim inandığım bu ama baştan beri açık fikirli oldum. Mount Hope Mezarlığındaki Havlayan Hayalet konusunda araştırma yapmakla Pulitzer Ödülü‘nü asla kazanamayacağımı biliyorum ama hayaleti görseydim bunu dürüstçe yazardım.”</p>

  <p class="block3">Olin bir şey söyledi ama öyle alçak sesle söylemişti ki Mike anlayamadı.</p>

  <p class="block3">“Anlayamadım?”</p>

  <p class="block3">“Hayır, dedim.” Olin neredeyse özür diler gibi bir ifadeyle bakıyordu.</p>

  <p class="block3">Mike iç geçirdi. Olin yalan söylediğini düşünüyordu. İş bu noktaya vardığında geriye iki seçenek kalıyordu; ya yumruklar konuşacak ya da tartışmadan tamamen çekilecekti. “Neden bu konuyu bir başka güne bırakmıyoruz, Bay Olin? Odaya çıkıp dişlerimi fırçalayacağım. Belki de banyo aynasında Kevin O’Malley’nin arkamda boşluktan var olduğunu görürüm.”</p>

  <p class="block3">Mike yerinden kalkmak üzere doğrulmuştu ki Olin manikürlü ellerinden birini uzatarak onu durdurdu. “Yalan söylüyorsunuz demiyorum, Bay Enslin,” dedi. “Ama inanmıyorsunuz. Hayaletler, onlara inanmayanlara çok nadir görünürler ve göründüklerinde de nadiren fark edilirler. Bu gece Rilsby kesik başını bir bowling topu gibi evin içinde yuvarlamıştır ve siz hiçbir şey duymamış olabilirsiniz!”</p>

  <p class="block3">Mike ayağa kalktı, sonra çantasını almak için eğildi. “Bu durumda 1408 numaralı oda için herhangi bir endişe duymama gerek yok, değil mi?”</p>

  <p class="block3">“Ama duyacaksınız,” dedi Olin. “Duyacaksınız. Çünkü 1408’de hayalet yok. Hiçbir zaman da olmadı. Orada bir şey var -kendim hissettim-ama ruhsal bir varlık değil. Terk edilmiş bir evde veya eski bir şatoda inançsızlığınız sizi koruyabilir ama 1408’de sizi daha da zayıflatacaktır, yapmayın, Bay Enslin. Bu akşam sizi bu yüzden bekledim; yapmamanız için yalvarmak için. Orada olmaması gerekenler listesinde bu neşeli, maceralı gerçek hayalet hikâyelerini yazan kişi başı çekiyor.”</p>

  <p class="block3">Mike bu söylenenleri hem duyuyor, hem duymuyordu. Bir de kaydı kestin! diye köpürüyordu içinden. Önce beni utandırıp teybi kapatmama sebep oluyor, sonra beni göklere çıkarıyor! Kahretsin. Bu cümlesini yine de kullanacağım. Hoşuna gitmezse buyursun beni mahkemeye versin.</p>

  <p class="block3">Bir an önce yukarı çıkmak istiyordu. Bunun tek sebebi bir otel odası köşesinde geçireceği uzun geceye başlayıp işini bir an önce bitirmek değildi. Olin’in az önce söylediklerini hafızasında hâlâ tazeyken kâğıda dökmek de istiyordu.</p>

  <p class="block3">“Bir içki alın, Bay Enslin.”</p>

  <p class="block3">“Hayır, ben gerçekten…”</p>

  <p class="block3">Olin elini cebine sokarak pirinç bir tokmağa takılı bir anahtar çıkardı. Pirinç tokmağı eski ve yıpranmış görünüyordu. Üzerindeki kabartma rakamlar, <b class="calibre1">1408</b> numaralı odanın anahtarı olduğunu gösteriyordu. “Lütfen,” dedi Olin. “Bana bir iyilik yapın, zamanınızdan on dakika daha ayırın -bir kadeh viski içmeye yetecek kadar- ve ben de size odanın anahtarını vereyim. Sizi vazgeçirmek için neredeyse her şeyi yapabilirdim ama kaçınılmazı gördüğümde anladığıma inanırım.”</p>

  <p class="block3">“Burada hâlâ orijinal anahtarları mı kullanıyorsunuz?” diye sordu Mike. “Bu hoş bir ayrıntı.”</p>

  <p class="block3">“The Dolphin 1979 yılında müdür olarak çalışmaya başladığım zaman manyetik kart uygulamasına geçti, Bay Enslin. 1408, buradaki kapısı hâlâ anahtarla açılan tek oda. Kapıya manyetik bir kilit takmaya gerek yoktu çünkü oda kullanılmıyor; en son bir konuk para ödeyip orada kaldığında yıl 1978’di.”</p>

  <p class="block3">“Yapmayın yahu!” Mike tekrar oturdu ve teybini çıkardı. KAYIT düğmesine bastı ve, “Otel müdürü Olin’in söylediğine göre yirmi yıldır odada hiçbir konuk kalmamış.”</p>

  <p class="block3">“1408’e bir manyetik kilit takmaya gerek olmaması isabet oldu çünkü takılsaydı çalışmayacağından kesinlikle eminim. Dijital kol saatleri 1408’ de çalışmıyor. Bazen geriye gidiyorlar, bazen rakamlar tamamen kayboluyor, saatin kaç olduğunu görmek mümkün olmuyor. 1408’de olmaz. Bu portatif hesap makineleri ve cep telefonları için de geçerli. Üzerinizde bir çağrı cihazı varsa kapatmanızı öneririm, Bay Enslin. Çünkü 1408 numaralı odaya girdiğinizde kendi kendine ötmeye başlayacaktır.” Duraksadı. “Ve kapatmak da garantili bir çözüm olmayabilir zira kendi kendine tekrar açılabilir. En güvenli yöntem pillerini çıkarmak.” Düğmeleri hiç incelemeden uzanıp STOP düğmesine bastı. Benzer bir modelini kullanıyor olmalıydı. “Aslında, Bay Enslin, tek emin yol, o lanet olası odadan uzak durmanız.”</p>

  <p class="block3">“Bunu yapamam,” dedi Mike teybi alıp tekrar kaldırırken. “Ama şu içkiyi alabilirim.”</p>

  <p class="block4">&nbsp;</p>

  <p class="block3">Olin Beşinci Sokak’ın yüzyılın başındaki halini resmeden bir yağlıboya tablonun altındaki meşe barda içkileri hazırlarken Mike ona odada 1978’den beri kalan olmadıysa elektronik cihazların çalışmadığını nereden bildiklerini sordu.</p>

  <p class="block3">“Size 1978’den beri odaya hiç kimsenin adım atmadığı izlenimi vermek istememiştim,” diye karşılık verdi Olin. “Öncelikle, odayı ayda bir havalandıran kat görevlileri var. Yaptıkları…”</p>

  <p class="block3">Dört aydır Hayaletli On Otel Odası kitabı üzerinde çalışmakta olan Mike, “Biliyorum,” dedi. Görevliler pencereleri açıyor, tozları alıyor, klozetteki suyu maviye dönüştüren malzemeden ekliyor ve havluları değiştiriyorlardı. Muhtemelen çarşafları havalandırma sırasında değiştirmiyorlardı. Mike uyku tulumunu getirmediğine bir an için pişman oldu.</p>

  <p class="block3">Ellerinde kadehlerle İran halısı üzerinde ona doğru yürüyen Olin, düşüncelerini yüzünden okumuş gibiydi. “Çarşaflar bu öğleden sonra değiştirildi, Bay Enslin.”</p>

  <p class="block3">“Neden resmiyeti bırakıp bana Mike demiyorsunuz?”</p>

  <p class="block3">“O şekilde rahat olabileceğimi sanmıyorum,” dedi Olin ona içkisini satarak. “Sağlığınıza içiyorum.”</p>

  <p class="block3">“Ve size.” Mike kadehini onunkiyle tokuşturmak için kaldırdı ama Olin kadehini geri çekti.</p>

  <p class="block3">“Hayır, Bay Enslin, size, ısrar ediyorum. Bu akşam ikimiz de sizin sağlığınıza içmeliyiz. İhtiyacınız olacak.”</p>

  <p class="block3">Mike içini çekerek kadehini onunkine vurdu ve, “Bana,” dedi. “Bir korku filmine çok yakışırdınız, Bay Olin. Yeni evli genç çifti Kıyamet Şatosu’ndan uzaklaştırmak için uyaran gizemli kâhya rolünde gayet başarılı olurdunuz.”</p>

  <p class="block3">Olin oturdu. “Tanrı‘ya şükür o rolü şimdiye kadar pek sık oynamam gerekmedi. 1408, doğaüstü yerler ve psişik yoğun noktalarla ilgili internet sitelerinin listesinde yer almıyor…”</p>

  <p class="block3">Bu, kitabım basıldıktan sonra değişecek, diye düşündü Mike içkisini yudumlarken.</p>

  <p class="block3">“…ve Dolphin Oteli, hayalet turları düzenleyenlerin programındaki duraklardan biri değil. Ama Sherry-Netherland, Plaza ve Park Lane’e uğruyorlar. 1408’i elimizden geldiğince gizli tutmaya gayret ettik., ama- elbette şanslı ve kararlı araştırmacıların burayı keşfetmesi bir yerde kaçınılmaz.”</p>

  <p class="block3">Mike hafifçe gülümsedi.</p>

  <p class="block3">“Veronique çarşafları değiştirdi,” dedi Olin. “Ona eşlik ettim. Kendinizi şanslı saymalısınız, Bay Enslin; çarşafınızı kraliyet ailesine mensup biri değiştirmiş gibi bir durum bu. Veronique ve kız kardeşi Dolphin’e 1971 veya ‘72’de temizlik görevlisi olarak gelmişler. Vee -biz onu böyle çağırıyoruz- Dolphin Oteli’nin en eski elemanıdır. İşe benden altı yıl önce başlamış. Bu süre içinde Housekeeping Şefliği’ne yükseldi. Sanırım en son altı yıl önce çarşaf değiştirmişti. Ama 1992’ye kadar 1408’in havalandırılması işlemini hep o ve kız kardeşi yaptı. Veronique ve Celeste ikizdi ve aralarındaki bağ… nasıl desem? Onları kısa dönemler için koruyalı bir çeşit kalkan olmuştu. Odayı havalandırmak için bu süre yetiyordu”</p>

  <p class="block3">“Şu Veronique’in kız kardeşinin o odada öldüğünü söylemeyeceksiniz, değil mi?”</p>

  <p class="block3">“Hayır,” dedi Olin. “Sağlık sorunları yüzünden 1988’de işi bırakmak zorunda kaldı. Ama giderek kötüleşen ruhsal ve fiziksel durumunda 1408’in rolü olduğu ihtimalini göz ardı edemem.”</p>

  <p class="block3">“Umarım arada kurduğunuz bu bağlantıyı saçma bulduğumu söylersem kırılmazsınız, Bay Olin.”</p>

  <p class="block3">Olin güldü. “Yaptığınız iş düşünüldüğünde bu çok katı bir bakış açısı.”</p>

  <p class="block3">“Bunu okurlarıma borçluyum,” dedi Mike donukça.</p>

  <p class="block3">“Sanırım 1408’i olduğu gibi bıraksaydım da olurdu,” dedi otel müdürü düşünceli bir ifadeyle. “Kapısı kilitli, ışıkları sönük, halının renginin solmasını engellemek için perdeleri kapalı tutabilirdim… ama içerideki havanın bir çatı katında oldu gibi bayatlaması düşüncesine katlanamıyorum. Tozun her yeri kaplamasını istemiyorum. Sizce bu aşırı titiz veya takıntılı biri olduğumu mu gösterir?”</p>

  <p class="block3">“Sadece bir otel müdürü olduğunuzu gösterir.”</p>

  <p class="block3">“Sanırım öyle. Her neyse, Vee ve Cee odayı havalandırırdı -çok hızlı bir şekilde- ve sonra Cee emekliye ayrıldı, Vee de terfi etti. Odayı havalandırmaları için diğerlerini görevlendirdim. Daima birbiriyle iyi geçinen çiftleri seçiyordum…”</p>

  <p class="block3">“Aralarındaki bağın gulyabanilere karşı onları koruyacağını umarak mı?”</p>

  <p class="block3">“Evet, aynen öyle. Ve 1408’deki gulyabanilerle istediğiniz kadar dalga geçebilirsiniz, Bay Enslin ama içerdeki her neyse, odaya girer girmez onu hissedeceğinizden eminim. İçerideki şey hiç de utangaç değil.</p>

  <p class="block3">“Bir çok kez -yapabildiğim kadar- onları denetlemek için görevlilerle birlikte odaya girdim.” Duraksadı ve neredeyse isteksizce ekledi. “Kötü bir şey olduğu takdirde onları dışarı çıkarabilmeyi umuyordum sanırım. Hiçbir şey olmadı. Birkaçı ağlama krizine girdi, biri de gülme krizine -kontrolsüzce gülen birinin ağlayan birinden çok daha korkunç olabileceğini düşünemezdim ama öyle- ve birkaçı da bayıldı. Bununla birlikte korkunç bir şey olmadı. Burada olduğum yıllar boyunca odaya girdiğim zamanlarda birkaç küçük, ilkel deney yapma fırsatım oldu -çağrı cihazları, cep telefonları gibi- ama korkunç bir şeye tanık olmadım. Tanrı‘ya şükür!” Tekrar duraksadı. Sonra tuhaf bir sesle ekledi. “İçlerinden biri kör oldu.”</p>

  <p class="block3">“Ne?”</p>

  <p class="block3">“Kör oldu. İsmi Rommie Van Gelder’dı. Televizyonun tozunu alırken aniden çığlık atmaya başladı. Ona nesi olduğunu sordum. Elindeki toz bezini bıraktı, ellerim gözlerinin üzerine kapadı ve kör olduğunu haykırdı. Tek görebildiği korkunç renklerdi. Onu odadan çıkarır çıkarmaz renkler kayboldu, asansöre vardığımızdaysa tekrar görebilmeye başlamıştı.”</p>

  <p class="block3">“Tüm bunları sadece beni korkutmak için anlatıyorsunuz, değil mi, Bay Olin? Beni korkutup kaçırmak için.”</p>

  <p class="block3">“Hayır. Odanın ilk konuğunun intihar etmesiyle başlayan tarihçesini biliyorsunuz.”</p>

  <p class="block3">Mike biliyordu. Bir dikiş makinesi satıcısı olan Kevin O’Malley 13 Ekim 1910’da pencereden atlayıp ardında yaslı bir eş ve yedi çocuk bırakmıştı.</p>

  <p class="block3">“O odanın penceresinden beş adam ve bir kadın atladı, Bay Enslin. Üç kadın ve bir adam avuç dolusu hap içtiler. İkisi yatakta, ikisi banyoda, biri küvette ve biri de klozetin üzerinde oturur halde bulundu. 1970’te bir adam gardıropta kendini astı…”</p>

  <p class="block3">“Henry Storkin,” dedi Mike. “O muhtemelen bir kazaydı… erotik asleksi.”</p>

  <p class="block3">“Belki. Ayrıca bileklerini kesen ve kan kaybından ölmek üzereyken cinsel organını da kesen Randolph Hyde da var. O erotik asfeksi değildi. Söylemek istediğim, Bay Enslin, altmış sekiz yılda on iki intihar vakası sizi caydırmadıysa odayı havalandıran birkaç kat görevlisinin yutkunmalarının ve kalp çarpıntılarının işe yarayacağından şüpheliyim.”</p>

  <p class="block3">Yutkunmalar ve kalp çarpıntıları, bu güzel, diye düşündü Mike ve bunu çalarak kitabında kullanıp kullanamayacağım merak etti.</p>

  <p class="block3">“1408’i havalandıran çiftlerin pek azı oraya geri dönmeye razı oldu,” dedi Olin ve içkisini bir yudumda bitirdi.</p>

  <p class="block3">“Fransız ikizler hariç.”</p>

  <p class="block3">“Evet, Vee ve Cee hariç, doğru.” Olin başını salladı.</p>

  <p class="block3">Kat görevlileri ve… Olin ne demişti? Yutkunmaları ve kalp çarpımları Mike’ın pek umurunda değildi. Olin, Mike’ın varlıklarının değil önemlerinin farkında olmadığını ima edercesine intiharlardan bahsedince biraz huzursuz olmuştu. Ama bu söylediklerinin gerçekten bir önemi yoktu, hem Abraham Lincoln’ün hem de John Kennedy’nin yardımcılarının ismi Johnson’dı; Lincoln ismi de Kennedy ismi de yedi harften oluşuyordu; ikisi de sonu 60’la biten yıllarda seçilmişti. Tüm bu tesadüfler neyi kanıtlıyordu? Hiçbir lanet olası şeyi.</p>

  <p class="block3">“İntiharlar kitabımda harika bir bölüm oluşturacak,” dedi Mike. “Ama teyp kapalıyken söyleyeyim, istatistikçi bir kaynağımın söylediğine göre bu sayı katlanılabilir bir miktar.”</p>

  <p class="block3">“Charles Dickens buna ‘patates etkisi’ diyor.”</p>

  <p class="block3">“Anlamadım?” dedi Mike.</p>

  <p class="block3">“Jacob Marley’nin hayaleti Scrooge ile ilk konuştuğunda Scrooge ona bir hardal damlası veya az pişmiş bir parça patatesten başka bir şey olamayacağını söyler.”</p>

  <p class="block3">“Bunun komik olduğunu mu sanıyorsunuz?” dedi Mike soğukça.</p>

  <p class="block3">“Kesinlikle hayır, Bay Enslin. Lütfen beni iyi dinleyin. Vee’nin kız kardeşi Celeste bir kalp krizi geçirip öldü. O sırada Alzheimer’ın orta aşamasındaydı. Bu hastalık çok genç yaşında başladı.”</p>

  <p class="block3">“Ama söylediğinize göre kız kardeşi iyi ve sağlığında bir sorun yok. Aslında tam bir Amerikan başarı hikâyesi. Görünüşünüze bakılırsa siz de öylesiniz, Bay Olin. 1408 numaralı odaya kaç kez girip çıktınız? Yüz? İki yüz?”</p>

  <p class="block3">“Çok kısa zaman dilimleri için,” dedi Olin. “Zehirli gazla dolu bir odaya girmek gibi. Nefesinizi tutabildiğiniz sürece sorun yok. Bu benzetmeyi beğenmediğinizi görüyorum. Muhtemelen aptalca olduğunu düşünüyorsunuz. Ama bence çok yerinde bir benzetme.”</p>

  <p class="block3">Parmaklarını çenesinin altında birbirlerine geçirdi.</p>

  <p class="block3">“Ayrıca o odada yaşayan her ne ise insanların ona karşı tepkisinin hızının ve şiddetinin kişiden kişiye değişme olasılığı da var. Tıpkı bazı dalgıçların vurgun yemeye diğerlerinden daha meyilli olmaları gibi. Dolphin’in bir yüzyıla yaklaşan aktif hayatında çalışanlar 1408’in zehirli bir oda olduğuna iyice inanmaya başladı. Otelin tarihinin bir parçası oldu, Bay Enslin. Ama kimse bundan bahsetmez. On dördüncü katın, birçok otelde olduğu gibi aslında on üçüncü kat olduğunu bilip bundan da bahsetmemeleri gibi. O odayla ilgili tüm gerçekler bir araya toplanıp kâğıda dökülseydi ortaya inanılmaz ama okuyucularınızın beğenmeyebileceği, rahatsız edici bir hikâye çıkar.</p>

  <p class="block3">“Sanırım New York’taki her otelde intihar vakaları görülmüştür ama tek bir odada on iki intiharın sadece Dolphin’de olduğuna hayatım üzerine bahse girerim. Ve Celeste Romandeau bir kenara, 1408’deki doğal ölümlere ne demeli? Daha doğrusu doğal oldukları söylenen ölümlere?”</p>

  <p class="block3">“Kaç tane oldu?” Doğal olduğu söylenen ölümleri daha önce düşünmemişti.</p>

  <p class="block3">“Otuz,” diye cevap verdi Olin. “En az otuz. Bildiğim kadarıyla otuz.”</p>

  <p class="block3">“Yalan söylüyorsunuz!” Sözler geri alamadan dudaklarından dökülmüştü.</p>

  <p class="block3">“Hayır, Bay Enslin, sizi temin ederim yalan söylemiyorum. O odayı birkaç budala yaşlı kadının batıl inançları veya her otelde bir hayalet olduğunu varsayan aptalca bir New York geleneği yüzünden mi boş tutuyorduk sanıyorsunuz?”</p>

  <p class="block3">Mike Enslin, On Gece kitabının özünün bu fikir olduğunu fark etti. Olin’in bu fikri burun kıvırarak dile getirmesinin de işe yaradığı söylenemezdi.</p>

  <p class="block3">“Otelcilikte bazı batıl inançlarımız ve geleneklerimiz vardır ama bunların işin önüne geçmesine izin vermeyiz. Bu sektörde çalışmaya başladığım Ortabatı‘da bir deyiş vardır: ‘Odalar tekrar dolmak için boşalır’. Bu konuda istisna olan tek oda, on üçüncü katta, kendi rakamlarının toplamı on üç olan 1408.”</p>

  <p class="block3">Olin, Mike Enslin’e sakin gözlerle baktı.</p>

  <p class="block3">“Bu odada sadece intiharlar değil; felç, kalp krizi, epilepsi nöbeti vakaları da görüldü. O odada kalmakta olan bir adam -bu 1973’teydi- bir kâse çorbada boğulmuş halde bulundu. Şüphesiz bunun çok saçma olduğunu söyleyeceksiniz ama adamın ölüm belgesini gözleriyle gören, o sırada güvenlik şefliği yapan adamla şahsen konuştum. Odadaki şeyin etkisinin havalandırmanın genellikle yapıldığı gün ortasında azalıyor gibi görünüyor. Buna rağmen havalandırmak için odaya giren görevlilerin birkaçının kalp sorunları, anfizem, diyabet gibi sağlık problemleri yaşadıklarını biliyorum. Üç yıl önce o katta bir ısıtma sorunu yaşamıştık ve o sırada bakım şefi olan Bay Neal, ısıtma ünitelerini kontrol etmek için o katta birkaç odaya girip çıkmak zorunda kalmıştı. Odalardan biri de 1408’di. O gün iyi görünüyordu -hem odada, hem çıktığında- ama ertesi gün şiddetli bir beyin kanaması yüzünden öldü.”</p>

  <p class="block3">“Tesadüf,” dedi Mike. Ama Olin’in iyi olduğunu inkâr edemezdi doğrusu. Kamp yöneticisi olsaydı o daha ateş başında ilk hikâyeyi anlatırken bütün çocuklar korkup evlerine dönerdi.</p>

  <p class="block3">“Tesadüf,” diye tekrarladı Olin yumuşak ve pek kibirli sayılmayacak bir sesle. Eski pirinç tokmağa takılı eski anahtarı ona uzattı. “Sizin kalbiniz ne durumda, Bay Enslin? Ya tansiyonunuz ve genel sağlığınız?”</p>

  <p class="block3">Anahtarı almak üzere elini uzatmak için ekstra bir çaba göstermesi gerekmişti… ama bir kez hareket ettikten sonra gerisi kolay oldu. Anahtarı alırken parmaklarında en ufak titreme dahi yoktu.</p>

  <p class="block3">“Gayet iyi,” dedi yıpranmış pirinç tokmağı tutarken. “Ayrıca üzerimde şans getiren Hawaii gömleğim var.”</p>

  <p class="block4">&nbsp;</p>

  <p class="block3">Olin, on dördüncü kata kadar Mike’a eşlik etmekte ısrar etti ve o da buna fazla itiraz etmedi. Ofisten çıkıp asansöre doğru yürümeye başladıklarında Bay Olin tekrar yazarın pençeleri arasına düşmüş o zavallı, zayıf adam olmuştu ve Mike bunu oldukça ilginç buldu.</p>

  <p class="block3">Smokinli bir adam -Mike onun restoran müdürü veya şef garson olduğunu tahmin etti- onları durdurdu, Olin’e birkaç kâğıt uzattı ve Fransızca bir şeyler mırıldandı. Olin başını salladı ve aynı şekilde mırıldanarak karşılık verdi. Kâğıtları çabucak imzaladı ve geri uzattı. Bardaki adanı şimdi “Autumn In New York”u çalıyordu. Bulundukları mesafeden müzik kulağa ekolu, bir rüyadaymış gibi uzaktan geliyordu.</p>

  <p class="block3">Smokinli adam, “Merci bien,” dedi ve uzaklaştı. Mike ve otel müdürü, asansöre doğru yürümeye devam ettiler. Olin tekrar yazarın çantasını taşımayı teklif etti ve Mike tekrar reddetti. Asansörde, Mike’ın gözleri ister istemez kat düğmelerine takıldı. Aralarında hiçbir boşluk olmaksızın sıra sıra dizilmişlerdi ama dikkatli gözler, 12’den sonra 14’ün geldiğini görebilirdi. Sanki, diye düşündü Mike, asansörün kontrol panelinden bu rakamı çıkarmakla rakamı yok edebilecekler. Budalalık… ama Olin haklıydı, bütün dünyada böyle yapılıyordu.</p>

  <p class="block3">Asansör yükselirken Mike, “Bir şeyi merak ediyorum,” dedi. “Sizi söylediğiniz kadar çok korkutuyorsa neden 1408 için hayali bir konuk uydurmadınız? Ya da neden o odayı kendinize ayırdığınızı söylemediniz, bay Olin?”</p>

  <p class="block3">“Sanırım anlaşıldığı takdirde eyalet ve federal yasaların uygulayıcıları ve patronum tarafından sahtekârlıkla suçlanmaktan korktum. Hayaletli bir odada kilitli kalmak okuyucularınızı nasıl korkutursa böyle bir durum da biz otelcilikle uğraşan insanları korkutur. Eğer sizi 1408’de kalmaktan vazgeçiremediysem, Stanley Corporation’un yönetim kurulunu arada sırada bazı insanların kendilerini camdan atıp Altmış Birinci Sokak’a yapıştırmalarından korktuğum için o odayı boş tutmak istediğime ikna etmekte de pek şansım olmayacaktır.”</p>

  <p class="block3">Mike’a göre bu, Olin’in o ana kadar söyledikleri içinde en rahatsız edici olandı. Çünkü artık beni vazgeçirmeye çalışmıyor, diye düşündü. Sahip olduğu bütün ikna kabiliyetini ofisinden çıktığında kaybediyor, belki gücünün kaynağı o İran halısıdır. Evet, işini hâlâ ustalıkla yapıyor ve bu iş için yeterli, bunu az önce şef garsonun uzattığı kâğıtları imzalarken gördük ama satıcılığı içeride bıraktı. Kişisel çekimi yok. Burada yok. Ama inanıyor. Tüm söylediklerine inanıyor.</p>

  <p class="block3">Kapının üzerinde sıralı ışıklı düğmelerden 12 sönüp 14 yandı. Asansör durdu. Kapı yana doğru açıldı ve altın desenli kırmızı halısı (kesinlikle bir İran halısı değildi), on dokuzuncu yüzyıldan kalma gaz lambaları gibi görünen ışıklandırmasıyla son derece sıradan bir otel koridoru göründü.</p>

  <p class="block3">“İşte geldik,” dedi Olin. “Sizin katınız. Umarım burada ayrılmamızın sizin için bir sakıncası yoktur. 1408 solunuzda, koridorun sonunda. Çok mecbur kalmadıkça oraya bundan fazla yaklaşmam.”</p>

  <p class="block3">Mike Enslin, olmaları gerekenden daha ağır hissettiği bacaklarıyla asansörden çıktı. Dönüp asansörde kalan siyah takım elbise giymiş, sarı rengi kravatı muntazaman bağlanmış tıknaz adama baktı. Olin’in manikürlü elleri şimdi arkasında birleştirilmişti ve Mike, adamın yüzünün çok solgun olduğunu gördü. Alnında ter damlacıkları belirmişti.</p>

  <p class="block3">“Odada bir telefon var elbette,” dedi Olin. “Başınızın dertte olduğunu düşünürseniz onu kullanmayı deneyebilirsiniz., ama çalışacağından şüpheliyim. Oda istemezse çalışmaz.”</p>

  <p class="block3">Mike, bunun en azından masrafını azaltacağı gibi bir espri yapmak istedi ama dili de en az bacakları kadar ağırlaşmıştı. Ağzının içinde öylece yatıyordu.</p>

  <p class="block3">Olin bir elini arkasından çıkararak uzattı. Mike, adamın elinin titrediğini gördü. “Bay Enslin,” dedi Olin. “Mike. Bunu yapma. Tanrı aşkına…”</p>

  <p class="block3">Sözünü bitiremeden asansörün kapısı kapandı. Mike, Dolphin Oteli’nin personelinin hiçbirinin on üçüncü olduğunu kabul etmediği on dördüncü kat koridorunun mutlak sessizliğinde bir süre hareketsizce durdu ve uzanıp asansörün çağırma düğmesine basmayı düşündü.</p>

  <p class="block3">Ama bunu yaparsa Olin kazanacaktı. Ve yeni kitabının en muhteşem bölümünün yer alması gereken sayfalarda büyük bir boşluk olacaktı. Okuyucuları, menajeri, editörü ve avukatı bunu bilmeyecekti., ama o bilecekti.</p>

  <p class="block3">Çağırma düğmesine basmak yerine kulağının arkasında duran sigaraya dokundu -bu hareketi öyle uzun bir süredir yapıyordu ki artık yaptığının farkında değildi- ve şans getiren gömleğinin yakasına bir fiske attı. Sonra koridorda 1408’e doğru ilerlemeye başladı.</p>

  <p class="block4">&nbsp;</p>

  <p class="block16">II</p>

  <p class="block3">Mike Enslin’in 1408 numaralı odadaki kısa süren kalışının (yaklaşık yetmiş dakika sürmüştü) ardından elde kalanların en ilginci, hafifçe yanmış ama hâlâ işlevini kaybetmemiş olan küçük teyple yapılmış on bir dakikalık kayıttı. Kayıtla ilgili en ilginç nokta, içinde çok az konuşma olması ve giderek tuhaflaşmasıydı.</p>

  <p class="block3">Küçük teybi, arkadaş olarak kaldığı eski karısı beş yıl önce hediye etmişti. İlk “araştırma gezisi”nde (Kansas’taki Rilsby çiftliği) onu neredeyse yanına almayacaktı. Beş kâğıt destesi ve bir çanta dolusu ucu sivriltilmiş kurşun kalem almıştı. Üç kitabın ardından Dolphin Oteli’nin aslında on üçüncü olan on dördüncü katındaki 1408 numaralı odasının kapısına vardığında yanında sadece bir tükenmez kalem, küçük bir bloknot ve beş yeni doksanlık boş kaset vardı. Evden çıkmadan önce küçük teybine taktığı yeni kasetle toplam altı oluyordu.</p>

  <p class="block3">Not almaktansa sesini kasete kaydetmenin daha iyi olduğunu anlamıştı. Bu şekilde bazıları gerçekten çok iyi olan anekdotları, oldukları an yakalayabiliyordu, örneğin Gartsby Kalesi’nin hayaletli olduğu varsayılan hilesinde bir yarasa sürüsü üzerine doğru dalışa geçmişti. Bir karnavaldaki hayaletli evde ilk gezisini yapan bir kız gibi çığlık atmıştı. Bunu duyan dostları istisnasız çok eğlenmişti.</p>

  <p class="block3">Ayrıca küçük teyp, not tutmaktan daha pratikti. Özellikle de buz gibi bir gecede, saatin üçünde rüzgâr ve yağmur çadırınızı başınıza yıkmış halde New Brunswick’te bir mezarlıktaysanız. Bu koşullarda yazmak hiç kolay olmazdı ama konuşulabilirdi ve Mike da öyle yapmıştı. Küçük teybin rahatlatıcı kırmızı ışığının eşliğinde ıslak çadırından kurtulmaya çalışırken kayıt yapmıştı. Yıllar geçip “araştırma gezileri”nin sayısı arttıkça küçük teyp, sadık bir dost olmuştu. Makaralar arasında yolculuk eden ince şeritlere o güne dek hiç gerçek bir doğaüstü olay kaydetmemişti ve buna 1408’de yaptığı kesik kesik yorumlar da dahildi ama ona karşı hissettiği bu yakınlık ve bağlılık pek şaşırtıcı sayılmazdı. TIR şoförleri Kenworth’lerini, Jimmy Pete’lerini severdi; yazarlar, belirli bir kaleme veya yıpranmış, eski bir daktiloya gözleri gibi bakardı; profesyonel temizlikçi kadınlar eski Electrolux’lerinden ayrılmaktan nefret ederdi. Mike elinde sadece küçük teybi varken -onun için bir haç ve bir demet sarımsak görevi görüyordu- gerçek bir hayaletle karşılaşmamış, doğaüstü bir oluşuma tanıklık etmemişti ama birçok soğuk, rahatsız gecede teybi ona yoldaş olmuştu. Katı fikirli olabilirdi ama bu onu insanlıktan çıkarmazdı.</p>

  <p class="block3">1408’le sorunları daha odaya girmeden başladı.</p>

  <p class="block3">Kapı eğriydi.</p>

  <p class="block3">Fazla değil, ama gözden kaçmayacak kadar eğriydi. Sola doğru çok az bir eğiklik söz konusuydu. Bu durum ona, yönetmenin karakterlerde birinin huzursuzluğunu belirtmek için kamerada görüş açısı çekimleri kullandığı korku filmlerini hatırlattı. Ardından aklında bir başka düşünce belirdi; kötüyken ve bir gemideyken kapıların nasıl göründüğü. Öne arkaya giderlerdi, sağa sola giderlerdi, başınız hafifçe dönmeye, midenizde bir tuhaflık hissetmeye başlamanıza dek oradan oraya giderlerdi. Kendisini öyle hissetmiyordu ama…</p>

  <p class="block3">Evet, hissediyorum. Biraz.</p>

  <p class="block3">Eğildi (midesindeki hafif bulantının gözlerini hafifçe çarpılmış kapıdan çeker çekmez yok olduğunun farkındaydı), çantasının yan gözünün fermuvarını açtı ve küçük kayıt cihazını çıkardı. Doğrulurken KAYIT’a bastı, kırmızı gözün parladığını gördü ve ağzını, “1408 numaralı odanın konukları karşılama tarzı kendine has; kapı sola doğru hafifçe eğilmiş görünüyor,” demek için açtı.</p>

  <p class="block3">Tek söyleyebildiği, kapı oldu. Kaseti dinlerken bu kısım açıkça anlaşılıyordu. Kapı ve ardından DURDUR düğmesine basıldığını belirten tıkırtı. Çünkü kapı eğri değildi. Çok düzgün bir biçimde çerçevesi içinde duruyordu. Mike dönüp koridorun karşısındaki 1409’un kapısına baktı ve ardından tekrar 1408’e döndü. Üzerlerindeki altın sarısı rakam plakaları ve tokmaklarıyla iki kapı da tıpatıp aynıydı. İkisi de eğri değildi.</p>

  <p class="block3">Mike, eğilip teybi tuttuğu eliyle çantasının sapını kavradı, diğer elindeki anahtarı kapının kilidine yaklaştırdı ve tekrar durdu.</p>

  <p class="block3">Kapı yine bir tarafa doğru eğilmişti.</p>

  <p class="block3">Bu kez sağa doğru.</p>

  <p class="block3">“Bu çok saçma,” diye mırıldandı Mike ama midesindeki bulantı tekrar başlamıştı bile. Deniz tutması gibi değildi; deniz tutmasıydı. Birkaç yıl önce bir gemi ile İngiltere’ye geçmişti ve bir gece fazlasıyla zor olmuştu. Mike’ın en iyi hatırladığı, kendini kusmak üzere hissederek ama kusamayarak yatağında yattığı saatlerdi. Ve bir kapıya veya masaya veya sandalyeye. baktığında onların sağa sola, öne arkaya hareketlerini gördükçe mide bulantısı eşliğindeki baş dönmesinin nasıl kötüleştiğini hatırlıyordu.</p>

  <p class="block3">Bu Olin’in suçu, diye düşündü. İstediği tam olarak buydu. Beynini bunun için yıkadı, dostum. Seni bir mekanizma gibi kurdu. Şimdi seni görse nasıl da gülerdi! Nasıl…</p>

  <p class="block3">Birden düşünceleri kesildi ve Olin’in muhtemelen onu zaten izlemekte olduğu fikrine kapıldı. Gözlerini kapıdan çektiği an midesinin düzeldiğini şöyle böyle fark ederek asansöre doğru baktı. Asansörlerin sol üst kısmında tahmin ettiği şeyi gördü: bir kapalı devre kamera. Otelin güvenlik görevlilerinden biri şu anda onu izliyor olabilirdi ve Mike, Olin’in de orada olduğuna bahse girerdi. Muhtemelen ikisi de maymun gibi sırıtıyordu. Avukatıyla buraya gelip beni zorlamak neymiş ona gösterdim, diyordu Olin. Ona bir bakın! diye karşılık veriyordu güvenlik görevlisi yüzündeki sırıtış iyice yayılarak. Bir hayalet gibi bembeyaz kesilmiş ve daha anahtarı kilide sokmadı bile. Onu iyi korkutmuşsun, patron! Şuna bak, bir tavuktan beter!</p>

  <p class="block3">Korkuyorsam ne olayım, diye düşündü Mike. Rilsbylerin evinde kaldım, en az ikisinin öldürülmüş olduğu odada yattım ve ister inanın ister inanmayın, mışıl mışıl uyudum. Jeffrey Dahmer’ın mezarının yanı başında, H.P. Lovecraft’ın mezarınınsa birkaç mezar taşı ötesinde bütün bir gece geçirdim; Sir David Smythe’ın iki karısını boğarak öldürdüğü söylenen küvetin yanında dişlerimi fırçaladım. Ateş başında anlatılan kamp hikâyelerinden çok uzun bir zamandır korkmuyorum. Korkuyorsam ne olayım!</p>

  <p class="block3">Tekrar kapıya döndü ve düzgün olduğunu gördü. Homurdandı, anahtarı kilide soktu Ve çevirdi. Kapı açıldı. Mike içeri girdi. Işık düğmesine uzandığında kapı kendiliğinden yavaşça ardından kapanıp onu zifiri karanlıkta bırakmadı (zaten yandaki apartmanın pencerelerinden yayılan ışık, odayı az da olsa aydınlatıyordu). Işık düğmesini buldu. Bastığında, tavandaki kristal avizenin ampulleri yandı ve odayı ışığa boğdu. Yatağın başucundaki lamba da aynı anda yanmıştı.</p>

  <p class="block3">Pencere, yazı masasının hemen üzerindeydi, yani orada oturmuş yazan biri arada mola verip Altmış Birinci Sokak’ı izleyebilir… veya Altmış Birinci Sokak’a atlayabilirdi. Ama…</p>

  <p class="block3">Mike çantasını kapının hemen iç tarafına koydu, kapıyı kapadı ve KAYIT düğmesine tekrar bastı. Küçük kırmızı ışık yandı.</p>

  <p class="block3">“Olin’in söylediğine göre şu an bakmakta olduğum pencereden bir kişi atlamış,” dedi. “Ama beni Dolphin Oteli’nin on dördüncü -pardon on üçüncü- katından atlamaya hiç niyetim yok. Dış tarafta demir veya çelik bir ağ var. Sonradan üzülmektense tedbirli olmak iyidir elbette. Sanırım 1408, küçük suit denebilecek türden bir oda. İçinde bulunduğum odada iki koltuk, bir kanepe, bir yazı masası, içinde muhtemelen bir televizyon ve belki de bir mini bar olan bir dolap var. Yerdeki halı pek gösterişli değil, Olin’in ofisindekiyle kıyaslanamaz, buna inanabilirsiniz. Duvar kâğıdı da sıradan. Bu… bekleyin…”</p>

  <p class="block3">Bu noktada dinleyenler, Mike’ın DURDUR düğmesine bastığını belirten bir tıkırtı duyuyordu. Ve kayıttaki konuşma, menajerinin elinde bulunan yüz elliye yakın kasette olanın aksine çok yetersiz ve kesik kesikti. Buna ek olarak sesi de giderek dalgınlaşıyordu. İş başında biri değil, farkında olmadan kendi kendine konuşmaya başlamış, kafası karışık biri konuşuyor gibiydi. Bu bölük pörçük konuşma ve sesteki dalgınlık çoğu dinleyicinin içinde belirgin bir huzursuzluk oluşmasına neden oluyordu. Bir çoğu, daha konuşma sona ermeden teybin kapatılmasını istiyordu. Bir sayfadaki sade kelimeler, bir dinleyicinin bir adamın, aklını değilse bile gerçeklerle olan bağını yitirdiğine dair giderek kuvvetlenen inancını tam olarak aktarmaya yetmeyebilir ama bir şeylerin olduğu basit kelimelerle bile anlaşılabiliyordu.</p>

  <p class="block3">Mike’ın kaydı durdurmasının sebebi, duvardaki resimleri fark etmiş olmasıydı. Üç resim vardı: üzerinde yirmili yılların tarzında bir gece elbisesi olan, bir merdivenin basamaklarında duran bir kadın; Currier &amp; Ives tarzında yapılmış bir yelkenli gemi ve meyveler. Bu sonuncusunda elmalar, portakallar ve muzlar, nahoş bir turuncumsu sarı renkle boyanmıştı. Üç resim de camlı çerçeveler içindeydi ve üçü de eğik duruyordu. Kayıtta bu eğikliği belirtmek üzereydi ama üç resmin eğik duruyor olmasında sıra dışı olan, söylenmeye değecek ne vardı? Bir kapının eğik durması… eh bu biraz çekici sayılırdı. Ama kapı düzgündü; gözleri ona bir anlık bir oyun oynamıştı, hepsi buydu.</p>

  <p class="block3">Merdivendeki kadının resmi sola doğru eğilmişti. Bir uçan kuş sürüsünü izleyen gemicilerin resmedildiği yelkenli resmi de öyle. Turuncumsu sarı renkle boyanmış meyvelerin resmi -Mike’a, batmak üzere olan, can çekişen güneşin ışıkları altında duran bir meyve kâsesi gibi görünüyordu- ise sağa doğru eğilmişti. Bu konularda pek takıntılı biri olmamasına rağmen odanın diğer ucuna yürüyüp çerçeveleri düzeltti. Onları öyle çarpık halde görmek yine midesinin bulanmasına yol açmıştı. Pek şaşırdığı da söylenemezdi. İnsan bu duyguya karşı hassaslaşabiliyordu, bunu Queen Elizabeth’deyken keşfetmişti. Bu aşırı hassasiyet dönemi atlatıldıktan sonra uyum sağlandığını duymuşta… eskilerin hâlâ söylediği gibi, insanda “denizci bacakları” oluyordu. Mike denizde bunun için yeterli olacak kadar kalmamış, kalmaya da uğraşmamıştı. O günlerde “karacı bacakları” idare ediyordu ve bulantıyı geçirmek için bir kaç çerçeveyi düzeltmek onun için büyük bir zahmet sayılmazdı.</p>

  <p class="block3">Resimlerin üzerindeki camlar tozlanmıştı. Parmaklarını meyve resminin üzerinde gezdirdi ve camın üzerinde iki paralel iz bıraktı. Toz, içinde yağlı ve kaygan bir his uyandırmıştı. Çürümek üzere olan ipek gibi, diye düşündü ama bu düşünceyi de kesinlikle kaydetmeyecekti. Çürümek üzere olan ipeğin verdiği hissi nereden bilecekti ki? Bir sarhoşa yaraşır bir düşünceydi.</p>

  <p class="block3">Çerçeveleri düzelttikten sonra geriledi ve teker teker hepsine baktı: şık elbiseli kadının resmi, yatak odasının kapısına yakın, yedi denizden birinde yelken açmış gemi yazı masasının üzerinde ve son olarak korkunç (ve oldukça kötü yapılmış) meyve resmi televizyon sehpasının yanında düzgünce duruyordu. İçinde, resimlerin Hay aletli Ev filmi veya Alacakaranlık Kuşağı‘nın eski bölümlerinde olduğu gibi tekrar eğilmiş olduğunu göreceğine veya resimlerin o baktığı sırada tekrar eğileceklerine dair küçük bir beklenti vardı ama hiçbir şey olmadı. Resimler asıldıkları yerde düzgünce duruyordu. Zaten, dedi kendi kendine, onları tekrar eğilmiş bulsaydım da buna şaşırmazdım. Deneyimlerine göre geri dönüş, varlıkların doğasında olan bir kavramdı. Sigarayı bırakan insanlar (farkında olmadan kulağının arkasında duran sigaraya dokundu) tekrar içmek isterdi ve Nixon’in Başkan olduğu günlerden beri eğik duran resimler de düzeltildikten sonra tekrar eğik durmak isterdi. Ve uzun zamandır burada olduklarına şüphe yok, diye düşündü Mike. Onları duvardan indirecek olursam muhtemelen duvar kâğıdının o kısımda daha açık renk olduğunu göreceğim. Veya bir kaya kaldırıldığında olduğu gibi altlarından kıvıl kıvıl böcekler çıkacak.</p>

  <p class="block3">Bu düşüncede hem şok edici hem de çirkin bir şey vardı; gözünün önünde son derece net bir görüntü canlandı. Küçük, kör kurtçuklar, yasayan bir irin gibi duvar kâğıdının üzerinden dökülüyordu.</p>

  <p class="block3">Mike küçük teybi ağzına götürdü, KAYIT düğmesine bastı ve, “Olin kesinlikle beynimde bir düşünce treni başlattı. Yoksa düşünce zinciri miydi, hangisiydi? Beni korkutmaya çalıştı ve bunda başarılı da oldu Yapmak istediğim son şey…” Neydi? Irkçılık yapmak mı? Söylediklerinde o manaya gelecek bir şey var mıydı? Zincir derken zenci mi demişti? Ama niye diyecekti? En başta Olin bir zenci değil…</p>

  <p class="block3">Kasetin burasında Mike Enslin kelimelerin üzerine basa basa şu cümleyi söylüyordu: “Aklımı başıma toplamalıyım. Hemen şimdi.” Ve ardından tekrar kaydı kestiğini belirten tıkırtı oldu.</p>

  <p class="block3">Gözlerini kapattı ve dört kez derin nefes aldı. Nefesini vermeden önce içinden beşe kadar sayıyordu. Daha önce başına hiç böyle bir şey gelmemişti, ne hayaletli olduğu iddia edilen evlerde, ne hayaletli olduğu iddia edilen mezarlıklarda ne de şatolarda. Bu hayaletlerle bir arada olmak gibi değildi ya da hayaletlerle olunduğunda yaşanacağını hayal ettiği türden bir deneyim değildi. Daha çok yüksek dozda adi, ucuz bir uyuşturucu almak gibiydi.</p>

  <p class="block3">Bu Olin’in başının altından çıktı. Seni hipnotize etti ama bundan kurtulacaksın. Özgür kalacaksın. Lanet olası geceyi bu odada geçireceksin ve bunun sebebi sadece şimdiye kadar bulunduğun en zengin yer olması değil -on yılın hayalet hikâyeleri kitabı için elinde şimdiden muhteşem bir malzeme var- aynı zamanda Olin’e kazanma fırsatı vermemek. O ve bu odada otuz kişinin öldüğüne dair söylediği saçmalıklar galip gelemeyecek. Burada işbaşında olan, kontrolü elinde tutan benim onun için nefes al… ver. Nefes al… ver. Al… ver…</p>

  <p class="block3">Yaklaşık bir buçuk dakika böyle devam ettikten sonra gözlerini açtı. Kendini daha normal hissediyordu. Duvardaki resimler? Düzgündü. Kasedeki meyveler? Hâlâ turuncumsu sarıydılar ve her zamankinden de diriydiler. Bir lokma yedikten sonra canınız yanana kadar tuvalette kalmanıza sebep olacak türden meyvelerdi.</p>

  <p class="block3">KAYIT düğmesine bastı. Kırmızı göz belirdi. “Bir iki dakikalığına hafif bir baş dönmesi yaşadım,” dedi odanın karşı tarafına, korunaklı pencereyle yazı masasına doğru yürüdü. “Olin’in söylediklerinin etkisi olabilir ama burada bir şeyin varlığını hissediyorum.” Elbette böyle bir şey hissetmiyordu ama kitabına istediğini yazabilirdi. “Odanın havası bayat. Küflü veya kötü kokulu değil, Olin odanın havalandırıldığını söyledi ama ne de olsa kısa sürüyor… evet, içerideki hava bayat. Hey şuna bakın.”</p>

  <p class="block3">Yazı masasının üzerinde bütün otellerde görülebilecek kalın camdan yapılmış bir küllük, onun içinde de bir kibrit vardı. Ön tarafında Dolphin Oteli’nin resmi vardı. Kapısında güler yüzlü, eski moda bir üniforma giymiş bir kapıcı vardı. Üniforması apoletliydi, ilikleri altın sırmalı kordonlardan yapılmıştı. Başındaysa bir eşcinsel barında, üzerinde birkaç gümüş halkadan başka hiçbir şey olmayan bir homonun başında görülebilecek türden bir kep vardı. Otelin önündeki caddede bir başka çağın arabaları ilerliyordu, Packard’lar, Hudson’lar, Studebaker’lar ve Chrysler New Yorker’lar.</p>

  <p class="block3">“Küllükteki kibrit kutusu 1955’ten kalmış gibi görünüyor,” dedi Mike ve kibriti şans getiren Hawaii gömleğinin cebine attı. “Bunu bir hatıra olarak saklayacağım. Şimdi biraz temiz hava almanın zamanı geldi.”</p>

  <p class="block3">Teybi bir yere, muhtemelen yazı masasının üzerine koyduğunu belirten bir ses oldu. Önce bir sessizlik, ardından güç harcandığını anlatan belirsiz homurtular duyuldu. Bundan sonra bir sessizlik daha oldu ve ardından Mike konuştu. “Başardım!” dedi. Sesi biraz uzaktan geliyordu.</p>

  <p class="block3">“Başardım!” diye tekrarladı Mike. Sesi bu kez çok yakındı. Teybi masanın üzerinden almıştı. “Alttaki parça yerinden kıpırdamıyor… sanki çivilenmiş… ama üst parçayı aşağı çekmeyi başardım. Beşinci Sokak’taki trafiğin gürültüsünü duyabiliyorum ve korna sesleri insanı rahatlatıyor. Biri saksafon çalıyor. Belki caddenin karşısında, iki blok geride olan Plaza’nın önünde. Bana kardeşimi hatırlattı.”</p>

  <p class="block3">Mike kırmızı ışığa bakarak aniden durdu. Kırmızı göz onu suçlar gibiydi. Kardeşi mi? Kardeşi ölmüştü. Tütün savaşında kaybedilen bir başka askerdi. Sonra rahatladı. Ne olmuş yani? Bir de Mike Enslin’in daima galip çıktığı hayalet savaşları vardı. Donald Enslin’e gelince…</p>

  <p class="block3">“Bir kış günü, kurtlar, Connecticut otoyol girişinde kardeşimi parçalayıp yediler,” dedi. Sonra güldü ve DURDUR düğmesine bastı. Kasette biraz daha fazlası vardı -çok az- ama anlaşılır bir şekilde söylenen son cümle buydu., bir anlam ifade eden son cümleydi.</p>

  <p class="block3">Mike topukları üzerinde dönerek resimlere baktı. Hâlâ düzgünce duruyorlardı, çok uslu resimlerdi. Ama o meyve resmi, ne kadar boktan bir şeydi o öyle!</p>

  <p class="block3">KAYIT düğmesine bastı ve üç kelime -dumanı tüten portakallar-söyledi. Sonra kaydı tekrar kesti ve yatak odasına açılan kapıya doğru yürüdü. Şık giysili kadının yanında durdu ve ışık düğmesini bulmak için elini karanlığa uzattı. Elinin altında kayan duvar kâğıdında bir tuhaflık olduğunu…</p>

  <p class="block3">(deri gibi, ölü deri)</p>

  <p class="block3">fark etti ve parmakları ışık düğmesini buldu. Kristal avizeden yayılan sarı ışık, Mike düğmeye basar basmaz odayı kapladı. Çift kişilik yatak, turuncu sarı örtülerin altında saklanıyordu.</p>

  <p class="block3">“Neden saklanıyor dedin?” diye sordu Mike teybe ve ardından kaydı yine durdurdu. Örtüye ve altındaki yastıkların oluşturduğu tümseklere bakarak büyülenmişçesine yatağa doğru yürüdü. Orada uyumak mı? Hayır, olmaz, efendim! O lanet olası meyve kâsesi resminin içinde, etrafın zorlukla görülebildiği o korkunç odada uyumak gibi bir şey olurdu. Frengiden körleşmiş, annelerini becerirken yakalanan İngiliz adamların bulunabileceği bir odada. Filmi çekiliyor olsa muhtemelen Laurence Harvey veya Jeremy Irons gibi genellikle doğaüstü olaylarla bağdaştırılan isimler başrolde olurdu.</p>

  <p class="block3">Mike KAYIT düğmesine bastı, kırmızı ışık yanınca mikrofona, “Orfeum Salonu’ndaki Orfeus!” dedi ve kaydı tekrar kesti. Yatağa yaklaştı. Örtü turuncu-sarı parlıyordu. Gün ışığında muhtemelen krem rengi görünecek duvar kâğıdı, yatak örtüsünün rengine bürünmüştü. Yatağın her iki tarafında küçük birer komodin vardı. Birinin üzerinde büyük, siyah bir telefon vardı. Numaraların olduğu delikler iri iri açılmış şaşkın gözlere benziyordu. Diğerinin üzerindeyse içinde bir erik olan bir tabak vardı Mike KAYIT’a bastı ve, “O gerçek bir erik değil,” dedi. “Plastik bir erik.” Tekrar DURDUR’a bastı.</p>

  <p class="block3">Yatağın üzerinde kapı tokmaklarına asılan türde bir mönü vardı. Mike duvara ve yatağa dokunmamak için büyük bir dikkat göstererek yaklaştı ve mönüyü aldı. Yatak örtüsüne dokunmaktan da kaçınmıştı ama parmak uçları örtüye değdi ve Mike inledi. Yine de mönüyü aldı. Mönü Fransızcaydı ve en son yıllar önce Fransızca dersleri almış olmasına rağmen mönüdeki yiyeceklerden birinin bokta pişirilmiş kuş olduğunu anladı. En azından bu, Fransızların yiyebileceği bir şeye benziyor, diye düşündü ve vahşi, çılgınca bir kahkaha attı.</p>

  <p class="block3">Gözlerini kapatıp açtı.</p>

  <p class="block3">Mönü Rusçaydı.</p>

  <p class="block3">Gözlerini kapatıp açtı.</p>

  <p class="block3">Mönü İtalyancaydı.</p>

  <p class="block3">Gözlerini kapatıp açtı.</p>

  <p class="block3">Mönü yoktu. Korkuyla haykırarak omzu üzerinden sol bacağını dizine kadar yutmuş olan kurda bakan küçük bir çocuğun tahta baskıyla yapılmış resmi vardı. Kurdun kulakları geri yatmıştı. En sevdiği oyuncakla oynayan küçük bir köpeğe benziyordu.</p>

  <p class="block3">Bunu görmüyorum, diye düşündü Mike, elbette görmüyordu. Gözlerini kapatıp açmadan İngilizce düzgün satırlar gördü. Her satırda ayrı bir kahvaltı malzemesi belirtilmişti. Yumurta, çörek, taze meyve; bokta pişirilmiş kuş yoktu. Yine de…</p>

  <p class="block3">Çok yavaş bir şekilde döndü ve bir mezar kadar dar görünen yatak ile duvar arasındaki boşluktan çıktı. Kalbi öyle şiddetli çarpıyordu ki atışlarını göğsünde olduğu kadar boynunda ve bileklerinde de hissediyordu. Gözleri yuvalarında zonkluyordu. 1408’de bir terslik vardı, evet öyleydi, 1408’de çok ters bir şey vardı. Olin zehirli gaz dolu bir odadan bahsetmişti, Mike’ın o an hissettiği de tam olarak buydu. Kendini zehirli gaz soluyan veya böcek ilacıyla karıştırılmış haşhaş içmeye zorlanan biri gibi hissediyordu. Bunu Olin yapmıştı, kesinlikle oydu. Güvenlik görevlisiyle birlikte ona katılırcasına gülüyor olmalıydı. Özel zehrini havalandırmadan odaya yavaş yavaş pompalıyordu. Havalandırma deliği görmüyordu ama odada havalandırma olmadığı anlamına gelmezdi.</p>

  <p class="block3">İrileşmiş, korku dolu gözlerle yatak odasına baktı. Yatağın solundaki komodinin üzerinde erik yoktu. Tabak da yoktu. Hiçbir şey yoktu. Oturma odasına dönmek üzere kapıya yönelmişti ki olduğu yerde kaldı. Duvarda bir resim vardı. Tam olarak emin değildi -öyle bir-haldeydi ki kendi isminden bile tam olarak emin olamıyordu- ama odaya ilk girişinde orada bir resim olmadığından emin sayılırdı. Resim bir natürmorttu. Eski, kaba bir ahşap masa üzerinde duran bir teneke tabak ve içindeki tek erik resmedilmişti. Erik ve tabağın üzerine düşen ışık, hararetli bir turuncumsu sarıydı.</p>

  <p class="block3">Tango ışığı, diye düşündü Mike, Ölüleri mezarlarından çıkarıp tango yapmalarına yol açan ışık. Bu ışık…</p>

  <p class="block3">“Buradan çıkmam gerek,” diye fısıldadı ve sarsak adımlarla oturma odasına döndü. Yerin yumuşamaya başladığını ayakkabılarının her adımda öpücük gibi sesler çıkardığını fark etti.</p>

  <p class="block3">Oturma odasındaki resimler tekrar eğilmişti ve başka değişiklikler de vardı. Merdivenlerdeki kadın elbisesinin üst kısmım aşağı çekmiş, göğüslerini açıkta bırakmıştı. Her birini eliyle kavramıştı. Göğüs uçlarından kan damlıyordu. Dosdoğru Mike’ın gözlerine bakıyor ve vahşice sırıtıyordu. Dişleri, yamyamlar gibi sipsivriydi. Yelkenlinin güvertesinde solgun yüzlü adamlar ve kadınlar yan yana dizilmişti. Geminin pruvasına en yakın olan sol baştaki adamın üzerinde kahverengi, yünlü bir takım vardı ve elinde bir melon şapka tutuyordu. Saçı ortadan ayrılmış ve yanlara doğru yapıştırılmıştı. Yüzünde şok olmuş, boş bir ifade vardı. Mike onun kim olduğunu biliyordu. Kevin O’Malley’ydi. Bu odada kalan ilk konuk, 1910 Ekim’inde pencereden atlayarak intihar eden bir dikiş makinesi satıcısıydı. O’Malley’nin solunda, daha önce bu odada ölmüş diğer insanlar, yüzlerinde aynı boş ifadeyle sıralanıyordu. Bu, akraba gibi görünmelerine sebep oluyordu. Sanki hepsi de aynı soydan geliyordu ve hepsi de aynı korkunç sonla ölmüştü.</p>

  <p class="block3">Meyvelerin olduğu resimde şimdi kesik bir baş vardı. Turuncumsu sarı ışık çökmüş yanaklarını, sarkık dudaklarım, yukarı dönmüş cansız gözlerini ve sağ kulağının arkasına yerleştirilmiş sigarayı aydınlatıyordu.</p>

  <p class="block3">Mike sendeleyerek kapıya atıldı. Ayakları her adımda yere daha çok yapışıyor gibiydi. Kapı açılmadı elbette. Zinciri takılı değildi, kilit açıktı ama kapı açılmıyordu.</p>

  <p class="block3">Mike hızla nefes alarak kapıdan çekildi ve bataklıkta ilerlemeye çalışıyormuş gibi hissederek yazı masasına doğru yürüdü. Daha önce açmış olduğu pencerenin yanındaki perdelerin düzensizce dalgalandığını görüyordu ama yüzüne taze hava çarpmıyordu. Sanki oda taze havayı yutuyordu. Caddeden gelen klakson seslerini hâlâ duyabiliyordu ama artık çok uzaktan geliyor gibiydiler. Saksafon sesini hâlâ duyuyor muydu? Duyuyorduysa bile oda sesin tatlılığını ve melodisini yok etmiş, geride kulak tırmalayıcı bir ses kalmıştı. Ölü bir adamın boynundaki delikten geçen rüzgârın uğultusu gibi veya kesik parmaklarla dolu bir şişenin…</p>

  <p class="block3">Kes şunu, demeye çalıştı ama konuşamıyordu. Kalbi korkunç bir hızla çarpıyordu; biraz daha hızlanırsa patlayabilirdi. Birçok “araştırma gezisi” sırasında yanında olan sadık dostu küçük teybi elinde değildi. Bir yerlerde bırakmış olmalıydı. Yatak odasında bırakmış olabilir miydi? Orada bıraktıysa muhtemelen şimdiye kadar oda onu yutmuştu. Sindirildiğinde, resimlerden birinde görünecekti.</p>

  <p class="block3">Uzun bir yarışın sonuna yaklaşan bir atlet gibi soluk soluğa kalmıştı. Elini, sakinleştirmek istercesine kalbinin üzerine koydu. Süslü gömleğinin cebindeki teybinin küçük, kare biçimini hissetti. Bu tanıdık ve güven veren his onu biraz sakinleştirdi, aklını biraz başına getirdi. Anlamsızca mırıldandığını fark etti… ve oda da duvar kâğıtları arkasına gizlenmiş ağızlar varmış gibi ona aynı şekilde karşılık veriyordu. Midesi, yağlı bir hamakta sallanıyormuş gibi bulanıyordu. Hava, kulaklarının içinde yoğunlaşıyor, kulak zarına baskı yapıyordu.</p>

  <p class="block3">Ama biraz kendine gelmişti ve bir şeyden emindi: hâlâ vakit varken arayıp yardım istemeliydi. Olin’in çirkince sırıtışı (New York otel müdürlerine has riyakâr ve yılışık bir gülümseme) ve sana söylemiştim demesi düşüncesi artık umurunda değildi. Olin’in ona bir şey yapmış olabileceği fikri de aklından tamamıyla uçup gitmişti. Sorun, odadaydı. Kahrolası odada.</p>

  <p class="block3">Eski model telefona elini hızla uzatıp -yatak odasındakinin aynısıydı almacı hızla kaldırmak istedi. Ama onun yerine kolunun, ağır çekimdeymiş gibi masaya yöneldiğini ve almacı ağır ağır kaldırdığını seyretti. Bir dalgıcın su altındaki hareketlerini düşündü. Hava baloncukları görse şaşırmayacaktı.</p>

  <p class="block3">Parmaklarıyla almacı kavrayıp kaldırdı. Diğer eli, son derece yavaş bir şekilde telefona uzandı ve 0’ı çevirdi. Almacı kulağına koyduğu sırada telefonun rakam çemberinin eski haline dönüşünü belirten tıkırtılar duydu. Çark-ı Felek’teki çarkın sesine benziyordu. Tahmin etmek mi, çarkı tekrar çevirmek mi istiyorsunuz? Unutmayın ki eğer tahmin etmeyi seçerseniz ve tahmininiz yanlış çıkarsa karlı bir havada Connecticut otoyol girişine bırakılacaksınız ve kurtlar sizi yiyecek.</p>

  <p class="block3">Telefonun çaldığına dair ses duyulmuyordu. Aniden haşin bir ses sertçe konuşmaya başladı. “Burası dokuz! Dokuz! Burası dokuz! Dokuz! Burası on! On! Dostlarını öldürdük! Tüm dostların artık ölü! Burası altı! Altı!”</p>

  <p class="block3">Mike, sesi giderek artan bir korkuyla dinledi. Onu dehşete düşüren söyledikleri değil, sesin gıcırtılı boşluğuydu. Makine kaynaklı bir ses değildi ama insan sesi de değildi. Odanın sesiydi. Duvarlarda ve zeminde olan, telefonda sesini duyduğu varlık, daha önce hakkında okuduğu hayalet ve doğaüstü deneyimleriyle hiçbir benzerlik göstermiyordu. Burada tamamen yabancı bir şey vardı.</p>

  <p class="block3">Hayır, henüz burada değil… ama geliyor. Karnı aç ve sen de akşam yemeğisin.</p>

  <p class="block3">Almacı, uyuşmuş parmaklarının arasından kayıp düştü ve Mike döndü. Midesinin, bedeninin içinde sallanması gibi almacı da kordonunun ucunda ileri geri sallanıyordu. Hâlâ karanlığın yüreğinden çıkıp gelen gıcırtılı sesi duyabiliyordu. “On sekiz! Burası şimdi on sekizi Siren çaldığın da kendini koru! Burası dört! Dört!”</p>

  <p class="block3">Mike kulağının arkasındaki sigarayı alıp dudaklarının arasına koyduğunun veya gösterişli desenleri olan gömleğinin cebinden, üzerinde gülümseyen, eski moda üniformalı, kepli kapıcının olduğu kibrit kutusunu çıkardığının farkında değildi. Dokuz yılın ardından bir sigara içmeye karar vermişti ama bunu bilmiyordu.</p>

  <p class="block3">Oda, önünde erimeye başladı.</p>

  <p class="block3">Dik açılar yumuşuyor, düz çizgilerse gözlerini ağrıtan tuhaf eğrilere dönüşüyordu. Tavandaki kristal avize, kocaman bir tükürük damlasıymış gibi yere doğru uzamaya başladı. Resimler eğilip bükülmeye, eski arabaların ön camları gibi şekiller almaya başladı. Yatak odasına giden kapının yanındaki resimde olan yirmili yıllar tarzında giyinmiş, göğüs uçları kanayan, sivri dişli kadın döndü ve sessiz filmlerden birindeymiş gibi abartılı hareketlerle koşarak basamakları tırmanmaya başladı. Telefondan hâlâ konuşmalar geliyordu. Ses, konuşmayı bir şekilde öğrenmiş bir tıraş makinesi gibiydi. “Beş! Burası beş! Sireni boş ver! Bu odadan çıksan bile bu odadan çıkamazsın! Sekiz! Burası sekiz!”</p>

  <p class="block3">Yatak odasına açılan kapı ve girişe açılan kapı öne doğru eğildiler ve orta kısımları genişledi. Kutsallığı bozulmuş şekillere sahip varlıklar için birer geçit oluşturdular. Işık giderek daha parlak oldu ve yaydığı ısı arttı. Odanın içi turuncumsu sarı, cansız bir ışık seliyle kaplanmıştı. Mike, duvar kağıtlarındaki yırtıkları, çabucak birer ağza dönüşen küçük, siyah gözenekleri görebiliyordu. Zemin, içbükey bir şekle büründü. Mike, geldiğini duyabiliyordu. Duvarların ardındaki şey, telefondaki sesin sahibi hızla yaklaşıyordu. “Altı!” diye haykırdı telefon. “Altı, burası altı, burası lanet olası ALTI!”</p>

  <p class="block3">Başını eğip yazı masasının üzerindeki küllüğün içinden aldığı kibrit kutusuna baktı. Komik kapıcı, komik eski arabalar… ve alt tarafta, uzun zamandır görmediği sözcükler. Çünkü artık aşındırıcı kısmı hep arkaya koyuyorlardı.</p>

  <p class="block3">KİBRİTİ ÇAKMADAN ÖNCE KUTUNUN KAPAĞINI KAPATINIZ.</p>

  <p class="block3">Mike Enslin hiç düşünmeden -artık düşünemiyordu- kutudan bir kibriti koparıp aldı. Aynı anda sigaranın ağzından düşmesine izin verdi, kibriti çaktı ve hemen ucunu diğerlerine dokundurdu. Çfftttt! diye bir ses duydu, keskin bir kükürt kokusu genzini doldurdu ve kibritlerin başlarında parlak bir alev belirdi. Ve sonra, yine hiçbir şey düşünmeden alevler içindeki kibritleri gömleğinin göğsüne yaklaştırdı. Kore’de, Kamboçya’da veya Borneo’da sentetik kumaştan yapılmış ucuz bir gömlekti. Artık eskimişti; hemen alev aldı. Alevler gözlerine dek yükselip odanın görüntüsünü çarpıtmadan önce Mike, bir kâbustan uyanırcasına kendine geldi ve bir başka kâbusun içinde olduğunu gördü.</p>

  <p class="block3">Düşünebiliyordu -kükürdün keskin kokusu ve gömleğinden yükselen ani ısı, aklını biraz olsun başına getirmişti- ama oda hâlâ düzelmemişti. Her şey eriyor, iç içe geçiyor gibiydi. Mike, erimekte ve çürümekte olan eğimler ve delice hamlelerle dolu bir mağaranın içinde gibiydi. Yatak odasına açılan kapı, bir tür lahit odasına açılan bir geçide dönmüştü. Solunda, meyve kâsesinin resminin olduğu duvar ona doğru eğim vermiş uzun çatlaklar onu yutmaya hazırlanan bir ağız gibi açılmış, o şey artık iyice yaklaşmıştı. Bunu hissedebiliyordu. Yaratığın boğuk nefesini duyabiliyor, canlı ve tehlikeli bir varlığın kokusunu alabiliyordu. Aslanların kafesi gibi…</p>

  <p class="block3">Sonra alevler çenesinin altına ulaştı ve düşüncelerini yok etti. Yanan gömleğinden yükselen sıcaklığı hissedip göğüs kıllarından yükselen yanık kokusunu almaya başladığında içeri göçen halının üzerinden atılıp ön kapıya ulaşmaya çalıştı. Duvarlardan böcek sesini andıran bir vızıltı duyulmaya başlamıştı. Turuncumsu sarı ışığın parlaklığı, görünmez bir el, görünmez bir düğmeyi çeviriyormuşçasına düzenli bir şekilde artıyordu. Ama bu kez kapıya ulaşmayı başardı ve tokmağı çevirdiğinde kapı açıldı. Sanki duvarın arkasındaki yaratık pişmiş etten hoşlanmadığı için artık onu istemiyordu.</p>

  <p class="block4">&nbsp;</p>

  <p class="block16">III</p>

  <p class="block3">Ellili yılların popüler bir şarkısında, dünyayı döndürenin aşk olduğu söylenir ama muhtemelen dünyayı döndüren, tesadüflerdir. O gece, asansörlerin hemen yanındaki 1414 numaralı odada kalmakta olan Rufus Darborn, Singer Dikiş Makineleri Firması‘nda çalışıyordu ve Teksaslı oraya, terfisini görüşmek için gelmişti. 1408’in ilk konuğunun pencereden atlayıp intihar etmesinin üzerinden doksan yıl geçmiş ve bir başka ayazı makinesi satıcısı, hayaletli olduğu söylenen oda hakkında bir kitap yazmaya niyetli adamın hayatını kurtarmıştı. Ya da belki bu biraz abartılmış haliydi; Mike Enslin, koridorda hiç kimse -özellikle de buz makinesine yaptığı ziyaretten dönmekte olan biri- olmasaydı da yaşayabilirdi. Elbette gömleğinin alev almış olması çok ciddi bir durumdu ve Dearborn hızlı düşünüp, düşündüğünden de hızlı hareket etmiş olmasaydı yanıkları çok daha ağır olabilirdi ama muhtemelen yaşardı.</p>

  <p class="block3">Gerçi Dearborn tam olarak ne olduğunu hatırlamıyordu. Gazeteler ve televizyon kameraları için yeterince tutarlı bir hikâye oluşturdu (bir kahraman olma fikri çok hoşuna gitmişti, bu gelişme terfi ümitlerini de arttırmıştı). Alevler içinde bir adamın koridora fırladığını çok iyi hatırlıyordu ama ondan sonrası bulanıktı. Olanları düşünmek, en rezil, en kör kütük sarhoş halinizde yaptıklarınızı hatırlamaya çalışmak gibiydi.</p>

  <p class="block3">Bir şeyden emindi ama bunu gazetecilere söylemedi çünkü hiç mantıklı değildi: yanan adamın çığlığının sesi, düğmesi çevrilen bir müzik setinden çıkıyormuş gibi sürekli artıyordu. Orada, tam Dearborn’un önündeydi ve ses tonu değişmiyor ama sesinin yüksekliği giderek artıyordu. Sanki adamın kendisi çok kuvvetli bir ses kaynağıydı.</p>

  <p class="block3">Dearborn elindeki dolu buz kovayla koridorun sonuna doğru koşmuştu. Yanan adam -“Sadece gömleği yanıyordu, bunu hemen fark ettim,” demişti Dearborn gazetecilere- çıktığı odanın karşısındaki kapıya çarpmış, gerilemiş, sendelemiş ve dizleri üzerine çökmüştü. O sırada Dearborn ona yetişmişti. Ayağını çığlık atan adamın omzuna koyup onu yüzüstü halıya bastırmış, sonra elindeki kovayı üzerine boşaltmıştı.</p>

  <p class="block3">Bunlar hafızasında bulanıktı ama erişilebilir bir yerdeydi. Alevler içindeki gömleğin etrafa biraz fazla parlaklık saçtığının farkındaydı, kardeşiyle iki yıl önce yaptıkları Avustralya tatilini hatırlatan turuncumsu sarı bir ışıktı. Bir cip kiralamışlar ve Büyük Avustralya Çölü‘nü geçmişlerdi (Dearborn kardeşler bu gezi sırasında birkaç yerlinin oraya Büyük Avustralya Beceren Çölü dediğini keşfetmişti) ve hem muhteşem hem de tüyler ürpertici bir gezi olmuştu. Özellikle de çölün ortasındaki büyük kaya, Rockers Kayası. Günbatımı sırasında oraya varmışlardı. Üzerine düşen ışık çok sıcak ve tuhaftı… sanki bu dünyaya ait değildi…</p>

  <p class="block3">Artık sadece dumanı tüten, buzlarla kaplı adamın yanına çökmüş ve gömleğinin arkasına uzanan alevleri söndürmek için sırtüstü çevirmişti.</p>

  <p class="block3">Çevirdikten sonra adamın boynunun sol kısmındaki derinin yer yer kararmış, bazı bölümlerde su toplayarak kabarmış ve kızarmış olduğunu görmüştü. Sol kulakmemesi de biraz erimiş gibiydi ama…</p>

  <p class="block3">Dearborn başını kaldırmış ve bu çılgınca geliyordu ama yanan adamın çıktığı odanın içinden Avustralya günbatımının ışığının yayıldığını görmüştü. Hiçbir insanın görmediği canlıların yaşadığı bomboş bir yerin sıcak ışığı. Işık çok korkunçtu (ve umutsuzca konuşmaya çalışan bir tıraş makinesinin sesine benzeyen o alçak vızıltı) ama aynı zamanda büyüleyiciydi. İçeri girmek, odada ne olduğunu görmek istemişti.</p>

  <p class="block3">Belki Mike da Dearborn’un hayatını kurtarmış oldu. Dearborn’un ayağa kalktığının -sanki Mike’a olan ilgisi tamamen yok olmuştu- ve yüzünün 1408’den gelen parlak ışıkla aydınlandığının farkındaydı. Bunu daha sonra Dearborn’dan iyi hatırlayacaktı.</p>

  <p class="block3">Mike, Dearborn’un paçasına yapışmış ve, “Sakın oraya girme,” demişti çatlak sesle. “Girersen asla çıkamazsın.”</p>

  <p class="block3">Dearborn durup halının üzerinde yatan yüzü yanık adama bakmıştı.</p>

  <p class="block3">“Oda hayaletli,” demişti Mike ve sanki bu sözler bir tılsımmış gibi 1408 numaralı odanın kapısı öfkeyle kapanmış, parlak ışık kaybolmuştu. Korkunç vızıltı kesilmişti.</p>

  <p class="block3">Singer Dikiş Makineleri’nin en iyi elemanlarından biri olan Rufus Dearborn asansörlerin yanına koşmuş ve yangın alarmının düğmesine basmıştı.</p>

  <p class="block4">&nbsp;</p>

  <p class="block16">IV</p>

  <p class="block3">Yanık Vakalarında Tedavi: Teşhis Yaklaşımı‘nın Mike’ın Dolphin Oteli’nin 1408 numaralı odasındaki kısa konaklamasından yaklaşık on altı ay sonra basılan on altıncı sayısında Mike Enslin’in ilginç bir fotoğrafı vardı. Fotoğraf sadece gövdesini gösteriyordu ama Mike olduğu belliydi. Göğsünün sol tarafındaki beyaz kare o olduğunu ispatlıyordu. Beyaz karenin etrafındaki deri kıpkırmızı, ikinci derece yanıklarla kaplıydı. Beyaz kare, o gece giydiği şans getiren gömleğinin içinde küçük teybinin bulunduğu cebinin tam arkasıydı.</p>

  <p class="block3">Teybinin köşeleri hafifçe erimişti ama hâlâ çalışıyordu ve içindeki kaset de iyi durumdaydı. İyi olmayan, kasetin içindekilerdi. Mike’ın menajeri Sam Farrell, kaseti üç dört kez dinledikten sonra bronzlaşmış, sıska kollarındaki bütün tüylerin diken diken olduğu gerçeğine gözlerini kapayarak duvardaki kasanın içine koydu. Ve kaset, o kasadan bir daha hiç çıkmadı. Farrell onu çıkarıp tekrar dinlemek için en ufak bir istek bile duymadı. Oysa bazı meraklı dostları içindekileri dinlemek için seve seve adam öldürebilirdi; New York yayıncılık dünyası oldukça küçüktü ve haberler çok hızlı yayılırdı.</p>

  <p class="block3">Farrell, ne Mike’ın kasetteki sesinden ne de söylediklerinden hoşlanmıştı (Bir kış günü, kurtlar, Connecticut otoyol girişinde kardeşimi parçalayıp yediler… Tanrı aşkına bu ne anlama geliyordu?). Ama onu en çok rahatsız eden, geri plandaki seslerdi. Fazla doldurulmuş bir çamaşır makinesinin içindeki ıslak çamaşırların çıkardıklarına benzer bir sesti. Bazen eski bir tıraş makinesine benzer sesler duyuluyordu. Ve tuhaftı ama… bu ses konuşuyor gibiydi.</p>

  <p class="block3">Mike hâlâ hastanedeyken Olin isminde bir adam -o kahrolası otelin müdürü- gelip Sam Farrell’a kaseti dinleyip dinleyemeyeceğini sordu. Farrell bunu yapamayacağını söyledi. Bay Olin bir an önce ofisinden çıkıp çalıştığı pire yuvası otele dönse ve Mike Enslin ihmalkârlık sebebiyle ona ve oteline dava açmadığı için Tanrı‘ya şükretse iyi olacaktı.</p>

  <p class="block3">“Onu odaya girmemesi için ikna etmeye çalıştım,” dedi Olin usulca. İş günlerinin büyük bir bölümünü yorgun yolcuların ve huysuz konukların odalarındaki eşyalardan, mağazadaki gazete rafına kadar her şeyden şikâyet etmelerini dinleyerek geçirdiği için Farrell’ın ters sözleri onu pek etkilememişti. “Elimden gelen her şeyi yaptım. O gece ihmalkâr davranan biri varsa o da Bay Enslin’dir, Bay Farrell. Hiçbir şeye inanmamakta inat ediyordu. Akılsızca bir tutum. Tehlikeli bir tutum. Sanırım artık bu açıdan biraz değişmiştir.”</p>

  <p class="block3">Kasetten hiç hoşlanmamış olmasına rağmen Farrell, Mike’ın onu dinlemesini, özümsemesini ve yeni bir kitap yazmak için temel olarak kullanmasını istiyordu. Mike’ın başından geçenlerden sadece kırk sayfalık bir bölüm değil, koca bir kitap çıkabilirdi ve Farrell bunun farkındaydı. Üç On Gece kitabının toplamından fazla satış yapabilirdi. Ve elbette Mike’ın sadece hayalet hikayeleriyle değil, kitap yazmakla da işinin bittiğine dair söylediklerine inanmıyordu. Yazarlar zaman zaman böyle söyler, sonra yine yazmaya başlarlardı. Bu feveranlar onların doğalarında vardı.</p>

  <p class="block3">Mike Enslin’e gelince, olanlar göz önüne alındığında çok ucuz kurtulduğu görülüyordu. Ve o da bunun farkındaydı. Çok daha kötü yanabilirdi. Bay Dearborn ve buz kovası olmasaydı sadece dört ameliyat değil yirmi, hatta otuz ayrı ameliyat geçirmek zorunda kalabilirdi. Yapılan deri nakillerine karşın boynunun sol tarafında yanık izleri vardı ama Boston Yanık Enstitüsü‘ndeki doktorlar bu izlerin kendiliklerinden yok olacağını söylemişlerdi. O geceden sonraki haftalar ve aylarda ona ne kadar acı vermiş olsalar da bu yanıkların çok önemli olduğunu biliyordu. Kutularının önünde KİBRİTİ ÇAKMADAN ÖNCE KUTUNUN KAPAĞINI KAPATINIZ yazan kibritler olmasaydı 1408’de ölecekti ve ölüm sebebi bilinmeyecekti. Belki otopsiyi yapan doktora bir kalp krizi gibi görünecekti ama asıl sebebi çok daha kötü olacaktı.</p>

  <p class="block3">Çok daha kötü.</p>

  <p class="block3">Gerçekten korkunç bir varlığın istila ettiği bir yere rastlamadan önce üç popüler kitap yazmış olduğu için şanslıydı ve bunun da farkındaydı. Sam Farrell, Mike’ın yazarlık kariyerinin sona erdiğine inanmayabilirdi, inanması da şart değildi; Mike bir daha yazmayacağını biliyordu. Soğuk terler dökmeden ve midesi bulanmadan bir kartpostal bile yazamıyordu. Bazen sırf bir kaleme (veya bir kayıt cihazına) bakmakla bile aklına tüyler ürpertici düşünceler üşüşüyordu: Resimler eğikti. Onları düzeltmeye çalıştım. Bunların ne anlama geldiğini bilmiyordu. Ne resimleri hatırlıyordu ne de 1408’deki herhangi bir şeyi ve buna çok memnundu, Hatırlamaması bir lütuftu. Bugünlerde tansiyonu pek iyi değildi (doktoru yanık hastalarında tansiyon sorunlarının sıklıkla görüldüğünü söyleyip bir ilaç yazmıştı), gözleri de iyi sayılmazdı (göz doktoru Ocuvites’e başlamasını söylemişti), sırtında sürekli ağrılar vardı, prostatı çok büyümüştü… ama bunlarla başa çıkabilirdi. 1408’den gerçekte kaçamayıp kaçmış olan ilk insan olmadığını biliyordu -Olin bunu ona anlatmaya çalışmıştı-ama o kadar da kötü değildi. En azından hatırlamıyordu. Bazen, aslında sık sık (hatta her kahrolası gece) kâbuslar görüyordu ama gördüklerini uyandıktan sonra nadiren hatırlıyordu. Geride köşeleri hızla yumuşayan -küçük teybinin köşelerinin erimesi gibi- ve çabucak yok olan bir sahne kalıyordu. Artık Long Island’da yaşıyordu ve havanın güzel olduğu günlerde sahilde uzun yürüyüşlere çıkıyordu. 1408’de geçirdiği yetmiş garip (çok garip) dakika hakkında hatırladıklarını ilk ve son kez dile getirmesi bu yürüyüşlerden biri sırasında oldu. “İnsan değildi,” dedi kıyıya vuran dalgalara boğuk sesle. “Hayaletler… onlar en azından bir zamanlar insanmış. Ama duvarın içindeki o şey… o yaratık…”</p>

  <p class="block3">Zaman ona iyi gelecekti, buna inanıyor, bunu umuyordu. Zaman, boynundaki izleri yok ettiği gibi bu anıları da silecekti. Ama o zamana kadar geceleri uyurken ışıkları açık bırakacaktı. Böylece kötü bir rüyadan uyandığında nerede olduğunu hemen anlayabilirdi. Evindeki bütün telefonları çıkarttırmıştı. Bilincinin hemen altında, yüzeye yakın bir yerde, telefonu açtığında korkunç bir sesin, “Burası dokuz! Dokuz! Dostlarını öldürdük! Tüm dostların artık ölü!” diye bağıracağına dair bir korku vardı.</p>

  <p class="block3">Ve havanın açık olduğu günlerde güneş batarken evdeki bütün perdeleri ve panjurları kapatıyordu. Saati ona ışığın -ufuktaki son ışıltının- da yok olduğunu haber verene dek karanlık odasında oturuyordu.</p>

  <p class="block3">Günbatımına, Avustralya çölündekine benzer o turuncumsu sarı parlaklığa tahammül edemiyordu.</p>

  <p class="block12" id="calibre_pb_14">&nbsp;</p>
</body>
</html>
