<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title></title>
</head>

<body class="calibre">
  <h2 class="calibre2" id="u43fd2dae-8e6f-413d-8b36-aad20f3d9e02" title="Birinci Bölüm: KAN BANYOSU">Birinci Bölüm</h2>

  <h2 class="calibre2" id="ueca3e2b2-1be1-4d4d-b9fd-8102b38ec4b8">KAN BANYOSU</h2>

  <p class="calibre1">19 Ağustos 1966 tarihli haftalık Enterprise gazetesinden bir haber kupürü:</p>

  <p class="calibre1">GÖKTEN TAŞ YAĞDI</p>

  <p class="calibre1">Birçok görgü tanığı, 17 Ağustos günü Chamberlain kasabasında, gökte tek bir bulutun bile görünmediği bir sırada Carlin Caddesine yağmur halinde taş yağdığını bildirmiştir. Tanıkların ifadelerine göre, taşlar büyük ölçüde Bayan Margaret White'ın evine düşmüş, damda bir hayli hasar vererek değeri 25 doları bulan 2 oluk ve bunların borusunu kullanılmaz duruma getirmiştir. Ev sahibi dul Bayan White, 3 yaşındaki kızı Carietta'yla birlikte yaşamaktadır.</p>

  <p class="calibre1">Bayan White'ın olayla ilgili görüşünü almak mümkün olmamıştır.</p>

  <p class="calibre1">Olaya kimse gerçek anlamda şaşırmadı, yani kimse bilinçaltında, her türlü vahşeti gizli gizli beslediği düzeyde şaşırmadı. Görünüşte duş odasındaki bütün kızların ağzı açık kaldı, gözleri büyüdü, kimi utanç duydu, kimiyse White cadısı yine belasını buldu, diye sevindi. Bazıları şaşırdıklarını öne sürmüş olabilirlerdi, ama tabii bu doğru değildi. Bunlardan bir bölümü ta birinci sınıftan beri Carrie'yle aynı okula devam ediyordu ve bu da o zamanlardan beri oluşan bir şeydi; yavaş yavaş, aralıksız, insan doğasını yöneten bütün yasalara uyarak, tıpkı bir zincirleme reaksiyonun değişmezliğiyle gelişmişti.</p>

  <p class="calibre1">Ama tabii hiçbirinin bilmediği bir şey varsa, o da Carrie'nin telekinetik olduğuydu.</p>

  <p class="calibre3">*</p>

  <p class="calibre1">Chamberlain Ortaokulunda bir dersanedeki sıra üzerine kazınmış yazı:</p>

  <p class="calibre1">Carrie White bok yer.</p>

  <p class="calibre3">*</p>

  <p class="calibre1">Soyunma odası duvarlarda yankılanan cıvıl cıvıl sesler ve duşlardan gelen su şapırtısıyla doluydu. Kızlar birinci derste voleybol oynamışlar, dipdiri bir neşe ve ter içindeydiler.</p>

  <p class="calibre1">Sıcak suyun altında keyifle geriniyorlar, beyaz sabun kalıpları elden ele dolaşıyordu. Carrie aralarında sap gibi dikilmiş, kuğuların arasında bir kurbağa gibiydi. Kısa boylu, tıknaz, boynu, sırtı ve butları sivilcelerle kaplı, dolma gibi bir kızdı; yüzüne yapışmış ıslak saçları hepten renksiz görünüyordu. Carrie duşun altında hiç kıpırdamaksızın durmaktaydı, akan su bedenine çarpıp dökülüyordu. Herkesin alay ettiği, her işi yüzüne gözüne bulaştıran kurbanlık koyundu sanki... aslında öyleydi de... İçinden Ewen Lisesinde birer kişilik özel duş bölmeleri olmadığı için hayıflanmaktaydı. Andover ve Boxford'da olduğu gibi. Çünkü bakmadan duramazlardı. Hep bakarlardı.</p>

  <p class="calibre1">Duşlar bir bir kapatılıyor, kızlar başlarındaki boneleri çıkarıp kurulanıyor, kimi deodorant sıkarken kimi külotunu çekiyordu. Arada bir duvar saatine bakıyordu. Buhar havaya yapışmış gibiydi, odanın saunadan farkı yoktu. Birbirlerine laf yetiştiren kızların sesleri bilardo toplarının tokuşması gibiydi.</p>

  <p class="calibre1">"... Tommy bana hiç yakışmadığını söyleyince ben de..."</p>

  <p class="calibre1">"... Ablam ve kocasıyla gidiyorum. Eniştem durmadan burnunu karıştırır, ama ablam da aynı haltı yiyor, doğrusu ikisi de iyi anlaşıyorlar..."</p>

  <p class="calibre1">"... Olukda bir duş yapıp..."</p>

  <p class="calibre1">"... Bir kuruş bile harcamaya değmezdi, biz de..."</p>

  <p class="calibre1">Sırım gibi vücutlu, göğüssüz beden eğitimi öğretmeni genç Bayan Desjardin içeri girdi, şöyle bir bakındıktan sonra ellerini çırptı. "Haydi, Carrie, ne bekliyorsun? Kıyameti mi? Beş dakika sonra zil çalıyor." Şortu göz alacak denli beyaz, fazla kıvrımlı olmayan bacaklarıysa, kaslı görünüşüne karşın güzel sayılabilirdi. Boynunda üniversitede okçuluk yarışmasında kazanmış olduğu gümüş bir düdük asılıydı.</p>

  <p class="calibre1">Kızlar şöyle bir kıkırdadı, Carrie başını kaldırıp baktı. Sıcaktan ve duşun suyundan bulanık görüyordu. "Ha?" Oldukça tuhaf, kurbağa sesi gibi gülünç bir sesti, kızlar yine gülüştüler. Sue Snell başına sardığı havluyu kamçı gibi sıyırıp çekti ve hızla saçını taramaya başladı. Bayan Desjardin, Carrie'ye sinirli bir el işareti yaptıktan sonra dışarı çıktı.</p>

  <p class="calibre1">Carrie duş musluğunu kapattı. Zemindeki su delikte gargara yapmaya başladı.</p>

  <p class="calibre1">Bölmeden dışarı adımını atar atmaz da herkes bacağından süzülen kanı gördü.</p>

  <p class="calibre3"><sub class="calibre4">*</sub></p>

  <p class="calibre1">"Gölge Patladı" adlı kitaptan alıntı: Carietta White Vakası -Belgelenmiş Olgular ve Çıkarılan Sonuçlar. Yazan David R. Congress. (Tulane Üniversite Matbaası, 1981) sayfa 34:</p>

  <p class="calibre1">Carietta White'ın çocukluk yıllarında cereyan eden telekinetik anlarının gözden kaçmış olması, hiç kuşkusuz, White ve Steams'ün Telekinetik: Gizli Bir Yeteneğin Yeniden İncelenmesi konulu tezlerinde vardıkları sonuçlara bağlanmalıdır; yani salt irade gücüyle nesneleri hareket ettirebilmek ancak aşırı kişisel zorlanmalar anında gerçekleşebilmektedir.</p>

  <p class="calibre1">Bu yetenek gerçekten de oldukça iyi gizlenmiştir; yoksa nasıl onca yüzyıl yalnızca tepesi görünen dev bir buzdağı gibi kalabilirdi?</p>

  <p class="calibre1">Bu vakada savımız söylentilerden oluşan kanıtlara dayanmakla birlikte, bunlar bile Carrie White'da görülmemiş boyutlarda telekinetik, "TK" gücünün varlığını göstermektedir. Ama işin acı yanı, bu bulgularımızın iş işten geçtikten sonra ortaya çıkması ve...</p>

  <p class="calibre3"><sub class="calibre4">*</sub></p>

  <p class="calibre1">"AYBA-şı!"</p>

  <p class="calibre1">İlk alay Chris Hargensen'den geldi. Sesi duvarlardan seke seke yankılandı. Sue Snell dudaklarının ucuna kadar gelen kahkahayı bastırdı, içinde nefret, iğrenme ve acımayla karışık tatsız bir duygu vardı. Carrie'ye baktı. Ne budala görünüyordu oraya öyle mıhlanmış, neler olduğundan haberi bile yoktu. Gören de sanki bugüne dek hiç... "AYBA-şı!"</p>

  <p class="calibre1">Artık koro halinde bağırıyorlardı. Gerilerden biri (belki yine Hargensen olabilirdi, ama onca yankı içinde Sue Snell'in ayırt etmesi zordu) arsız bir sesle, "Tıpa tıka," diye haykırdı.</p>

  <p class="calibre1">"AYBA-şı, AYBA-şı, AYBA-şı!"</p>

  <p class="calibre1">Carrie çevresinde oluşan çemberin tam ortasında, bedeninden sular damlayarak put gibi duruyordu. Baytarın muayenesini bekleyen bir öküz gibiydi. Yine alay konusu olduğunun farkındaydı; utanıyordu, ama böyle bir olayın yabancısı değildi.</p>

  <p class="calibre1">Sue yerdeki fayansa dökülen ilk kan damlalarını görünce midesi kalktı. "Tanrı aşkına Carrie, âdet görüyorsun!" diye bağırdı. "Temizlensene!"</p>

  <p class="calibre1">"Ha?"</p>

  <p class="calibre1">Islak saçları yanaklarına yapışmış, boş gözlerle bakmıyordu. Omuzlarından birinde bir sivilce demeti vardı. Daha on altı yaşında olmasına karşın çekmiş olduğu acılar gözlerinden belliydi.</p>

  <p class="calibre1">"Dudak boyası sanıyordur!" Böyle bağıran Ruth Gogan'dı, hemen ardından katıla katıla gülmeye başladı. Sue bu sözü daha sonra anımsayınca ne anlama geldiğini anlayacaktı, ama o anda bu da her ağızdan çıkan saçmalıklardan biri gibi geldi. On altı yaşında? Sue'nun aklı almıyordu. Bu yaşta bir kız ne olduğunu bilmez olabilir mi?</p>

  <p class="calibre1">Kan damlaları yere dökülmeye devam ediyordu. Carrie şaşkın gözlerini kırpıştırarak çevresini saran kızlara baktı. Helen Syhres arkasına dönüp kusar gibi yaptı.</p>

  <p class="calibre1">"Kan geliyor!" diye öfkeyle bağırdı Sue ansızın. "Kan geliyor, görmüyor musun, salak puf böreği!"</p>

  <p class="calibre1">Carrie başını eğip altına baktı.</p>

  <p class="calibre1">Çığlığı bastı.</p>

  <p class="calibre1">Islak soyunma odası çın çın çınladı.</p>

  <p class="calibre1">Kalabalığın içinden atılan bir tampon göğsüne çarparak ayaklarının dibine düştü. Pamuğun üstünde hemen kırmızı bir çiçek biçimi belirip yayılmaya başladı.</p>

  <p class="calibre1">Derken, o ana dek ortalığı dolduran kahkahaların tonu birden yükseliverdi ve daha saldırgan, çirkin bir hal aldı. Kızlar çantalarından ya da duvardaki kumbaralı dolaptan çıkardıkları tamponları ve âdet pamuklarını Carrie'nin üzerine yağdırmaya başladılar. Kar yağıyordu sanki. Hep bir ağızdan bağırıyorlardı. "Tıpa tıka, tıpa tıka, tıpa..."</p>

  <p class="calibre1">Sue da atmaya başlamış, o da diğerleriyle birlikte bağırıyordu. Ne yaptığının da pek farkında değildi... kafasının içinde küçük bir fikir oluşmuş, neon gibi ışıldayıp duruyordu. Bunda bir kötülük yok ki. Tam bu düşünce iyice güçlenmişken, Carrie birden uluma sesleri çıkararak gerilemeye başladı. Kollarını sallıyor, homurtular çıkarıyordu. Kızlar ansızın durdular; çatırdama ve ardından patlama noktasına vardıklarını anlamışlardı. İlerde bazıları bu anı anımsadıklarında çok şaşırdıklarını söyleyeceklerdi. Oysa onca yıldan beri, onca yıllar Carrie'ye yapılanlar... Yazın gençlik kamplarında, haydi Carrie'nin çarşafını ıslatalım, Carrie'nin Bobby Picket'e yazdığı aşk mektubunun kopyalarını çıkarıp herkese dağıtalım, donunu saklayalım, şu yılanı ayakkabısının içine koyalım, kafasını suya batırın, bir daha batırın... Carrie bisiklet gezilerinde en arkaya bırakılır, bir yıl puf böreği derler, ertesi yıl kamyon suratlı, hep ter kokar, hiçbir espriyi anlamaz, çalıların arasına işerken ısırgan otlarına değer ve herkese reklam olur (hey koca götlü, yine popon mu kaşınıyor?). Etüd saatinde uyuyakalınca Billy Preston'un saçına tereyağı sürmesi, devamlı çimdik atılması, sıraların arasından geçerken çelme takmalar, kitaplarını düşürme şakaları, çantasına sokuşturulan müstehcen kartpostallar, kilise pikniğinde dua ederken büyük bir gürültüyle patlayan fermuvarı, hangi oyunda olursa olsun her topu ıskalaması, voleybol oynarken fileye yapışması, modern dans dersinde suratının üstüne kapaklanıp bir dişini kırması, hep kaçık ya da kaçmak üzere olan çoraplar giymesi, koltuk altında eksik olmayan ter lekeleri, Chris Hargensen'in bitmek tükenmek bilmeyen sataşmaları... İşte bütün bunların birikimiyle patlama noktasına gelinmişti.</p>

  <p class="calibre1">Birden ortalığı kaplayan sessizlik içinde Carrie uluma sesleri çıkararak geriledi, tombul kollarıyla yüzünü koruyordu. Kasıklarındaki tüylere bir tampon yapışmış kalmıştı.</p>

  <p class="calibre1">Kızlar birden ciddileştiler, parıldayan gözlerle onu izliyorlardı.</p>

  <p class="calibre1">Carrie büyük duş bölmelerinden birinin yan duvarına kadar gerileyip yere çöktü. Çaresizlik içinde ağır ağır inliyordu. Islak gözlerini yuvarlayıp dururken, mezbahada kesilmeyi bekleyen bir domuz gibiydi.</p>

  <p class="calibre1">Sue duraksayan bir sesle konuştu. "Bana kalırsa ömründe ilk kez..."</p>

  <p class="calibre1">İşte tam o sırada kapı birden açıldı ve içeriye yıldırım gibi Bayan Desjardin girdi.</p>

  <p class="calibre3"><sub class="calibre4">*</sub></p>

  <p class="calibre1">Gölge Patladı'dan (s. 41):</p>

  <p class="calibre1">Konu üzerinde yazan gerek tıp, gerekse ruhbilim uzmanları, Carrie White'ın ender görülebilecek bir gecikmeyle ve böylesine travmatik bir biçimde başlayan âdet kanamasının gizli gücünü harekete geçiren bir etken olabileceği konusunda birleşmektedirler.</p>

  <p class="calibre1">İnanılmaz gibi görünmesine karşın, Carrie, 1979 yılına dek ergin bir kadının aylık kanamaları hakkında hiçbir şey bilmemekteydi. Aynı derecede şaşırtan başka bir konu da, kızı hiç âdet görmeden neredeyse on yedi yaşına geldiği halde annesinin bir jinekologa başvurmayışıdır.</p>

  <p class="calibre1">Ancak bu olgular gerçektir. Carrie White vajinal kanamasını fark ettiği zaman ne olduğundan habersizdi. Âdet kanaması hakkında hiçbir şey bilmiyordu.</p>

  <p class="calibre1">Hayatta kalan sınıf arkadaşlarından biri olan Ruth Gogan, burada konu edilen olaylardan bir yıl kadar önce Ewen Lisesi soyunma odasına girip, Carrie'yi tamponla dudak boyasını kuruturken gördüğünü anlatmaktadır. Bunu görünce Ruth Gogan, "Sen ne halt ediyorsun?" diye sormuş, Carrie White da, "Yanlış bir şey mi yapıyorum?" diye karşılık vermiş. Ruth Gogan, "Yok canım, devam et," diyerek konuyu kapatmış, sonra da olayı bütün kızlara yaymış (daha sonra bize bunu çok hoş bulduğunu söylemiştir). Eğer daha sonra biri çıkıp da Carrie'ye tamponun ne için kullanıldığını söylemişse bile, Carrie yine kendisiyle dalga geçildiğini sanıp üzerinde durmamış olmalı. Çünkü bu kandırmalar ve alaylamalar yaşamının değişmez bir parçası olup günden güne...</p>

  <p class="calibre3"><sub class="calibre4">*</sub></p>

  <p class="calibre1">Kızlar ikinci derslerine girip zil sesi kesildikten sonra (birçoğu Bayan Desjardin isimleri almaya başlamadan arka kapıdan sıvışmıştı) beden eğitimi öğretmeni isteri durumlarında geçerli olan standart taktiği uyguladı. Carrie'nin suratına sıkı bir tokat patlattı. Bu hareketin kendisine büyük bir zevk verdiğini elbette itiraf etmezdi; Carrie'yi hep şişko, domuz yağı dolu bir çuval gibi gördüğünü de kabul edecek değildi. Daha bir yıllık öğretmen olduğu için bütün çocukların iyi olduğuna inandığını sanıyordu.</p>

  <p class="calibre1">Carrie başını kaldırıp şaşkın şaşkın baktı, yüzü kasılmış, seyiriyordu. "B-B-Bayan D-D-Des-D..."</p>

  <p class="calibre1">"Kalk ayağa," dedi Bayan Desjardin sertçe. "Kalk ayağa ve temizlen."</p>

  <p class="calibre1">"Kan kaybından ölüyorum!" diye haykırdı Carrie, oturduğu yerde debelenirken rastgele salladığı eli Bayan Desjardin'in bembeyaz şortunu yakaladı. Kanlı bir el izi kaldı.</p>

  <p class="calibre1">"Ben... seni..." Öğretmenin yüzü tiksintiyle buruştu, sonra birden hızla Carrie'yi çekip ayağa kaldırdı. "Geç bakayım şuraya!"</p>

  <p class="calibre1">Carrie duşlar ve kumbaralı dolap arasında ikibüklüm, memeleri yere çevrilmiş, kolları iki yana sarkmış, maymun gibi duruyordu. Gözleri bomboş bakmaktaydı.</p>

  <p class="calibre1">"Şimdi bak," dedi Bayan Desjardin tıslar gibi. "Şu pamuklardan bir tane al... bırak şimdi para kutusunu, zaten bozuk... al bir tane ve... yahu söylediğimi yapsana! Sanki şimdiye kadar hiç âdet görmemiş gibi davranıyorsun!"&nbsp;</p>

  <p class="calibre1">"Âdet mi?" dedi Carrie.</p>

  <p class="calibre1">Yüzündeki hayret ifadesi daha içten olamazdı; dehşet ve çaresizlik içindeydi. O an Rita Desjardin bir şeyler anlar gibi oldu. İnanılır şey değildi, doğru olamazdı. Kendisi daha on bir yaşındayken âdet görmeye başlamış, bunu da merdivenlerin tepesinden bütün ev halkına bağıra bağıra ilan etmişti.</p>

  <p class="calibre1">"Carrie?" diyerek yaklaştı. "Carrie?"</p>

  <p class="calibre1">Carrie irkildi. Tam o anda beysbol sopalarının dizildiği raf olduğu gibi yere düştü, sopalar büyük bir gürültüyle her yana yuvarlandı. Desjardin ürküp sıçradı.</p>

  <p class="calibre1">"Carrie, bu senin ilk âdet kanaman mı?"</p>

  <p class="calibre1">Ama artık bu soru gereksizdi. Koyu bir renk alan kan müthiş bir yavaşlıkla akıyordu. Carrie'nin iki bacağı da, sanki kandan oluşan bir nehirde yürürmüşcesine kıpkırmızı olmuştu.</p>

  <p class="calibre1">"Acıyor," diye inledi Carrie. "Karnım..."</p>

  <p class="calibre1">"Geçer," dedi Bayan Desjardin. Hem merhamet duyuyor, hem de kendisinden utanıyordu. "Önce... kanamayı durdurman gerek. Sen..."</p>

  <p class="calibre1">Tepelerinde birdenbire bir patlama oldu, ardından işaret tabancasından çıkan flaş gibi bir parlamayla ampullerden biri söndü. Bayan Desjardin şaşırıp bir çığlık attı (ve tavan başına çökecek sanırken), bir an böyle şeylerin hep Carrie'nin gerilim anlarında olduğu aklından geçti, sanki kızın attığı her adımda bir uğursuzluk doğuyordu. Ama bu düşünce aklına geldiği hızla geçip gitti. Âdet pamuklarından birini çıkarıp paketini açtı.</p>

  <p class="calibre1">"Bak," dedi Carrie'ye. "Şimdi bunu alıp, böylece..."</p>

  <p class="calibre3">*</p>

  <p class="calibre1">Gölge Patladı'dan (s. 54):</p>

  <p class="calibre1">Carrie White'ın annesi Margaret White kızını 21 Eylül 1963'te, tek sözcükle "korkunç" denebilecek koşullar altında dünyaya getirdi. Zaten Carrie White vakasını inceleyen dikkatli bir gözlemci her şeyden çok şu sonuca varacaktır: Carrie herkesin dikkatini çekecek denli garip bir ailenin tek ürünüydü.</p>

  <p class="calibre1">Daha önce de belirtildiği gibi, Ralph White 1963 yılının şubat ayında, Portland'da bir inşaatta çalışırken üzerine çelik bir kirişin düşmesi sonucu ölmüş, Bayan White da Chamberlain banliyösündeki evlerinde bir başına yaşamını sürdürmüştü.</p>

  <p class="calibre1">White ailesinin bağnazlığa varan dinsel inançları yüzünden acılı günlerinde Bayan White'ı ziyaret eden olmadı. Yedi ay sonra doğum sancıları başladığında da yine tek başınaydı.</p>

  <p class="calibre1">21 Eylül günü 13.30 sularında Carlin Caddesi sakinleri White'ın evinden feryatlar duymaya başladılar. Ancak saat 18.00'i geçene dek polis çağrılmadı. Arada geçen zamanı açıklamak için iki sevimsiz seçenekle karşı karşıya kalıyoruz. Ya Bayan White'ın komşuları olası bir polis soruşturmasına bulaşmak istemediler ya da çevresi kendisinden o denli soğumuştu ki, bile bile, bakalım-sonu-neye-varacak tavrı aldılar. Sokak sakinlerinden hayatta kalan üç kişiden biri olan Bayan Georgia McLaughin, yaptığımız görüşmede bana, polis çağırmadığını, çünkü duyduğu çığlıkları dinsel bir ayin sandığını söyledi.</p>

  <p class="calibre1">Polis saat 18.22'de eve vardığında, çığlıklar düzensiz bir hal almıştı. Bayan White üst katta yatağında bulunduğu zaman, onu gören polis memuru Thomas G. Mearton, önce kadının bir saldırıya uğradığını sandı. Yatak sırılsıklam kana bulanmış, yerde bir kasap bıçağı durmaktaydı. Polis memuru neden sonra Bayan White'ın göğsünde, hâlâ kısmen plasenta zarına sarılmış bulunan bebeği fark etti. Göbek kordonunu bıçakla kadının kestiği belliydi.</p>

  <p class="calibre1">Bayan White'ın hamile olduğunu bilmediği, dahası, bu sözcüğün anlamından habersiz olduğu varsayımını insanın kolay kolay kabul edebileceği bir şey değildi. Ne var ki, J.W. Bankson ve George Felding gibi modern bilim adamları, gebelik kavramının cinsel birleşme "günahıyla" özdeşleşerek kadının aklında tümüyle ketlendiği görüşünü savunmuş ve bu varsayımı daha inanılır kılmışlardır. Bayan White gerçekten de kendisine böyle bir şey olabileceğine inanmak istememiş olabilir.</p>

  <p class="calibre1">Wisconsin, Kenosha'da bulunan bir arkadaşına yazdığı ve elimizde kayıtları bulunan üç mektup, gebeliğinin beşinci ayından sonra Bayan White'ın "kadınlık organlarında kanseri olduğu" ve kısa zaman sonra cennette kocasıyla buluşacağına inandığını yeterince kanıtlamaktadır.</p>

  <p class="calibre3">*</p>

  <p class="calibre1">On beş dakika sonra Bayan Desjardin, Carrie'yi idareye götürdüğü sırada koridorlar boştu. Kapalı kapılar ardında dersler devam etmekteydi.</p>

  <p class="calibre1">Carrie'nin feryatları sonunda kesilmiş ama ağlaması aralıksız sürmüştü. Sonunda âdet pamuğunu Desjardin yerleştirmiş, kâğıt havluları ıslatarak gerekli temizliği yaptıktan sonra Carrie'ye pamuklu külotunu giydirmişti. Desjardin iki kez âdet kanamasının ne kadar normal bir gerçek olduğunu anlatmaya çalışmışsa da, Carrie kulaklarını tıkayıp ağlamaya devam etmişti.</p>

  <p class="calibre1">Birlikte idareye girdiklerinde müdür yardımcısı Bay Morton kapının önündeydi. Fransızca dersini astıkları için içerde cezalandırılmayı bekleyen Billy deLois ve Henry Trennant adlı iki erkek öğrenci oturdukları iskemlelerde sinsi sinsi bakınmaktaydılar.</p>

  <p class="calibre1">"Buyrun, girin," dedi Bay Morton. Desjardin'in omzu üzerinden iki öğrenciye ters ters baktı. Oğlanların gözü kadının beyaz şortu üzerindeki kanlı el izine takılmıştı. "Ne bakıyorsunuz siz öyle?"</p>

  <p class="calibre1">"Kan," dedi Henry sırıtarak.</p>

  <p class="calibre1">"İki saat cezalısınız," diye tersledi Morton. O da kanlı el izine bir baktı, gözlerini kırpıştırdı.</p>

  <p class="calibre1">Çocuklar çıktıktan sonra kapıyı kapatıp dosya dolabının üst çekmecesinde bir kaza rapor formu aramaya başladı. "Kendini nasıl hissediyorsun, şey..."</p>

  <p class="calibre1">"Carrie," dedi Bayan Desjardin. "Carrie White." Bay Morton sonunda aradığı kaza formunu bulmuştu. Üzerinde iri bir kahve lekesi vardı. "Buna gerek kalmayacak, Bay Morton."</p>

  <p class="calibre1">"Sanırım trambolinde olmuştur. Şimdi formu doldurur... gerek olmayacak mı?"</p>

  <p class="calibre1">"Hayır. Ama bence Carrie'yi evine gönderip bugünlük izinli saysak iyi olur. Oldukça kötü bir olay yaşadı." Desjardin'in gözleriyle verdiği işareti Morton gördüyse de yorumlayamadı.</p>

  <p class="calibre1">"Peki, tamam, eğer öyle diyorsanız, oldu. Tamam." Morton formu yeniden çekmeceye soktu, kapatırken parmağını sıkıştırdı ve acıyla inledi. Kapıya gidip sertçe açtı, Billy ve Henry'ye ters ters bakıp seslendi. "Bayan Fish, bir izin kâğıdı hazırlar mısınız? Carrie Wright."</p>

  <p class="calibre1">"White," diye düzeltti Desjardin.</p>

  <p class="calibre1">"White," diye yineledi Morton.</p>

  <p class="calibre1">Billy deLois kıkırdadı.</p>

  <p class="calibre1">"Bir hafta cezalısın!" diye kükredi Morton. Çekmeceye sıkışan tırnağının içinde kan toplamış, fena halde canını yakıyordu. Carrie'nin tekdüze ağlama sesi hiç kesilmemişti.</p>

  <p class="calibre1">Bayan Fish izin kâğıdını getirdi, Morton da cebinden çıkardığı gümüş kalemle imzaladı. Kalemi tutarken parmağının acısıyla yüzü ekşidi.</p>

  <p class="calibre1">"Yürüyebilecek misin, Cassie?" diye sordu Morton. "İstersen bir taksi çağırabiliriz."</p>

  <p class="calibre1">Carrie, hayır, anlamında başını salladı. Morton kızın burun deliğinde balon olmuş yeşil sümüğü fark edince içi bulandı. Carrie'nin başı üzerinden Desjardin'e baktı.</p>

  <p class="calibre1">"Siz merak etmeyin," dedi Desjardin. "Zaten Carrie hemen şurada, Carlin Caddesinde oturuyor. Temiz hava da iyi gelir."</p>

  <p class="calibre1">Morton, Carrie'ye izin kâğıdını verdi. "Şimdi gidebilirsin artık, Cassie," dedi bağışta bulunur gibi.</p>

  <p class="calibre1">"Benim adım Cassie değil!" diye bağırdı Carrie vargücüyle.</p>

  <p class="calibre1">Morton birden irkildi, Bayan Desjardin de sırtından vurulmuş gibi hopladı. Morton'un masası üzerindeki ağır seramik kül tablası (başı tabla olarak yapılmış Rodin'in Düşünen Adamı biçimindeydi) birden yere devrildi, içindeki sigara izmaritleri ve Morton'un pipo tütünü külleri halıya saçıldı.</p>

  <p class="calibre1">"Dur bakalım," dedi Morton kendini tutmaya çalışarak. "Moralinin bozuk olduğunu biliyorum, ama bu yaptığını da yutacak..."</p>

  <p class="calibre1">"Lütfen," dedi Desjardin alçak bir sesle.</p>

  <p class="calibre1">Morton ona bakıp bir an gözlerini kırpıştırdı, sonra da başını sallayarak durumu kabullendi. Müdür yardımcısı sıfatıyla disiplin sağlama görevini yürütürken babacan bir John Wayne havasına bürünmeye çalışırdı, ama bunu başardığı da pek söylenemezdi. Okul Aile Birliği toplantılarında, ödül törenlerinde ya da okul yemeklerinde (ki, yönetim genellikle Müdür Henry Grayle tarafından temsil edilirdi) ondan hep "babacan Mort" diye söz ederlerdi. Öğrenciler onu daha çok, "idaredeki o kaçık, yalak herif diye anıyorlardı. Fakat Billy deLois ya da Henry Trennant gibi öğrenciler Okul Aile Birliği ya da diğer toplantılarda pek söz alamadıkları için, yönetimin yakıştırdığı sıfat geçerliliğini korumaktaydı.</p>

  <p class="calibre1">Şimdi de babacan Mort zonklayan parmağını ovuştururken Carrie'ye bakıp gülümsedi. "Pekâlâ, Miss Wright, gidebilirsiniz. Ya da isterseniz biraz oturup dinlenebilirsiniz."</p>

  <p class="calibre1">"Giderim," diye mırıldandı Carrie, eliyle saçını düzeltti, ayağa kalkıp Bayan Desjardin'e baktı. Gözleri irileşmişti. "Bana güldüler. Ellerine geçeni yüzüme fırlattılar. Zaten hep gülerler, alay ederler."</p>

  <p class="calibre1">Desjardin çaresizlik içinde ona baktı.</p>

  <p class="calibre1">Carrie odadan çıktı.</p>

  <p class="calibre1">Bir an sessizlik oldu. Morton ve Desjardin, Carrie'nin arkasından baktılar. Sonra Bay Morton genzini temizleyip, dökülen kül tablasının pisliğini süpürmeye başladı.</p>

  <p class="calibre1">"Nedir bu olup biten?"</p>

  <p class="calibre1">Desjardin bir iç çekti, sonra yüzünü buruşturarak şortunda kurumaya başlayan el izine baktı. "Âdet gördü. İlk âdeti. Duş yaparken."</p>

  <p class="calibre1">Morton bir daha genzini temizledi, yanakları kızarmıştı. Süpürme işini daha hızlandırdı. "Biraz... şey... geç..."</p>

  <p class="calibre1">"İlk âdeti için geç değil mi? Evet. Zaten bu yüzden bu denli perişan oldu. Ama anlamadığım şey, neden annesinin..." Desjardin sonunu getirmedi. "Korkarım kızcağıza pek yardımcı olamadım, Morty, ama ne olduğunu anlayamamıştım. Kan kaybından öleceğini sanıyordu."</p>

  <p class="calibre1">Morton birden başını kaldırıp baktı.</p>

  <p class="calibre1">"Sanırım yarım saat öncesine kadar âdet görme diye bir şeyden haberi bile yoktu."</p>

  <p class="calibre1">"Şu küçük fırçayı bana uzatabilir misiniz, Bayan Desjardin. Evet, onu." Desjardin'in ilettiği fırçayla külleri bir kâğıda süpürdü. "Yine de elektrik süpürgesi gerekecek, sanırım. Hayret doğrusu... kül tablasını hiç de öyle düşecek bir yere koymamıştım. Nasıl oldu öyle?" Morton başını kaldırırken masaya çarptı. "Bir kızın, burada olsun, başka lisede olsun, üç yıl okuyup da hâlâ âdet görme olayından habersiz kalışına inanasım gelmiyor, Bayan Desjardin."&nbsp;</p>

  <p class="calibre1">"Benim inanmam daha da zor," dedi Desjardin. "Ama bu tepkisini başka türlü açıklayamıyorum. Kız zaten oldum olası herkesin şamar oğlanı olmuş."</p>

  <p class="calibre1">"Hmm." Morton izmaritlerle külleri çöp sepetine boşalttı. "Şimdi kim olduğunu çıkardım galiba. White. Margaret White'ın kızı. O olmalı. Artık inanırım." Masasına geçip oturdu ve özür dilercesine gülümsedi. "Öyle çok öğrenci var ki... Beş yıldan sonra insan tümünün yüzünü birbirine karıştırıyor. Çocuklara ağabeylerinin adıyla sesleniyor, daha neler neler... Kolay değil."</p>

  <p class="calibre1">"Haklısın."</p>

  <p class="calibre1">"Hele bu meslekte benim gibi yirmi yıl kalın da görün," dedi Morton. "Yahu, bu çocuğun yüzü hiç yabancı değil, derken, bir de bakmışsın ki, öğretmenliğe başladığın yıllarda babası da elinden geçmiş. Ama çok şükür. Margaret White benden önceymiş. Bir keresinde rahmetli Bayan Bicente'ye, Darwin'in evrim kuramını açıkladığı için Tanrı'nın cehennemde ona özel bir yer hazırladığını söylemiş. Okulda bulunduğu süre içinde iki kez uzaklaştırma cezası almış... birinde bir sınıf arkadaşını çantasıyla dövdüğü için. Söylenenlere göre, bu kızı sigara içerken görmüş. Çok tuhaf dinsel görüşleri vardır. Çok tuhaf." Morton'un John Wayne havası birden değişiverdi. "Diğer kızlar... gerçekten ona gülmüşler mi?"</p>

  <p class="calibre1">"Daha da beteri. İçeri girdiğimde bağırıp çağırıyorlar, pamukları üstüne fırlatıyorlardı. Fındık fıstık atar gibi..."</p>

  <p class="calibre1">"Vay vay vay." John Wayne iyice yok olmuştu artık. Bay Morton kıpkırmızı kesildi. "İsimlerini alabildiniz mi?"</p>

  <p class="calibre1">"Evet. Tamamını değil, ama kalanı da diğerlerinden öğrenebiliriz. Elebaşları Christine Hargensen gibi görünüyordu... her zamanki gibi."</p>

  <p class="calibre1">"Chris ve Mortimer Snurds'dür," diye mırıldandı Morton.</p>

  <p class="calibre1">"Evet. Tina Blake, Rachel Spies, Helen Shyres, Donna Thibodeau ve kız kardeşi Fern, Lila Grace, Jessica Upshaw. Ve Sue Snell." Desjardin'in yüzü asıldı. "Sue'dan böyle bir şey beklemezdim doğrusu. Ona hiç yakıştıramadım."</p>

  <p class="calibre1">"Bu saydığınız kızlarla konuştunuz mu?"</p>

  <p class="calibre1">Bu soru Desjardin'in hoşuna gitmedi. "Onları hemen oradan kovdum. Kafam altüst olmuştu. Üstelik Carrie de isteri krizi geçiriyordu."</p>

  <p class="calibre1">"Hmm." Morton parmaklarını tıklattı. "Onlarla konuşmayı düşünüyor musunuz?"</p>

  <p class="calibre1">"Evet." Ama Desjardin'in sesinden isteksiz olduğu belliydi.</p>

  <p class="calibre1">"Galiba öyle. Bakın, bu çok duyarlı bir konu. O kızların neler hissettiklerini biliyorum. Oraya girip de onu o halde görünce benim bile içimden kaldırıp bir güzel tartaklamak geldi. Kimbilir, belki de âdet kanaması kadınlarda içgüdüsel bir hırçınlık yaratıyor. Sue Snell'in hali hiç gözümün önünden gitmiyor."</p>

  <p class="calibre1">"Hmm," dedi Morton bilgiç bir havayla. Kadınları hiç mi hiç anlamadığı gibi, âdet görme olayını da tartışmaya niyeti yoktu.</p>

  <p class="calibre1">"Kızlarla yarın konuşurum," diyerek kalktı Desjardin. "Biraz kulaklarını çekerim."</p>

  <p class="calibre1">"Güzel. Yeter ki, vereceğiniz ceza suçu karşılaşın. Ayrıca içlerinden bir ikisini bana göndermeyi uygun görürseniz, hiç duraksamayın."</p>

  <p class="calibre1">"Olur," dedi Desjardin. "Aklımdayken... ben Carrie'yi yatıştırmaya çalışırken ampullerden biri yandı. Bir o eksikti sanki."</p>

  <p class="calibre1">"Hemen bir hademe gönderirim," dedi Morton. "Bayan Desjardin, elinizden geleni yapmışsınız, sağ olun. Çıkarken Bayan Fish'e söyleyiverin de, bana Billy ve Henry'yi göndersin."</p>

  <p class="calibre1">"Tabii." Desjardin odadan çıktı.</p>

  <p class="calibre1">Morton arkasına yaslandı ve bu olayı hemen aklından çıkarmaya baktı. Ders kaçakları Bill de Lois ve Henry Trennant süklüm püklüm içeri girerken onlara bakışlarıyla alev püskürtüyordu, ama için için de gülmekteydi. Niyeti çocuklara adamakıllı gözdağı vermekti.</p>

  <p class="calibre1">Hank Grayle'e hep söylediği gibi, ders kaçaklarını öğle yemeği niyetine çiğ çiğ yerdi.</p>

  <p class="calibre3"><sub class="calibre4">*</sub></p>

  <p class="calibre1">Chamberlain Ortaokulu ders sıralarından birine kazınmış yazı:</p>

  <p class="calibre1">Kırmızıdır güller, mordur menekşeler,</p>

  <p class="calibre1">Tatlıdır şeker, gelgelelim</p>

  <p class="calibre1">Carrie White</p>

  <p class="calibre1">Yine de bok yer.</p>

  <p class="calibre3"><sub class="calibre4">*</sub></p>

  <p class="calibre1">Carrie, Ewin Bulvarını geçip trafik ışığının olduğu köşede Carlin Caddesine saptı. Başı önde, hiçbir şey düşünmemeye çalışıyordu. Dalga dalga gelip giden kramplar bir an hızını kesiyor ya da karbüratörü aksayan arabalar gibi birden hızlanıyordu. Gözleri kaldırımdaydı. Çimento içinde pırıldayan kuartz. Sek sek oynayan çocukların çizmiş olduğu, yağmurla silinmeye yüz tutmuş tebeşir çizgileri. Üstüne basılıp yamyassı olmuş çiklet artıkları. Şekerleme kâğıtları. Benden hep nefret ediyorlar, hiç bıkıp usanmadan. Yerde bir peni gördü, tekme attı. Chris Hargensen'i düşün bir... kanlar içinde, merhamet dilenirken. Fareler yüzüne doluşmuş. Ne güzel olurdu. Ne güzel olurdu. Yerde bir öbek köpek kakası... üstüne basılmış. Sigara izmaritleri. Taşla ezilmiş teneke bir kapsül kutusu. Kafasını taşla ezmek, iri bir kayayla ezmek. Kalplerini ezeceksin. Tümünün. Ne güzel olurdu.</p>

  <p class="calibre1">(Kurtarıcı İsa, çelimsiz ve uysal)</p>

  <p class="calibre1">Bu kavram annesi için iyiydi tabii. Kendisi yılın her günü kurt sürüsünün içine dalmak zorunda kalmamıştı. Onun zamanında okul herkesin dil çıkardığı, suratına kahkahalarla güldüğü, parmakla gösterdiği bir panayır yeri değildi. Hem annesi er geç ilahi bir Hüküm Günü olacağını söylemez miydi?</p>

  <p class="calibre1">(Ve o yıldızın adı Acı olacak ve onları akrepler cezalandıracak)</p>

  <p class="calibre1">Ya eli kılıçlı melek?</p>

  <p class="calibre1">Ne olurdu o gün şimdi olsaydı, İsa da kucağında bir kuzu, çoban kılığında gelmeyip de, her iki elinde kaya parçalarıyla bütün o alay edenleri, gülenleri ezip kahretseydi... Kan ve adalet isteyen bir İsa.</p>

  <p class="calibre1">Ve Carrie, O'nun kılıç tutan eli, O'nun kılıcı olabilseydi.</p>

  <p class="calibre1">Oysa Carrie çevresine uymaya çalışmıştı. En az yüz kez annesinin sözünden çıkmış, Carlin Caddesindeki o küçük evin denetiminden ayrılıp, kolunda İncil'iyle Baker Sokağındaki ilkokula geldiği ilk gün alnına vurulan o kırmızı damgayı silmeye çalışmıştı. O günü hâlâ anımsardı, çocukların bakışını, sonra da kafeteryada öğlen yemeğine başlamadan dua için diz çökünce önce bir sessizlik... ardından da patlayan kahkaha tufanını... O gün başlayan kahkahalar her geçen yıl yankılana yankılana artmıştı.</p>

  <p class="calibre1">Bu kırmızı damganın kandan farkı yoktu... istediğin kadar sil, ovala, ne yaparsan yap, yine de yok edemiyordun. O olaydan sonra bir daha toplu bir yerde asla diz çökmemişti; tabii annesinin haberi yoktu bundan. Ama o olay kimsenin aklından çıkmıyordu işte... ne kendisinin, ne de diğerlerinin. Yaz kampına gidebilmek için annesiyle müthiş bir mücadeleye girmiş, gerekli parayı da evde dikiş dikerek kendisi kazanmıştı. Annesi surat asıp bunun günah olduğunu söylemiş, Carrie'nin kampta yüzmesini yasak etmişti. Ama her ne kadar yüzmüş, başını suya batırmalarına gülerek karşılık vermiş, (ta ki soluk alamaz duruma gelip panik içinde haykırana dek) kamp etkinliklerine katılmaya çalışmış, kendisine yapılan binlerce eşek şakasına katlanmışsa da, yine de dönem bitmeden bir hafta önce ağlamaktan kıpkırmızı olmuş gözlerle eve dönmek zorunda kalmıştı. Onu istasyonda karşılayan annesi daha taksideyken vaaza başlamıştı. Bu çektiklerini hiç unutmamasını, Anne'nin her şeyi bildiğini, hep haklı olduğunun bu dersle kanıtlandığını söylemişti. Yegâne güvenlik ve selametin Anne sözünden çıkmamak olduğunu tekrarlayıp durmuştu. Eve vardıklarında da Carrie'yi tam altı saat dolaba kilitlemişti.</p>

  <p class="calibre1">Tabii annesi okulda kızlarla duş yapmasını da yasaklamıştı. Carrie gerekli eşyasını okul dolabında saklayıp bu yasağa rağmen duş yapmıştı yapmasına ve damgayı biraz olsun silebilmek umuduyla bütün o olaylara, utanca katlanmıştı... salt birazcık silebilmek...</p>

  <p class="calibre1">(ama bugün, ah, bugün)</p>

  <p class="calibre1">Caddenin karşı tarafında beş yaşındaki Tommy Erbler bisiklete binmekteydi. Küçük, ciddi yüzlü bir çocuktu, bisikletinin parlak kırmızı renkte alıştırma tekerlekleri vardı. Kendi kendine bir şeyler mırıldanırken Carrie'yi gördü ve birden yüzü aydınlanıverdi. Dilini çıkardı.</p>

  <p class="calibre1">"Hey, osuruk surat! Duacı Carrie!"</p>

  <p class="calibre1">Carrie birden müthiş bir öfkeyle çocuğa baktı. Bisiklet alıştırma tekerlekleri üzerine yalpalayıp ansızın devriliverdi. Tommy acı bir çığlık atarak bisikletin altında kaldı. Carrie gülümseyerek oradan uzaklaştı. Tommy'nin ağlama sesi kulağına müzik sesi gibi gelmekteydi.</p>

  <p class="calibre1">Böyle bir şeyi her istediği anda yapabilseydi ne güzel olurdu.</p>

  <p class="calibre1">(yapmıştı işte)</p>

  <p class="calibre1">Oturduğu eve yedi ev kala birden zınk diye duruverdi, gözleri boşluğa takılıp kaldı. Tommy ağlaya ağlaya bisikletine biniyor, sıyrılan bacağını ovuşturuyordu. Carrie'nin arkasından bağırarak sövdü, ama Carrie aldırmadı. Bu sövgüleri daha ustalarından dinlemişti.</p>

  <p class="calibre1">Aklından bir şey geçirmişti.</p>

  <p class="calibre1">(düş o bisikletten pis velet, düş de kafam patlat)</p>

  <p class="calibre1">Ve bir şey de olmuştu.</p>

  <p class="calibre1">Bir şeyler olmuştu... tanımlamak için uygun bir sözcük aradı. Zihni bükülmüştü. Bu sözcük tam açıklamıyordu, ama yakındı işte. Tuhaf bir zihinsel bükülme olmuştu, tıpkı jimnastik güllesini kaldırırken bükülen dirsek gibi. Bu tanım da pek uymamıştı, ama Carrie'nin aklına başka bir şey de gelmiyordu. Gücü olmayan bir dirsek. Bir bebeğinki kadar güçsüz.</p>

  <p class="calibre1">Bükül.</p>

  <p class="calibre1">Birden bütün gücünü toplayıp Bayan Yorraty'nin koskocaman penceresine baktı. Aklından bir şey geçirdi.</p>

  <p class="calibre1">(aşağılık yaşlı cadı camın tuzla buz olsun)</p>

  <p class="calibre1">Hiçbir şey olmadı. Bayan Yorraty'nin penceresi sabah güneşiyle pırıldamaya devam etti. Karnında yeni bir kramp başlayınca Carrie yürümeye başladı.</p>

  <p class="calibre1">Ama...</p>

  <p class="calibre1">Ampul. Ve kül tablası... kül tablasını unutma.</p>

  <p class="calibre1">Döndü.</p>

  <p class="calibre1">(yaşlı cadı annemden nefret eder)</p>

  <p class="calibre1">Ve arkasına baktı. Yine sanki bir şeyler bükülür gibi oldu... ama belli belirsiz. Ta vücudunun içinden ani bir fokurdama olmuş gibi, düşünce akışı sarsıldı.</p>

  <p class="calibre1">Pencere camı dalgalanır gibi oldu. Ama yalnızca o kadar. Belki de gözleri aklanıyordu. Belki...</p>

  <p class="calibre1">Başı dönmeye başlamış, hafif hafif zonkluyordu. Sanki bütün Kutsal Kitab'ı bir oturuşta okumuş gibi gözleri yanmaktaydı.</p>

  <p class="calibre1">Yoluna devam edip mavi pancurlu beyaz eve doğru yürüdü. Çok iyi tanıdığı o nefret-sevgi-korku karışımı duygu için için kıpırdanmaya başladı. Binanın sağ yanı sarmaşıkla kaplıydı. Beyaz olan evlerinden söz ederken, Beyaz. Saray dolayısıyla siyasi bir şaka akla gelebilir diye, hep bungalov derlerdi. Annesinin gözünde bütün siyasetçiler hırsız ve günahkârdı, eninde sonunda ülkeyi allahsız komünistlere teslim edip bütün İsa'ya inananları... Katolikleri bile... kurşuna dizdireceklerdi. Carrie sarmaşıkları güzel bulurdu, eve yakıştığını da biliyordu, ama bazen de nefret ederdi. Bazı zamanlar, şimdi olduğu gibi, sarmaşıklar, topraktan uzanan ve bütün evi sımsıkı kavrayan damarlı, dev bir el gibi görünürdü gözüne. Eve ürkerek yaklaştı.</p>

  <p class="calibre1">Tabii, o taş yağma olayı vardı.</p>

  <p class="calibre1">Carrie yine durdu, gözlerini kırpıştırdı. Taşlar. Annesi o günden hiç söz etmezdi. Annesinin o taş yağdığı günü anımsadığından bile emin değildi. Aslında kendisinin anımsaması bile şaşılacak şeydi. O günlerde daha pek küçüktü. Kaç yaşındaydı? Üç mü? Dört müydü? Beyaz mayolu o kız vardı, ardından da taşlar yağmaya başlamıştı. Ve evin içinde her şey uçuşmuştu. İşte aklında kalanlar şimdi birden açık seçik oluvermişti. Sanki o ana dek gizli kalmış da, yüzeye çıkmak için zihinsel ergenliğini bekliyormuş gibi. Belki de bugünü bekliyormuş gibi.</p>

  <p class="calibre3">*</p>

  <p class="calibre1">Carrie: Telekinetikin Kara Günü adlı yazıdan alıntı: (12 Eylül 1980 tarihli Esquire dergisi) Yazan, Jack Gaver.</p>

  <p class="calibre1">Estelle Horan, sarı Diego'nun Parrish banliyösünde 12 yıl yaşamış ve dış görünüşüyle tipik bir Kaliforniya'lı hanımdır. Parlak renkli basmadan çuval giysileri, dumanlı güneş gözlükleri, siyah meçli sarı saçları vardır; altında bir Volkswagen Formula Vee, arka penceresine çevre koruma rozeti yapıştırılmıştır. Kocası Amerikan Bankasının Parrish şubesi müdürü, oğlu ve kızıysa, Güney Kaliforniya Güneş-Eğlence Kulübünün kayıtlı üyesidirler. Arka bahçelerinde bir Japon mangalı bulunan evlerinin kapı zili, "Hey Jude" parçasından bir ezgiyle çalmaktadır. Gelgeldim Bayan Horan, New England'ın çetin toprağını hâlâ içinden atamamıştır. Carrie White'dan söz edildiği zaman da yüzü tuhaf, acılı bir ifadeye bürünür.</p>

  <p class="calibre1">"Elbette tuhaftı," diyor Estelle Horan yeni bir sigara yakarak. "Bütün aile tuhaftı zaten. Ralph inşaat işçisiydi. Onu tanıyanlar işe giderken her gün yanında bir İncil ve 38'lik tabanca taşıdığını söylerler. İncil kahve molası ve öğlen yemek tatili içinmiş. Tabancaysa, iş başındayken sahte Mesih'le karşılaşırsa diye... İncil'i kolunun altında ben de görmüştüm. Tabancayı da... kimbilir? Saçları hep kısacık kesilmiş, iriyarı bir adamdı. Her an bir kötülük yapacakmış gibi bir görünüşü vardı. Gözlerine bakamazdın. Öyle bir parıltısı vardı. Karşıdan geldiğini görünce, yolunu değiştirirdin, arkasından dil çıkarmaya da cesaret edemezdin. İşte öyle ürkütücü bir adamdı."</p>

  <p class="calibre1">Estelle Horan durup sigarasından bir nefes çekiyor ve tavana doğru üflüyor. Bayan Horan yirmi yaşına dek Carlin Caddesinde oturmuş, Lewin İş Yönetimi Okulunda derslere devam etmiş. Ama taş yağmuru olayını iyi anımsıyor. "Bazen düşünüyorum da," diyor. "Yoksa o olaya ben mi neden oldum, diyorum. Arka bahçeleri bizimkiyle bitişikti; Bayan White bahçeleri ayırmak için çit niyetine şimşir dikmiş, ama bu daha pek büyümemişti. O güne dek kimbilir kaç kez anneme çatıp, benim kendi bahçemizde teşhircilik yapmamdan yakınmıştı. Oysa mayomun müstehcen yanı yoktu, hatta bugün için aşırı kapalı bile sayılabilecek tek parçalı bir mayoydu. Bayan White bu görünümün 'ufacık bebeği' için ne çirkin bir skandal olduğunu avaz avaz bağırdı. Annem de... kibar olmaya çalışırdı, ama birden parlama huyu da vardır. Onu çileden çıkaran son sözler ne oldu, bilmiyorum... herhalde bana Babil'in Fahişesi falan demiş olmalı ki, annem ona bahçemizin bize ait olduğunu, istersem çırılçıplak soyunup göbek atabileceğimi söyledi. Ayrıca her türlü pisliğin Bayan White'ın kafasında bulunduğunu da ekledi. Karşılıklı bağırıp çağırma daha bir süre devam etti, ama konu buydu işte.</p>

  <p class="calibre1">"Bana kalsa, güneş banyosunu hemen orada keserdim. Kavgadan hiç hoşlanmam. Mideme dokunuyor. Ama annem... kafasına bir şey taktı mı felaket olur. Bir gün eve küçücük, beyaz bir bikini getirdi. Bana bununla güneşten istediğimce yararlanabileceğimi söyledi. 'Arka bahçemiz bizim mahremiyetimizdir,' dedi."</p>

  <p class="calibre1">Stella Horan bu anı anımsayıp güldü ve sigarasını tablada ezerek söndürdü.</p>

  <p class="calibre1">"Kabul etmek istemedim; kavga olmasın, sizin bahçe savaşınıza beni karıştırmayın, dedim. Hiç yararı olmadı. Böyle durumlarda annemi durdurmak, yokuş aşağı frensiz inen bir TIR kamyonunu durdurmaya benzer. Aslında iş bununla kalmıyordu. Ben White ailesinden korkuyordum. Böyle, kafayı dinle bozmuş olanlarla dolaşmaya gelmez. Tamam, Ralph White ölmüştü, ama ya o .38'lik hâlâ Margaret'in yanı başındaysa?...</p>

  <p class="calibre1">"İşte buna rağmen bir cumartesi öğleden sonrası ben arka bahçeye pikemi sermiş, güneş losyonumu sürünmüş, radyoda haftanın plaklarını dinliyordum. Aslında annem bundan hiç hoşlanmaz, ikide bir radyomun sesini kısmam için bana içerden seslenirdi. Oysa o gün iki kez gelip sesini kendisi yükseltti. Artık ben kendimi iyice Babil Fahişesi gibi hissetmeye başlamıştım...</p>

  <p class="calibre1">"Ama White'ların evinden kimse çıkmadı. Kadın çamaşırlarını bile asmaya çıkmadı. O da ayrı bir şeydi zaten... Margaret arka bahçeye hiç iç çamaşırı aşmazdı. Carrie'ninkileri bile... kaldı ki, kız daha ancak üç yaşındaydı. Hep evin içine asardı.</p>

  <p class="calibre1">"Ben artık gevşemeye başlamıştım. Herhalde Margaret Carrie'yi parka falan götürmüş, Tanrı'ya açık havada dua ettiriyordur, diyordum. Her neyse, bir süre sonra sırtüstü yatıp, kolum gözlerimin üstünde uyuyakalmıştım. "Uyandığımda Carrie yanı başımda dikilmiş, vücudumu seyrediyordu."</p>

  <p class="calibre1">Bayan Horan burada susup boşluğa bakıyor. Dışarda gelip giden araçların vızıltısı hiç bitmeyecekmiş gibi. Teybimin çıkardığı tekdüze sesi dinliyorum. Ama çevremdeki her şey bana yapay geliyor... kapkara ve karabasanlarla dolu gerçek dünyanın üzerine örtülmüş, her an yok olabilecek, ucuz yaldızlı bir örtü sanki.</p>

  <p class="calibre1">"Öyle tatlı bir kızdı ki," diye devam ediyor Stella Horan yeni bir sigara yakarak. "Onun lisedeki resimlerini ve Newsweek kapağındaki o silik, siyah beyaz fotoğrafını gördüm. Bakıyorum da, hey Tanrım, diyorum, o tatlı kız ne olmuş. Sonra da üzülüyorum. Carrie güzel bir çocuktu, pembe yanaklı, açık kahverengi gözlü, saçları da ilerde kumrallaşacağını gösteren sarımsı renkteydi. Tatlı, parlak ve masum bir çocuktu. Annesinin sapıklığı daha onu etkilememişti... yani iyice etkilemiş değildi o günlerde.</p>

  <p class="calibre1">"Onu fark edince yattığım yerden doğrulup gülümsemeye çalıştım. Ne yapacağımı şaşırmıştım. Güneşte uyumaktan kafam uyuşmuştu. 'Selam,' dedim. Üstünde sarı bir giysi vardı, şirin bir şeydi, ama yaz günü küçük bir kız için epey uzun sayılırdı... neredeyse ayak bileklerine kadar.</p>

  <p class="calibre1">"Carrie benim gülüşüme karşılık vermedi. Yalnızca eliyle gösterip, 'Bunlar ne?' diye sordu.</p>

  <p class="calibre1">"Başımı eğip bakınca, bikini üstümün uyurken sıyrılıp çıkmış olduğunu gördüm. Hemen düzelttim. 'Bunlar benim göğüslerim, Carrie.' dedim.</p>

  <p class="calibre1">"Sonra büyük bir ciddiyetle, 'Keşke benim de olsaydı,' dedi.</p>

  <p class="calibre1">"Ona, 'Beklemen gerek, Carrie,' dedim. 'Daha bir... sekiz, dokuz yıl geçtikten sonra senin de olur.'</p>

  <p class="calibre1">'"Hayır, benim olmayacak,' dedi. 'Annem iyi kızlarda olmaz, diyor.' Küçük bir kız için tuhaf bir görünüşü vardı... hem hüzünlü, hem de kendini üstün gören bir havayla bakıyordu.</p>

  <p class="calibre1">"Önce inanamadım ve aklıma geliveren ilk şeyi söyledim: 'Bak, ben iyi bir kızım. Hem annenin de göğüsleri yok mu?'</p>

  <p class="calibre1">"Carrie eğilip kulağıma öyle alçak sesle bir şeyler söyledi ki, tek kelimesini işitemedim. Bir daha söylemesini isteyince de, bana meydan okur gibi bakarak, annesinin onu yaparken kötü olduğunu, bu yüzden göğüslerinin çıktığını anlattı. Göğüsleri anlatmak için de, kirliyastıklar diyordu, sanki tek sözcükmüş gibi...</p>

  <p class="calibre1">"Aklım duracakmış gibi oldu. Söyleyecek bir şey bulamıyordum. Öylece durmuş birbirimize bakıyorduk; içimden bu zavallı küçük kızı kaptığım gibi kaçırmak geliyordu.</p>

  <p class="calibre1">"İşte tam o sırada Margaret White arka bahçesine çıkıp bizi gördü.</p>

  <p class="calibre1">"Bir an sanki gördüklerine inanamıyormuş gibi gözlerini devirdi. Sonra ağzını açıp ulur gibi bir ses çıkardı.</p>

  <p class="calibre1">Ömrümde duyduğum en iğrenç sesti. Bataklıkta erkek timsahların çıkardığı ses gibi. Öfke dolu... korkunç, çılgın bir öfkeyle dolu. Yüzü itfaiye arabasının rengi gibi kıpkırmızı oldu, yumruklarını sıkıp göğe doğru uludu. Zangır zangır titriyordu. Bir an felç gelecek sandım. Yüzü buruşmuş, korkunç bir maske halini almıştı.</p>

  <p class="calibre1">"Carrie o an bayılacak sandım... ya da düşüp ölüverecek... Soluğunu tutmuş, yüzü tulum peyniri gibi bembeyaz olmuştu. "Annesi haykırdı. 'CAAARRRIEEEE!' "Yerimde şöyle bir hopladıktan sonra ben de ona çıkıştım. 'Ne bağırıyorsun çocuğa öyle! Sende utanma yok mu!' ya da buna benzer bir şeyler söyledim işte. Carrie ona gidecek gibi oldu, sonra durdu, sonra yeniden davrandı ve tam kendi bahçelerine geçmek üzereyken dönüp bana baktı. Ama o ne bakış... feci bir şeydi. Anlatılır gibi değil. İstek, nefret ve korku dolu... ve mutsuzluk. Sanki yaşam bütün ağırlığıyla taş gibi üstüne düşmüş... üstelik daha üç yaşındayken.</p>

  <p class="calibre1">"O sırada annem de bahçeye çıktı; çocuğun durumunu görür görmez yüzü allak bullak oldu. Margaret ise... yosmalar, fahişeler, günahkârlar, falan diye haykırıp duruyordu. Benimse dilim kurumuş, damağıma yapışmıştı sanki.</p>

  <p class="calibre1">"Carrie bir an için iki bahçe arasında dikilip, ileri geri sallandı. İşte tam o sırada Margaret White göğe bakıp anırmaya başladı. Yemin ederim düpedüz anırdı. Sonra da... kendi kendini hırpalamaya, tırmalamaya başladı. Yanaklarını, boynunu tırmalıyor, kırmızı izler bırakıyordu. Elbisesini yırttı.</p>

  <p class="calibre1">"Carrie, 'Anne!' diye haykırıp ona doğru koştu. "Bayan White kurbağa gibi çömeldi ve kollarını iki yana açtı. Kızı kollarının arasında ezecek sanıp çığlık attım. Oysa kadın sırıtıyordu. Ağzının kenarından salyaları akıyor, pis pis sırıtıyordu. Nasıl midem bulandı anlatamam.</p>

  <p class="calibre1">"Sonra kızını aldığı gibi eve kapandı. Hemen radyomu kapattım, içerden gelen sesleri duyabiliyordum. Ama sözcüklerin bazısını... tümünü değil. Aslında neler olduğunu anlamak için her söyleneni işitmek de gerekmiyordu.</p>

  <p class="calibre1">Dua sesleri, hıçkıra hıçkıra ağlama, gıcırtılar. Deli şamatası. Ve Margaret küçük kıza dolaba girip dua etmesini söyledi. Küçük kız bir yandan ağlıyor, bir yandan da özür dileyerek, unutmuş olduğunu söylüyordu. Sonra ses kesildi. Annemle ben birbirimize bakakaldık. Annemi hiç bu kadar perişan görmemiştim... babam öldüğünde bile. Bana, 'O çocuk...' diyebildi, o kadar. Biz de içeri girdik."</p>

  <p class="calibre1">Stella Horan ayağa kalkıp pencereye gidiyor; sırtı açık yazlık giysisiyle güzel denebilecek bir kadın. "Şimdi aynı olayı yeniden yaşıyor gibiyim," diyor, yüzünü dönmeden. "Yine sinirlerim gerildi." Neşesiz bir gülüşle kollarını ovuşturuyor.</p>

  <p class="calibre1">"Evet, Carrie çok.güzel bir kızdı. Son resimlerine bakınca hiç belli olmuyor."</p>

  <p class="calibre1">Dışarda araçlar gelip giderken ben Bayan Horan'ın devam etmesini bekliyorum. Bu durumuyla bana, çıtayı, acaba çok yüksek mi, diye gözüyle tartan bir yüksek atlayıcıyı anımsatıyor.</p>

  <p class="calibre1">"Annem çay demledi. O koyu demli çaydan, sütle karıştırılan... Küçükken bisikletten düştüğüm ya da başıma kötü bir şey geldiğinde yapardı. Tadı berbattı, ama karşılıklı oturup içtik. Annemin üstünde eski bir ev elbisesi, benimse iki parçalı Babil Fahişesi mayom vardı. İçimden ağlamak geliyordu, ama olanlar sinemadaki gibi değildi, gerçekti. Bir keresinde New York'ta yaşlı bir ayyaşın mavi elbiseli küçük bir kızı elinden sürükleyerek götürüşünü görmüştüm. Kızın ağlamaktan bumu kanamıştı. Ayyaşın da guatrı vardı, boynu otomobil lastiği gibiydi. Alnında kırmızı bir yumru, mavi ceketinin üstündeyse uzun, beyaz bir iplik vardı. Yanlarından gelip geçenlerin baktığı bile yoktu. O da gerçek bir olaydı, ama bakan olmadığı için kimse görmüyordu işte.</p>

  <p class="calibre1">"Anneme bunu anlatmak istiyordum ve tam ağzımı açmak üzereyken de, öbür şey oldu... sanırım asıl anlatmamı istediğiniz şey. Dışardan büyük bir gürleme sesi geldi, öyle ki, dolaptaki bardaklar bile sarsıldı. Yalnızca ses değildi sanki, insan aynı anda hissedebiliyordu da, sanki kocaman çelik bir kasa çatıdan aşağı bırakılmış gibi."</p>

  <p class="calibre1">Stella Horan yeni bir sigara yakıp hızlı hızlı nefes çekiyor.</p>

  <p class="calibre1">"Kalkıp pencereye gittim ve dışarı baktım, ama bir şey göremedim. Tam yerime dönecekken bir şey daha düştü. Üstünde güneş parıldıyordu. Önce bunu bir cam küre sandım. Derken bu şey White'ların çatısının kenarına çarpıp parçalanınca, hiç de cam olmadığını anladım. Kocaman bir buz parçasıydı. Dönüp anneme haber verecekken birden yağmur gibi yağmaya başladı.</p>

  <p class="calibre1">"Yalnızca White'ların çatısına, ön ve arka bahçelerine ve dışarda bulunan bodrum kapısına yağıyordu. Bu kapı da tenekedendi; buz parçaları bunun üstüne düştükçe kilise çanı gibi çınlıyordu. Annem de, ben de çığlığı bastık. Gökgürültüsünden ürken iki küçük kız çocuğu gibi birbirimize sarıldık.</p>

  <p class="calibre1">"Sonra birden kesiliverdi. Evlerinden hiç ses gelmiyordu. Çatıdaki buzlar erimeye başlamış, kenarlardan yere damlamaktaydı. Kocaman bir buz parçası çatıyla baca arasına sıkışıp kalmıştı. Güneşte öyle parlıyordu ki, bakarken gözlerim kamaştı.</p>

  <p class="calibre1">"Annem, bitti mi, diye bana sorarken Margaret'in çığlığını işittik. Çığlık sesini çok net olarak duyduk. Bu kez öncekilerden çok daha beterdi, çünkü dehşet doluydu. Ardından da sanki evde ne kadar kap kaçak varsa çocuğa fırlatıyormuş gibi tangur tungur sesler gelmeye başladı.</p>

  <p class="calibre1">"Arka kapıları hızla açıldı, sonra da çarparak kendi kendine kapandı. Kimse dışarı çıkmadı. Çığlıklar devam etti. Annem polis çağırmamı söyledi, ama benim kıpırdayacak halim yoktu. Olduğum yere mıhlanmış kalmıştım. Bay Kirk ve eşi Virginia merak edip bahçelerine fırladılar. Smith'ler de öyle. Çok geçmeden sokakta kim yaşıyorsa dışarı çıkmıştı... hatta sokağın ta öbür ucunda oturan, bir kulağı sağır Bayan Warwick bile.</p>

  <p class="calibre1">"Bir yandan şangırtı sesleri devam ediyor, şişeler, bardaklar, daha kimbilir neler, kınlıyordu. Sonra birden yan pencerelerinin camı kırıldı ve mutfak masası yarıya kadar dışarı fırladı. Tanrı tanığımdır. Kocaman, maun bir masa... bütün çerçeveyi de söküp çıkardı... en az yüz elli kilo vardır ağırlığı. Bir kadın... ne denli iri yapılı olursa olsun... bu ağırlıkta bir şeyi nasıl fırlatır?" Bir şey mi ima ettiğini soruyorum.</p>

  <p class="calibre1">"Size yalnızca olanları anlatıyorum," diye üsteliyor birden sinirlenerek. "İnanmanızı istemiyorum."</p>

  <p class="calibre1">Stella Horan biraz yatıştıktan sonra sakin bir sesle devam ediyor.</p>

  <p class="calibre1">"Beş dakika kadar bir süre için hiçbir şey olmadı. Su oluklarından şıp şıp su sesi geliyordu. White'ların bahçesi buz parçalarıyla kaplıydı. Hızla erimeye başlamıştı."</p>

  <p class="calibre1">Stella Horan kısa, sinirli bir kahkaha attı ve sigarasını söndürdü.</p>

  <p class="calibre1">"Eriyecekti tabii. Ağustos ayındaydık..." Bayan Horan odanın içinde dalgın dalgın yürüyor. "Sonra da taşlar... pırıl pınl gökyüzünden. Bomba gibi ıslıklar çıkararak düşmeye başladı. Annem, 'Tanrı aşkına ne oluyor böyle!' diye feryadı basıp elleriyle başını korumaya çalıştı. Bense kıpırdayamıyordum. Her şeyi gözlerimle görüyor, ama kılımı kıpırdatamıyordum. Zaten fark etmezdi. Taşlar yalnızca White'ların evine düşüyordu.</p>

  <p class="calibre1">"Bunlardan biri oluğa isabet edip bahçeye düştü. Diğerleri çatıyı delip tavan arasına düştüler. Her isabet alışında çatıdan çatırdama sesleriyle bir toz bulutu çıkıyordu. Yere düşenlerse her şeyi sarsıyordu. Sanki ayağımızın üstüne düşmüş gibiydi.</p>

  <p class="calibre1">"Sarsıntıdan bizim porselen takımlar şıngırdıyor, süslü büfemiz sallanıyordu. Annemin çay fincanı yere düşüp kırıldı.</p>

  <p class="calibre1">"Taşlar White'ların bahçesinde büyük çukurlar açıyordu. Krater gibi. Bayan White biriken taşları attırmak için kentin öbür ucundan adam tuttu. Bizim sokak sakinlerinden Jerry Smith de bu adama bir dolar ödeyip o taşlardan birini aldı ve üniversiteye tahlile gönderdi. Sıradan granitmiş.</p>

  <p class="calibre1">"Son parçalardan biri arka bahçelerindeki küçük masaya isabet edip parçalandı. Ama onların mülkünde olmayan hiçbir şeye zarar gelmedi."</p>

  <p class="calibre1">Stella Horan susup bana dönüyor; anımsadıklarıyla yüzüne bir bitkinlik çökmüş. Bir elini dalgın dalgın son moda kesilmiş saçlarında gezdiriyor. "Olay yerel gazeteye pek geçmedi. Haberi geçen muhabir, Billy Harris geldiğinde Margaret çatıyı çoktan tamir ettirmişti. Çevre sakinleri muhabire taşların çatıyı deldiğini söyledikleri zaman adam dalga geçiyorlar sandı.</p>

  <p class="calibre1">"Kimse inanmak istemiyor... şimdi bile. Siz ve yazdıklarınızı okuyacak olan onca insan bu olaya, keşke gülüp geçebilseydik, diyecekler, bana da güneşte fazla kalıp kafayı üşütenlerden biri işte, diyebilmeyi isteyeceklerdir. Ama söylediklerimin hepsi de oldu. O sokakta oturan onca insan bunu gördü. Tıpkı o ayyaşın burnu kanayan kızı sürükleyişi gibi gerçekti. Ve şimdi de öbür olay var tabii. Buna da kimse gülüp geçemeyecektir. Fazlasıyla insan öldü.</p>

  <p class="calibre1">"Ve olay yalnızca White'ların mülkünde olmadı."</p>

  <p class="calibre1">Stella Horan gülümsüyor, ama bu gülüşünde en küçük bir neşe yok. "Ralph White sigortalıydı," diye devam ediyor. "Margaret de onun ölümünden sonra çifte tazminattan yüklüce para aldı. Ralph evini de sigorta ettirmişti, ama Margaret bunun bir kuruşunu bile alamadı. Şirket, hasar "Allah'tan" diyerek ödeme yapmadı. Adalet biraz olsun yerini bulmuş, değil mi?"</p>

  <p class="calibre1">Stella Horan bunu da gülerek söyledi, ama yine neşeli bir gülüş değildi.</p>

  <p class="calibre3">*</p>

  <p class="calibre1">Ewen Lisesinde bulunan, Carrie White'a ait bir defterin bir sayfasında birkaç kez tekrarlanmış bir yazı:</p>

  <p class="calibre1">Diğerlerinden farklı olmadığını görene dek O bebeğin takdis edilemeyeceğini Herkes anlamıştı.</p>

  <p class="calibre3">*</p>

  <p class="calibre1">Carrie eve girip kapıyı kapadı. Pırıl pırıl gün ışığı kaybolmuş, yerini kahverengi gölgeler, serinlik ve talk pudrasının ezici kokusu almıştı. Tek ses oturma odasındaki guguklu saatin tıklamasıydı. Annesi bu saati kupon biriktirerek edinmişti. Bir keresinde, Carrie altınca sınıftayken, annesine kuponların günah olup olmadığını sormak istemiş, ama bir türlü cesaret edememişti.</p>

  <p class="calibre1">Koridoru geçip ceketini dolaba astı. Askılığın hemen üstünde parlak bir resim vardı. Resimde hayalet gibi bir İsa mutfak masasında oturan bir ailenin tepesinde duruyordu. Resmin altındaysa bir yazı vardı: Görünmeyen Konuk. Carrie oturma odasına gidip rengi solmuş lime lime halının ortasında dikildi. Gözlerini yumdu, karanlığın içinde uçuşan sarı noktaları izledi. Başının ağrısından şakakları zonkluyordu.</p>

  <p class="calibre1">Yalnız.</p>

  <p class="calibre1">Annesi Chamberlain merkezinde Mavi Şerit Çamaşırhanesinde ütücü olarak çalışıyordu. Carrie beş yaşındayken, babasının sigorta ve kaza tazminatından gelen para bittiği günden beri de orada çalışmaktaydı. Çalışma saatleri sabah yedi buçukla öğleden sonra dört arasındaydı. Çamaşırhane allahsızdı. Annesi bunu defalarca söylemişti. İşçilerin amiri olan Bay Elton Molt ise özellikle allahsızdı. Annesi, Şeytan'ın bu adam için cehennemde özel bir köşe hazırladığını söylerdi. Yalnız.</p>

  <p class="calibre1">Carrie gözlerini açtı. Oturma odasında arkaları dimdik olan iki koltuk, lambası olan bir dikiş makinesi vardı. Carrie bazı akşamlar dikiş diker, annesi de yanı başında dantel örüp kıyamet gününden söz ederdi. Guguklu saat karşı taraftaki duvardaydı.</p>

  <p class="calibre1">Bir dolu da dinsel resim vardı, ama Carrie en çok kendi koltuğunun arkasındaki duvarda bulunanı severdi. Bu resimde İsa, Riverside golf parkuru gibi yeşil ve pürüzsüz bir tepede kuzu otlatıyordu. Diğer resimler bu denli yumuşak değildi. Birinde İsa tefecileri mabetten kovuyordu. Birinde Musa on emrin yazıldığı taş kitabeleri putperestlere fırlatıyordu. Kuşkucu Thomas'ın İsa'nın yarasına elini koyuşu (ve yüzündeki dehşet ifadesi Carrie'nin küçükken karabasanlar görmesine neden olmuştu) günahkârların boğulduğu dev dalgaların üstünde Nuh'un gemisi, Sodom ve Gomore yanıp kül olurken kaçak Lut ve ailesi... '</p>

  <p class="calibre1">Küçük bir sehpa üzerinde bir lamba ve bir yığın risale vardı. En üsttekinin kapağında bir günahkâr (yüzündeki acı ifadeden böyle olduğu hemen belliydi) iri bir kayanın altına sürünerek girmeye çalışıyordu. Kocaman bir başlık şöyle demekteydi: O GÜN GELDİĞİNDE BU KAYA DA ONU GİZLEYEMEYECEK!</p>

  <p class="calibre1">Fakat odaya asıl egemen olan, bir buçuk metre yüksekliğindeki, alçıdan yapılmış haçtı. Annesi bunu St. Louis'ten posta siparişiyle getirtmişti. Üzerinde bütün kasları acıyla gerilmiş, dudakları inler gibi kıvrılmış bir İsa heykeli vardı. Başındaki dikenli tacın altından alnına ve şakaklarına doğru sicim gibi kıpkırmızı kan süzülüyordu. Gözleri de yine çektiği ıstırabı gösteren bir biçimde yukarı çevrilmişti. Her iki eli ve alçıdan bir platforma çivilenmiş ayakları da kan içindeydi. Bu heykel de Carrie'ye nice karabasan konusu olmuştu. Düşlerinde, kanlar içindeki İsa elinde bir çekiç ve çivilerle Carrie'yi ıssız koridorlarda kovalar, kendine bir haç bulup peşinden gelmesini söylerdi. Son zamanlarda bu düşler daha az anlaşılır, ama daha sinir bozucu bir hal almıştı. Sanki düşteki İsa'nın amacı onu öldürmek değil de, daha korkunç bir şeymiş gibi. Yalnız.</p>

  <p class="calibre1">Karnını, bacaklarını ve kadınlık organını saran sancılar biraz azalmıştı. Artık kan kaybından öleceğini düşünmüyordu. Olayın adı âdet kanamasıydı, sanki bunu öğrendikten sonra gayet doğal ve kaçınılmaz bir şey gibi görmeye başlamıştı. Demek ki, bu da onun "aybaşı"sı oluyordu. Odanın o kasvetli ve ciddi havasında Carrie ürkek seslerle kıkır kıkır güldü. Sanki televizyonda bir yarışmaydı: Aybaşında siz de Bermuda'da bedava tatil yapabilirsiniz. Tıpkı o taş yağmuru olayının belleğinde canlanıvermesi gibi, âdet görmeyle ilgili bilgi de sanki hep aklındaymış, yüzeye çıkmak için bekliyormuş gibiydi.</p>

  <p class="calibre1">Dönüp ağır ağır merdivenlerden yukarı çıktı. Banyo zemini ovulmaktan neredeyse beyazlaşmış tahtadandı. (Temizlik imandan gelir.) Ayaklı küvetin krom musluğu altında pas lekeleri yer etmişti. Duş yoktu. Annesi duş yapmanın günah olduğunu söylerdi.</p>

  <p class="calibre1">Carrie banyoya girip havlu dolabını açtı ve hiçbir şeyin yerini değiştirmemeye büyük bir özen göstererek aranmaya başladı. Annesinin gözünden hiçbir şey kaçmazdı.</p>

  <p class="calibre1">Mavi kutu dolabın en gerisinde, artık kullanmadıkları eski havluların arkasındaydı. Bir kenarında uzun bir gecelik giymiş bir kadın silueti vardı.</p>

  <p class="calibre1">Carrie âdet pamuklarından birini alıp merakla baktı. Bunlarla o güne dek hep dudak boyasını silmişti... hatta bir keresinde bir sokak köşesinde... Yoldan geçenlerin nasıl şaşkın ve ayıplar gibi ona baktıklarını şimdi anımsıyordu (ya da şimdi ona öyle geliyordu). Birden kıpkırmızı oldu. Böyle kullanıldığını onlar söylemişti. Yüzündeki utanç kırmızılığı müthiş bir öfkeyle kül rengine döndü.</p>

  <p class="calibre1">Küçük yatak odasına geçti. Burada da bir sürü dinsel resim asılıydı, ama konuları Tanrısal gazaptan çok, kuzulu olanlardı. Şifoniyerin üzerinde duvara asılmış bir Ewen Lisesi flaması vardı. Şifoniyerin üstündeyse bir İncil ve İsa'nın küçük, plastik bir heykelciği duruyordu.</p>

  <p class="calibre1">Soyunmaya başladı... önce bluzunu, sonra o nefret ettiği diz boyu etekliğini, korsesini, külotunu, jartiyerini ve çoraplarını çıkardı. Bu kalın giyeceklerden oluşan kumaş, düğme ve lastik yığınına öfkeyle baktı. Ara sıra okul kütüphanesinde On Yedi dergisinin geçmiş sayılarını karıştırır, yüzüne hiç renk vermemeye çalışarak modellerin giydiği küçük şortlara, etekliklere ve külotlu çoraplara bakar, bunların ne kadar rahat olacağını düşünürdü. Ama tabii, annesi rahat sözcüğünü çok başka yorumlardı; model kızları tanımlamak için neler söyleyeceğini de Carrie çok iyi biliyordu. Kendisi bunlardan giymeye kalksa ne denli utanacağının farkındaydı. Kendini çıplak hisseder, teşhircilik günahı altında ezilir, rüzgâr bacaklarının arkasını sıyırdığı zaman, şehvet uyandıracağını sanırdı. Dahası... kendi duygularını onların bileceğini de biliyordu. Hep bilirlerdi zaten. Ne yapar yapar, onu utandırmanın, maskara etmenin bir yolunu bulurlardı. Onların âdetiydi bu.</p>

  <p class="calibre1">Oysa biliyordu, biliyordu ki (ne) bambaşka olabilirdi. Beli kalıncaydı, ama bunun tek nedeni bazen kendini çok mutsuz, canı sıkkın ve boş hissetmesi ve bu boşluğu durmadan yemekle doldurmaya kalkmasıydı. Ama o kadar kalın da sayılmazdı doğrusu. Vücut kimyası belli bir noktadan sonrasına izin vermiyordu. Ve bacaklarını da hiç fena bulmuyordu, yani Sue Snell'in ya da Vicky Hanscom'unkilerden aşağı kalır yanı yoktu. Yani pekâlâ&nbsp;</p>

  <p class="calibre1">(ne... ne... ne...)</p>

  <p class="calibre1">çikolatayı kesip sivilcelerinden kurtulabilirdi. Kestiği an biterdi. Saçına biçim verebilirdi. Külotlu çorap, mavi yeşil pantolon alabilir, kendine son moda küçük eteklikler yapabilirdi. Bir otobüs ya da tren bileti parasına patlardı. Yani pekâlâ, pekâlâ... Canlanabilirdi.</p>

  <p class="calibre1">Ağır, pamuklu sutyenini çözüp yere bıraktı. Göğüsleri süt beyazı, pürüzsüz ve dimdikti. Meme başları açık kahverengiydi. Üstünde ellerini gezdirince içine hafif bir ürperti yayıldı. Şeytan işiydi bu, kötüydü, aman aman... Annesi bir şey var demişti. İşte o bir şey tehlikeliydi, ta eskilerden beri vardı ve adı bile anılmaması gereken bir şeytanlıktı. İnsanı dermansız bırakabilirdi. Dikkat et, derdi annesi. Geceleri gelir. Otoparklardan, kötü evlerden eksik olmayan şeytanlıkları aklına getirebilir.</p>

  <p class="calibre1">Ama saat daha sabahın dokuz buçuğu olmasına karşın Carrie o bir şey'in kendisine geldiğini hissediyordu. Ellerini göğüslerinde gezdirmeye</p>

  <p class="calibre1">(kirliyastıklar)</p>

  <p class="calibre1">devam etti. Cildi serin ama meme başları sıcak ve sertti; bir tanesini hafifçe sıkınca birden dizleri çözüldü, içi erir gibi oldu. Evet, o bir şey gelmişti işte.</p>

  <p class="calibre1">Külotunda kan lekeleri vardı.</p>

  <p class="calibre1">Birden içinden hıçkıra hıçkıra ağlamak, bağırıp çağırmak ya da bir şey'i içinden söküp atmak, ezip yok etmek geldi. Bayan Desjardin'in yerleştirdiği pamuk bozulmaya başlamıştı. Carrie bunu atıp yerine yenisini yerleştirirken kendisinin de, onların da ne kadar kötü olduğunu biliyor, kendinden de, onlardan da nefret ediyordu. Yalnızca annesi iyiydi. Annesi Kara Adam'la boğuşmuş ve onu yenmişti. Carrie bunu bir düşünde görmüştü. Annesi Kara Adam'ı elinde süpürgeyle kapıdan dışarı kovalamış, Carrie de onun çatal tırnaklı ayaklarıyla betonda kıvılcımlar çıkararak Carlin Caddesi boyunca kaçışını izlemişti.</p>

  <p class="calibre1">Annesi o bir şey'i içinden sökmeyi başarmış ve kendisini temizlemişti.</p>

  <p class="calibre1">Ama Carrie annesinden nefret ediyordu. Kapının arkasına asmış olduğu küçük, ucuz, yalnızca taranmaya yarayan aynada yüzüne baktı.</p>

  <p class="calibre1">Yüzünden nefret ederdi. Bön, donuk, inek gibi bir yüz; cansız gözler, pınl pırıl parlayan kırmızı sivilceler, salkım salkım duran siyah başlı yağ birikintileri... Her şeyden çok yüzünden nefret ediyordu.</p>

  <p class="calibre1">Baktığı görüntü birden gümüşsü bir çatlakla yarılıverdi. Ayna yere düşüp ayaklarının dibinde parçalandı, geriye oyuk bir göz gibi bakan yuvarlak, boş çerçevesi kaldı.</p>

  <p class="calibre3">*</p>

  <p class="calibre1">Oglivie'nin Fizik Fenomenler Sözlüğü'nden alıntı:</p>

  <p class="calibre1">Telekinetik, nesneleri zihin gücüyle yerlerinden kımıldatma ya da biçimlerini değiştirebilme olarak tanımlanır. Bu fenomenin en çok görüldüğü durumlar, gerilimin son derece yüklü olduğu ruhsal zorlanma ve kriz anlarıdır; örneğin, bir enkaz ya da araba altında kalmış bir yaralının üstünden molozların ya da arabanın el değmeden kaldırılması gibi.</p>

  <p class="calibre1">Bu fenomen çoğu kez şakacı ruhlar olarak tanınan poltergeist'lerin yani cinlerin eseri gibi düşünülür. Şurası unutulmamalıdır ki, poltergeist'lerin gerçekten var olup olmadıkları kesinlikle bilinmemektedir. Oysa telekinetik, elektrokimyasal yapıda ve tümüyle zihnin bir işlevi olarak...</p>

  <p class="calibre3"><sub class="calibre4">*</sub></p>

  <p class="calibre1">Sevişmeleri sona erdikten sonra giysilerini katlayıp Tommy Ross'un 1963 Ford'unun arka koltuğuna yerleştirirken Sue Snell'in aklı yine Carrie White'a takılmıştı.</p>

  <p class="calibre1">Bir cuma gecesiydi ve Tommy (şu anda külotu hâlâ ayak bileklerinde, arka pencereden dalgın dalgın dışarı bakıyordu; görünüşü komik, ama o denli de sevimliydi) onu bowling oynamak üzere evden almıştı. Tabii bu, ikisinin de başından kabullendiği bahaneydi. Daha gitme sözcüğü söylenirken ikisinin de aklında tek şey vardı. Tommy'le ekim ayından beri devamlı çıkıyor (şimdi mayıstı), iki haftadan beri de sevişiyorlardı. Tam yedi kez, diye düzeltti içinden. Bu gece yedinciydi. Daha henüz o beklenen görkemi, kulaklarında marşları duymamış, ama bu iş biraz daha çekilir olmaya başlamıştı.</p>

  <p class="calibre1">İlk keresinde canı fena halde yanmıştı. Kız arkadaşları, Helen Shyres ve Jeanne Gault bu işi ondan önce yapmışlar ve her ikisi de çok az, yalnızca bir dakikalık bir acı duyduklarını söylemişlerdi... sanki iğne oluyormuş gibi, ardından da güller açıyordu. Ama Sue için ilk birleşme tıpkı bir hortum başlığıyla deşilmek gibi gelmişti. Üstelik, daha sonra sırıtarak itiraf ettiği gibi, Tommy prezervatifi de ters takmıştı.</p>

  <p class="calibre1">Bu gece biraz zevke benzer bir şey duyduğu ikinci kez oluyordu. Tam bir şeyler başlayacakken de, bitivermişti. Tommy dayanabildiği kadar kendini tutmuştu, ama sonra birden... bitmişti. Bir lokmacık şey için onca boğuşma...</p>

  <p class="calibre1">İş bittikten sonra içine karamsarlık ve hüzün çökmüş, o anda da aklına Carrie gelmişti. Bu durumdayken içinde müthiş bir pişmanlık duygusu bastırdı; Tommy pencereden dönüp de ona baktığında ağlıyordu.</p>

  <p class="calibre1">"Hey," dedi Tommy telaşlanarak. "Ne oldu?" Uzanıp omuzlarını tuttu.</p>

  <p class="calibre1">"Bir şey yok," dedi Sue hâlâ ağlayarak. "Seninle ilgili değil. Bugün pek hoş olmayan bir şey yaptım. Şimdi onu düşünüyordum."</p>

  <p class="calibre1">"Ne?" Tommy hafifçe boynunu okşadı.</p>

  <p class="calibre1">Böylece Sue kendisini bile şaşkına çeviren bir gerçekçilikle olayı anlatmaya başladı. Bir yandan düşünüyordu da,</p>

  <p class="calibre1">Tommy'ye kendisini teslim edişinin temel nedeni</p>

  <p class="calibre1">(aşk mıydı? Kara sevda? Ne fark ederdi ki, sonuç aynıydı...)</p>

  <p class="calibre1">Oysa bu olayı anlatmak... duş odasında yapılan bir eşek şakasına katıldığını itiraf etmek... bir oğlana kancayı takma yolunda hiç de akılcı bir yöntem değildi. Ve tabii Tommy çok popülerdi. Kendisi de bütün yaşamınca gözde biri olduğu için en az kendisi kadar popüler biriyle tanışıp ona âşık olacağı neredeyse alnına yazılmıştı. Her ikisinin de lisenin mezuniyet balosunda kral ve kraliçe seçilecekleri belli gibiydi. Ayrıca son sınıfların yaptığı oylama sonucu sınıfın en ideal çifti de seçilmişlerdi. Okuldaki durmadan değişen ilişkiler içinde onlar sabit bir yıldız gibi kalmışlardı; herkes onlara Romeo Juliet gözüyle bakıyordu. Ve Amerika'daki bütün beyaz öğrenci liselerinde de onlar gibi bir çift vardı işte... bunu bilmek ise Sue'nun hiç hoşuna gitmiyordu.</p>

  <p class="calibre1">Toplumda iyi bir yer edinmek, güvenlik gibi hep özlemini çekmiş olduğu şeyleri ele geçirmesiyle birlikte bunların yanında hiç eksik olmayan bir de huzursuzluk doğduğunu fark ediyordu. O sıcak ışıltı çemberinin etrafı karanlık şeylerle sarılıydı. Örneğin, salt popüler olduğu için Tommy'nin onu düzmesine (ille de bu sözcük şart mı, evet, bu kez şart)</p>

  <p class="calibre1">izin vermesi... Birbirlerine çok yakıştıklarını ya da bir vitrine bakarken yansıyan görüntüye bakıp düşünmesi. Ne güzel bir çift. Emin olduğu,</p>

  <p class="calibre1">(ya da yanılmadığını umduğu)</p>

  <p class="calibre1">bir şey varsa, o da o kadar zayıf olmadığıydı; ailesinin, arkadaşlarının, hatta kendisinin bile ona uygun gördükleri kalıplara uysalca girecek kadar zayıf değildi. Ama işte şimdi, diğerlerine uyup vahşice bir neşeyle katılmış olduğu bu duş olayı vardı. Uymak. En kaçındığı sözcük buydu, çünkü daha bunu söyler söylemez aklına tatsız görüntüler gelmeye başlıyordu: Kocası bürosunda ne idüğü belirsiz işler çevirirken o, saçlarında bigudilerle televizyonun karşısında ütü yapıyor; Okul Aile Birliğine üye oluyor, daha sonra gelirleri arttıkça yükselip kentin sosyete kulübüne üye oluyorlar, çeşitli yatıştırıcı haplara başlıyor, gece yansı bebek vızıltılarına uyanıyor, başka kadınlarla birlikte protesto gösterilerine ve zencileri Kleen Korners'dan kovma kampanyalarına katılıyor...</p>

  <p class="calibre1">Carrie, işte o lanet olası Carrie, hep onun suçuydu. O güne dek Sue parlak ışığının çevresinde karanlık bir şeylerin olabileceğini belki düşünmüştü, ama bu gece kendi ağzından çıkan o tatsız öyküyü kendi kulaklarıyla duyunca, o karanlık şeylerin gerçek siluetlerini de görür gibi oluyordu.</p>

  <p class="calibre1">Balo için tuvaletini almıştı bile. Maviydi. Çok güzeldi.</p>

  <p class="calibre1">"Haklısın," dedi Tommy anlattıkları bitince. "Hiç iyi bir davranış değil bu. Sana yakıştıramadım." Yüzüne bir ciddilik gelmişti, Sue'nun yüreği sıkışır gibi oldu. Ama sonra gülümsedi... çok neşeli bir gülüşü vardı... derken ortalık yine aydınlanır gibi oldu.</p>

  <p class="calibre1">"Bir keresinde baygınken bir çocuğun kaburgalarına tekme atmıştım. Anlattım mı daha önce?"</p>

  <p class="calibre1">Sue, hayır, anlamında başını salladı.</p>

  <p class="calibre1">"Ya, işte öyle. Çocuğun adı Danny Patrick'ti. Altıncı sınıftayken bir gün beni adamakıllı dövmüştü. Müthiş kinlenmiştim, ama çocuktan korkuyordum da. Onu bir sotaya düşürmek için beklemeye başladım. Bunun ne olduğunu biliyor musun?"</p>

  <p class="calibre1">Sue bilmiyordu, ama, evet, anlamında başını salladı.</p>

  <p class="calibre1">"Her neyse, işte bu çocuk bir yıl falan sonra bu kez ters birine çattı. Adı Peter Taber'di, ufak tefek bir oğlandı ama çetin cevizdi. Danny bir bahane bulup kavga çıkardı. Nedenini unuttum şimdi, misket yüzündendi galiba, neyse, Peter çok güzel dövüşüp Danny'nin pestilini çıkardı. Eski Kennedy Ortaokulunun oyun bahçesindeydik. Danny kavga sırasında düşüp başını çarpınca kendinden geçti. Herkes kaçmaya başlamıştı. Öldü sanıyorduk. Ben de kaçtım, ama kaçmadan önce de kaburgalarına sıkı bir tekme attım. Sonra da bayağı pişman olmuştum. Sen şimdi Carrie'den özür dileyecek misin?"</p>

  <p class="calibre1">Sue bu soruyu beklemiyordu; yanıt veremedi. "Sen dilemiş miydin?"</p>

  <p class="calibre1">"Ne? Yok canım! İşim mi yoktu. Ama arada büyük bir fark var, Susie."</p>

  <p class="calibre1">"Var mı dersin?"</p>

  <p class="calibre1">"Artık yedinci sınıf çocukları değiliz. Üstelik benim bir nedenim vardı, her ne kadar boktan bir nedense de... Peki, o zavallı, garip kız sana ne yaptı?"</p>

  <p class="calibre1">Sue yine yanıt veremedi, çünkü verecek cevabı yoktu. Bütün yaşamı boyunca Carrie'yle yüz kelime konuşmuş bile değildi; bu yüz kelimenin en az üç düzinesi de bugün söylenmişti. Ortaokuldan mezun olduklarından beri ortak girdikleri tek ders beden eğitimiydi. Carrie ticaret ve sekreterlik bölümüne gidiyor, Sue ise, tabii, üniversite adayları bölümüne devam ediyordu.</p>

  <p class="calibre1">Birden kendini çok iğrenç bulmaya başladı.</p>

  <p class="calibre1">Ama bu duyguya pek dayanamayınca hırsını Tommy'den almaya kalktı. "Ne zamandan beri böyle büyük ahlak dersleri veriyorsun? Beni üzmeye başladıktan sonra mı?"</p>

  <p class="calibre1">Ve Tommy'nin yüzündeki neşeli ifadenin solduğunu gördü.</p>

  <p class="calibre1">"Çenemi tutmam gerekirdi," dedi Tommy, külotunu giydi.</p>

  <p class="calibre1">"Sana kızmıyorum, asıl derdim kendimle." Elini Tommy'nin koluna koydu. "Utanıyorum yaptığımdan, tamam mı?"&nbsp;</p>

  <p class="calibre1">"Biliyorum," dedi Tommy. "Ama benim öğüt vermem doğru değil. Beceremiyorum."</p>

  <p class="calibre1">"Tommy, hiç sıkıldığın oluyor mu... yani böyle popüler olmaktan?"</p>

  <p class="calibre1">"Ben mi?" Tommy'nin yüzünden çok şaşırdığı belliydi. "Yani futbolculuğum, sınıf başkanlığım falan gibi şeyleri mi demek istiyorsun?"</p>

  <p class="calibre1">"Evet."</p>

  <p class="calibre1">"Hayır. Hiç önemli değil. Aslında lise önemli bir yer değil ki. Şimdi oturup düşünürsen belki önemli bulabilirsin, ama lise bittikten sonra kafaları çekip anılara dönmedikçe kimsenin aklında bile kalmaz. En azından benim ağabeyim ve arkadaşları için öyle."</p>

  <p class="calibre1">Bu açıklama Sue'yu pek yatıştıramadı; tersine, daha da kötü hissetmesine neden olup korkularını depreştirdi. Dışarısı zifir karanlık, otomobilin pencereleri hafif buğulanmıştı.</p>

  <p class="calibre1">"Herhalde sonunda babamın otoparkında çakılıp kalırım," dedi Tommy. "Cuma ve cumartesi gecelerimi ya Billy Amca'da ya da Cavalier'de bira içerek eski günleri anmakla geçiririm. Dırdırcı bir karıyla evlenip hiçbir zaman son model araba sahibi olamam, Demokrat Partiye oy verir..."</p>

  <p class="calibre1">"Dur," dedi Sue, dudakları dehşet içinde büzülerek. Delikanlıyı kendine çekti. "Seviş benimle. Bu gece kafam çok kötü. Seviş benimle. Seviş benimle."</p>

  <p class="calibre1">Tommy de isteneni yaptı ve bu kez farklıydı. Bu kez boğuşma olmadı, zevki giderek artan tatlı bir birleşmeydi. Tommy tam iki kez durup, soluk soluğa kendini tutmak zorunda kaldı; sonra yine devam etti...</p>

  <p class="calibre1">(benden önce bakirmiş... itiraf etti... ölsem inanmazdım)</p>

  <p class="calibre1">Sue'nun solukları kısa ve kesik çıkıyordu, sonra birden haykırmaya ve Tommy'nin sırtından çekmeye başladı, duramıyordu, ter içindeydi; ağzındaki kötü tat gitmiş, vücudundaki her hücre kendi doruğuna varmış, içinde güneş açıyor, aklında müzik notaları uçuşuyor, kelebeklerle dans ediyordu.</p>

  <p class="calibre1">Daha sonra eve dönerlerken Tommy ciddi bir ifadeyle mezuniyet balosuna onunla gidip gitmeyeceğini sordu. Sue, "Olur," dedi. Tommy, Carrie hakkında bir karar verip vermediğini sordu. Sue karar vermediğini söyledi. Tommy önemli olmadığını söyledi, ama Sue pekâlâ önemli bulduğunu belirtti. Göründüğü kadarıyla da adamakıllı önemli olmaya başlıyordu.</p>

  <p class="calibre3">*</p>

  <p class="calibre1">Telekinetik: Analiz ve Sonuçları (1982 Bilim Yıllığı'ndan alıntı. Yazan Dean K. L. McGuffin):</p>

  <p class="calibre1">Bugün hâlâ bazı bilim adamları... ne yazık ki, bunların başında Duke Üniversitesi üyeleri geliyor... Carrie White olayının müthiş gerçeklerini kabul etmemektedirler. Tıpkı atom bombasının gücünü büyük bir ısrarla yok sayan Flatlands Topluluğu, Rosicurian Derneği ve Arizona'lı Corly Cemiyeti gibi, bu zavallılar da mantığın karşısına kafalarını kuma gömerek çıkıyorlar.</p>

  <p class="calibre1">Kuşkusuz, bilimsel toplantılarda bu konunun yarattığı dehşet ve öfkeli tartışmaların nedenini anlamak zor değildir. Telekinetik fikri bile zaten toplumu için yutulması güç bir hap olmuş, bütün o korku filmi öğeleri, medyumlar, havalara çıkan masalar ve bu gibi şeyler hiç ciddiye alınmamıştır. Onların dehşet duymalarını anlıyoruz, ama acaba bilimsel sorumsuzluklarını bağışlayabilir miyiz?</p>

  <p class="calibre1">White olayının sonuçlan son derece ciddi ve yanıtlaması zor sorular getirmektedir. Doğal dünyanın etki ve tepkilerini açıklayan düzen kavramlarımız müthiş bir depreme uğramıştır. Şimdi, Gerald Luponet gibi tanınmış bir fizikçinin bile, White Komisyonu'nun su götürmez kanıtlarına karşın, hâlâ bu olayı sahtekârlık olarak ilan etmesi onun suçu mudur? Çünkü eğer Carrie White gerçekse, o halde Newton'u yadsımak mı gerekecekti?...</p>

  <p class="calibre3">*</p>

  <p class="calibre1">Carrie ve annesi oturma odasında oturmuş, eski bir fonografta Tennessee Ernie Ford'un söylediği bir ilahiyi dinliyorlardı. Carrie dikiş makinesinin başında, pedalı pompalayarak yeni bir giysinin kollarını dikmekteydi. Annesi alçıdan yapılmış haçın altında dantel işlerken ayaklarıyla da şarkıya tempo tutuyordu. Çalmakta olan ilahi, bunu ve bunun gibi yüzlercesini bestelemiş ve annesinin gözünde Tanrı'nın varlığını dünyaya en iyi kanıtlayan insan olan P. P. Bliss'in yapıtıydı. Bu adam eskiden bir denizci ve günahkârdı (zaten bu iki sözcük annesinin sözlüğünde eşanlamlıydı), işi gücü sövmek, Tanrı'yı alaya almaktı. Bir gün seyirdeyken bir fırtına çıkınca gemi alabora olmak tehlikesiyle karşı karşıya kalmış. P. P. Bliss okyanusun dibinde ağzını açmış onu yutmak için bekleyen cehennemi görür gibi olmuş ve korku içinde o günahkâr dizleri üstüne çökerek Tanrı'ya dua etmeye başlamış. Eğer onu bağışlarsa, ömrünün geri kalanını Tanrı'ya adayacağını vaat etmiş. Tabii fırtına da hemen kesilmiş.</p>

  <p class="calibre1">Tanrı'nın evinde parlayan O insaf ışığı hiç sönmez. Lakin kıyıları aydınlatmak, Bizden başkasına düşmez.</p>

  <p class="calibre1">P. P. Bliss'in bütün ilahilerinde bir deniz seyrinin tadı vardı.</p>

  <p class="calibre1">Carrie'nin dikmekte olduğu giysi gerçekten de çok güzeldi... koyu şarap renginde (annesi kırmızıya en yakın renk olarak buna izin veriyordu) ve kolları kabarıktı. Carrie dikiş dikerken bütün dikkatini işine vermeye çalışıyordu, ama tabii arada daldığı da oluyordu.</p>

  <p class="calibre1">Tepedeki lamba güçlü, hoyrat ve sarı bir ışık veriyor ve tozlu küçük kanepede kimse oturmuyordu (Carrie'nin burada oturacak hiçbir erkek arkadaşı olmamıştı). Karşıdaki duvara ikili bir gölge düşmekteydi: Çarmıha gerilmiş İsa ve onun altında annesi.</p>

  <p class="calibre1">Okuldan çamaşırhaneye telefonla haber vermişler, annesi de o öğlen eve gelmişti, Carrie onun eve girişini izlerken korkudan midesi büzülmüştü.</p>

  <p class="calibre1">Son derece iri bir kadın olan annesi her zaman şapka giyerdi. Son zamanlarda bacakları şişmeye başlamıştı zaten ayakları da oldum olası ayakkabılarını patlatacak gibiydi. Üzerinde yakası siyah kürklü, siyah bir kumaş manto vardı. Mavi gözleri çerçevesiz gözlüklerinin ardında çok büyük görünürdü. Siyah büyük çantasının içinde yine siyah bir bozuk para çantası, üzerinde yaldızla adı yazılı olan (ve tabii yine siyah) ciltli bir İncil ve lastik bandla tutturulmuş risaleler vardı.</p>

  <p class="calibre1">Carrie annesi ve babasının bir zamanlar Baptist olduklarını, ancak Baptistler'in imansız olduğuna iyice karar verdikten sonra kiliseyi terk ettiklerini hayal meyal anımsıyordu. O günden beri de bütün ibadetleri evde geçmişti. Annesi pazarları, salıları ve cumaları ibadet günü olarak seçmişti. Bunlar kutsal günlerdi.</p>

  <p class="calibre1">Annesi papaz, Carrie de cemaat oluyordu. Ayin iki, üç saat kadar sürerdi.</p>

  <p class="calibre1">Annesi kapıyı açıp sert adımlarla içeri girmişti. Giriş koridorunda bir an Carrie'yle karşı karşıya durmuşlar, silah çekmek üzere hazırlanan iki silahşor gibi birbirlerine bakmışlardı. Aslında çok kısa, ama düşününce insana çok uzunmuş gibi gelen anlardandı.</p>

  <p class="calibre1">(annesinin gözlerindeki korku muydu, korku olabilir miydi)</p>

  <p class="calibre1">Annesi yavaşça kapıyı kapadı. "Sen artık kadınsın," dedi alçak sesle.</p>

  <p class="calibre1">Carrie yüzünün gerildiğini hissettiyse de buna engel olamadı. "Neden bana söylemedin?" diye haykırdı annesine. "Oh, anne, nasıl korktum! Bütün kızlar benimle alay etti, bağırdılar..."</p>

  <p class="calibre1">Annesi ona doğru yaklaşmaktaydı; yakınına gelince o nasırlı ve kaslı eli şimşek gibi atılarak tersiyle Carrie'nin çenesinde patladı. Carrie geri savrulup hol ve oturma odası arasına devrildi. Haykırarak ağlıyordu.</p>

  <p class="calibre1">"Ve Tanrı, Havva'yı Adem'in kaburgasından yaptı," dedi annesi. Çerçevesiz gözlükleri ardında gözleri büyümüş, lop yumurta gibi görünüyordu. Ayağının kenarıyla Carrie'ye bir tekme attı, Carrie bağırdı. "Kalk, kadın. Gidip dua edelim. Zayıf, şeytancı, günahkâr kadın ruhlarımız için İsa'ya dua edelim."</p>

  <p class="calibre1">"Anne... "</p>

  <p class="calibre1">Carrie hıçkıra hıçkıra ağlıyor, daha fazla konuşamıyordu. Ağzından anlamsız sesler çıkmaktaydı. Ayağa kalkacak durumda değildi. Saçları yüzüne yapışmış, sürüne sürüne oturma odasına geçti. Annesi ikide bir tekmeyi indiriyordu. Bu durumda odanın karşı duvarına, bir zamanlar küçük bir yatak odası olan mihrap yerine vardılar.</p>

  <p class="calibre1">"Ve Havva güçsüzdü... tekrarlasana, kadın. Tekrarla!"</p>

  <p class="calibre1">"Hayır, anne, ne olur, bana yardım et...."</p>

  <p class="calibre1">Bir tekme daha. Carrie çığlık attı.</p>

  <p class="calibre1">"Ve güçsüz olan Havva kuzgunu dünyanın başına saldı," diye devam etti annesi. "Ve kuzgunun adı Günah'tı ve ilk Günah da Cinsel Birleşme'ydi. Tanrı Havva'ya bir lanet verdi. Lanet Kanı'ydı bu. Ve Adem'le Havva Cennet Bahçesinden kovuldular ve Dünya'ya atıldılar ve Havva karnının bir çocukla kocaman olduğunu gördü."</p>

  <p class="calibre1">Tekme bir kez daha indi ve Carrie'nin budunu buldu. Burnu yere sürtündü. Mihrap yerine giriyorlardı. İşlemeli ipek örtü serilmiş masanın üstünde bir haç vardı. Haçın iki yanında beyaz mumlar duruyordu. Bunun gerisinde İsa ve Havarileri'ni canlandıran ve numaralara göre boyama talimatlı bir resim vardı. Mihrabın sağındaysa en kötü yer, dehşet yuvası, bütün umutların, Tanrı... ve annesinin... iradesine karşı direnişin tükendiği mağara vardı. Dolabın kapısı aralıktı. İçinde, her zaman yanık bulunan mavi bir ampulün arkasında Öfkeli Bir Tanrı'nın Eline Düşen Günahkârlar adlı tablo asılıydı.</p>

  <p class="calibre1">"Sonra İkinci Lanet gönderildi ki, bu da çocuk doğurmaydı ve Havva kan ve ter içinde Kabil'i doğurdu."</p>

  <p class="calibre1">Annesi onu sürükleyerek mihrabın önünde diz çöktürdü, kendisi de çöktü. Bir bileğinden sımsıkı tuttu.</p>

  <p class="calibre1">"Hâlâ Cinsel Birleşme günahına tövbe etmeyen Havva, Kabil'in ardından Abil'i de doğurdu. Bunun üzerine Tanrı, Havva'ya üçüncü bir lanet gönderdi, ki bu da Cinayet'ti. Kabil bir kaya parçasıyla Abil'i öldürdü. Ve Havva hâlâ tövbe etmedi, ondan doğan kızları da... böylece Hünerli Yılan Havva sayesinde fahişelik ve günah imparatorluğu kurdular."</p>

  <p class="calibre1">"Anne!" diye haykırdı Carrie. "Anne, lütfen beni dinle! Benim suçum değil bu!"</p>

  <p class="calibre1">"Eğ kafanı," dedi annesi. "Dua edelim."</p>

  <p class="calibre1">"Bana söylemen gerekirdi!"</p>

  <p class="calibre1">Annesi elini Carrie'nin boynunun arkasına yerleştirdi. Bu el, on bir yıl boyunca ağır çamaşır torbalarını kaldırmış, ıslak çarşaf yığınlarını taşımış, güçlü ve kaslı bir eldi. Carrie'nin alnı mihrap masasına çarptı, masadaki mumlar titrerken, alnında hemen iz kaldı.</p>

  <p class="calibre1">"Dua edelim," dedi annesi yumuşak bir sesle.</p>

  <p class="calibre1">Carrie ağlaya sızlaya başını eğdi. Burnundan sümüğü sarkıyordu, elinin tersiyle</p>

  <p class="calibre1">(burada beni her ağlattığı kez bir peni koysaydım)</p>

  <p class="calibre1">sildi.</p>

  <p class="calibre1">"Tanrım," diye başladı annesi başını geri atarak. "Yanımdaki bu günahkâr kadına yanlış yolda olduğunu göster. Eğer günahsız kalsaydı Lanetli Kan'ın ona hiç gelmemiş olacağını anlat. Aklından şehvet geçirme günahını işlemiş olabilir. Radyoda rock'n roll müziği dinlemiş olabilir. Şeytan'a kapılmış olabilir. Ona senin müşfik ve öç alan elinin neler yaptığını..."</p>

  <p class="calibre1">"Hayır!" Bırak beni!"</p>

  <p class="calibre1">Carrie ayağa kalkmak için mücadele etti, ama annesinin demir bir mengene gibi güçlü ve acımasız olan eli onu yine dizüstü çökertti.</p>

  <p class="calibre1">"Ve eğer ebediyen Cehennem Ateşi'nde yanmak istemiyorsa, bundan sonra yolundan hiç şaşmaması gerektiğini ona göster. Amin."</p>

  <p class="calibre1">Parlayan kocaman gözleriyle Carrie'ye baktı. "Gir artık dolabına."</p>

  <p class="calibre1">"Hayır!" Carrie'nin korkudan soluğu kesiliyordu.</p>

  <p class="calibre1">"Gir dolabına, gizlice dua et. Günahların için bağışlanmayı dile."</p>

  <p class="calibre1">"Ben günah işlemedim, anne. Sen işledin. Bana söylememiş olduğun için herkes alay etti."</p>

  <p class="calibre1">Yine çok kısa bir an için annesinin gözlerinde bir korku görür gibi oldu. Annesi Carrie'yi içinden mavi ışığın süzüldüğü dolaba doğru itelemeye başladı.</p>

  <p class="calibre1">"Tanrı'na dua et de, günahların yıkanıp gitsin."</p>

  <p class="calibre1">"Anne, bırak beni."</p>

  <p class="calibre1">"Dua et, kadın."</p>

  <p class="calibre1">"Yine taşları getirtirim yoksa, anne."</p>

  <p class="calibre1">Annesi durdu.</p>

  <p class="calibre1">Neredeyse boğazındaki soluk bile durmuş gibiydi. Sonra da Carrie'nin boynunu sıkan el giderek artan bir güçle sıkmaya başladı. Carrie artık gözlerinin önünde kıpkırmızı, ışıltılı noktaların dans ettiğini görüyor, beyni karıncalanıyordu.</p>

  <p class="calibre1">Annesinin kocaman gözleri sanki önünde yüzüyordu.</p>

  <p class="calibre1">"Şeni gidi şeytan," diye tısladı annesi. "Neden böyle bir lanete uğradım ki?"</p>

  <p class="calibre1">Carrie'nin aklı o an çekmekte olduğu ıstırabı, utancı, dehşeti, nefreti ve korkuyu açıklayabilecek muazzam bir şey aradı. Göründüğü kadarıyla, tüm yaşamı şimdi olduğu gibi çaresiz bir isyanın ezilmesi biçiminde noktalanıyordu. Birden çılgın gibi gözleri büyüdü, ağzı köpürerek açıldı.</p>

  <p class="calibre1">"GEBER!" diye haykırdı annesine.</p>

  <p class="calibre1">Annesi canı yanmış bir kedi gibi tısladı. "Günah! Günaha bak!" Carrie'nin sırtına, boynuna ve başına vurmaya başladı. Carrie neredeyse dolabın içine tıkılmak üzereydi.</p>

  <p class="calibre1">"SEN DÜZÜŞTÜN!" diye bağırdı.</p>

  <p class="calibre1">Annesi vargücüyle iteleyince Carrie kafasını dolabın duvarına çarpıp yan baygın durumda yere yığıldı. Kapı kapandı, kilitlendi.</p>

  <p class="calibre1">Annesinin öfkeli Tanrı'sıyla baş başaydı.</p>

  <p class="calibre1">Mavi ışığın aydınlattığı bir tablo vardı karşısında. Dev gibi, sakallı Yehova çığlıklar atan bir dolu günahkârı ateşler içine fırlatıyordu. onların altındaysa, alev rengi tahtında kurulmuş, bir elinde üç dişli çatal mızrağıyla Kara Adam oturmaktaydı. Vücudu insan vücuduydu, ama kuyruğu vardı ve başı çakal başıydı.</p>

  <p class="calibre1">Bu kez pes etmeyecekti.</p>

  <p class="calibre1">Ama tabii sonunda pes etti. Altı saat dayandı, sonra da ağlamaya başladı ve kapıyı açıp dışarı bırakması için annesine yalvardı. Tuvalete gitme ihtiyacı dayanılır gibi değildi. Kara Adam çakal ağzıyla pis pis sırıtıyordu; kıpkırmızı gözlerinde kadın kanamasıyla ilgili bütün gizleri bilen bir ifade vardı.</p>

  <p class="calibre1">Carrie'nin yalvarmaya başlamasından bir saat sonra annesi onu salıverdi. Carrie deli gibi banyoya koştu.</p>

  <p class="calibre1">Bu olaydan üç saat sonra, yani ancak şimdi dikiş makinesinin başında tövbekarlar gibi başı önde çalışırken, annesinin gözlerindeki korkuyu anımsadı. Üstelik nedenini de tahmin edebiliyordu.</p>

  <p class="calibre1">Annesinin onu dolapta bir gün boyu hapis tuttuğu zamanlar olmuştu... kırk dokuz sentlik bir yüzük çaldığında ve yastığının altında Flash Bobby Pickett'in resmini bulduğunda... ve birinde Carrie açlıktan ve kendi dışkısının kokusundan bayılmıştı. Ama daha önce, bugün yaptığı gibi, asla annesine karşılık vermemişti. Bugünse o Kaka Sözcüğü bile söylemişti. Buna karşın, annesi onu neredeyse pes eder etmez serbest bırakmıştı.</p>

  <p class="calibre1">İşte. Giysi bitmişti. Ayaklarını pedaldan çekti ve giysiyi biraz kaldırıp son durumuna baktı. Çok uzun ve çirkindi. Hiç hoşuna gitmemişti.</p>

  <p class="calibre1">Annesinin onu neden serbest bıraktığını biliyordu.</p>

  <p class="calibre1">"Anne, yatabilir miyim?"</p>

  <p class="calibre1">"Evet." Annesi başını kaldırmadan işlemesine devam etti.</p>

  <p class="calibre1">Carrie giysiyi kolunda katladı. Gözlerini dikiş makinesine çevirdi. Birden pedal kendi kendine basmaya başladı. İğne aşağı yukarı inip çıkıyor, makara hızla dönüyordu. Yan çarkı da hızla dönmekteydi.</p>

  <p class="calibre1">Annesi anında başını kaldırdı, gözleri açıldı. Elindeki dantel işlemesi birden şaşmaya başladı.</p>

  <p class="calibre1">"Sadece kalan ipliği çekiyorum," dedi Carrie alçak bir sesle.</p>

  <p class="calibre1">"Git, yat artık," dedi annesi gözlerinde yine korku belirmişti.</p>

  <p class="calibre1">"Peki, anne."</p>

  <p class="calibre1">(dolap kapısını menteşeleriyle birlikte sökeceğimden korktu ve sanırım yapabilirdim, sanırım yapabilirdim, evet yapabilirdim)</p>

  <p class="calibre3">*</p>

  <p class="calibre1">Gölge Patladı'dan alıntı (s. 58):</p>

  <p class="calibre1">Margaret White, Chamberlain'e çok yakın, hatta ortaöğretim yaşındaki çocuklarını Chamberlain okullarına gönderen Morton adında küçük bir kasabada doğup büyümüştü. Ailesinin para durumu bayağı iyiydi; Motton kasabası sınırlarının dışında oldukça iyi iş yapan bir gece kulübü işletmekteydiler. Margaret'in babası, John Brigham 1959 yazında barda çıkan silahlı bir çatışmada öldü.</p>

  <p class="calibre1">O sıralarda otuz yaşlarında olan Margaret White aşırı tutucuların ayinlerine katılmaya başladı. Annesiyle Harold Alison adında başka bir adamla ilişkiye girmişti (ki sonra onunla evlendi); gerek kendisi, gerekse erkek arkadaşı mümkün olduğu kadar Margaret'i evden uzak tutmak istiyorlardı. Margaret, annesinin, yani Judith'in ve Harold Alison'un günah içinde yaşadıklarına inanıyor ve bu görüşünü de sık sık belli ediyordu. Judith Brigham kızının ölene dek evlenemeyeceğini düşünüyordu. Üvey babasının tanımına göre, "Margaret'in yüzü bir petrol tankerinin kıçını andırır, vücudu da geri kalan kısmına uyardı." O da Margaret'ten söz ederken, "Duacı küçük İsa" derdi. Margaret 1960 yılında Ralph White'la tanışana kadar evi terk etmedi. O yıl eylül ayında Motton'daki evinden ayrılıp Chamberlain merkezinde küçük bir daireye taşındı.</p>

  <p class="calibre1">Margaret Brigham'la Ralph White'ın ilişkisi 23 Mart 1962 tarihinde evlilikle noktalandı. 3 Nisan 1962 günü Margaret White kısa bir süre için Westover Hastanesinde yattı.</p>

  <p class="calibre1">"Hayır, bize hastalığının ne olduğunu söylemek istemedi," dedi Harold Alison. "Bir kez ziyaretine gittik, onda da evli olduğumuz halde, bizi zinayla suçladı, cehenneme gideceğimizi söyledi. Tanrı alnımıza görünmez bir damga vurmuş, yalnız o görebilirmiş. Tımarhaneden kaçmış bir zırdeli gibiydi. Annesi iyi davranmaya, biraz konuşup kızının ne sorunu olduğunu anlamaya çalıştı. Ama Margaret iyice çileden çıkıp elinde kılıçla otoparkları, yol kenarlarındaki kulüpleri dolaşarak günahkârları kesip biçen bir melekten söz etmeye başladı. Bunun üzerine biz de kalktık."</p>

  <p class="calibre1">Bununla birlikte Judith Alison'un, kızının hastaneye yatışıyla ilgili hiç olmazsa bir tahmini var; ona göre Margaret bir çocuk düşürmüş olabilir. Eğer bu doğruysa, bebek evlilik öncesi peydahlanmıştı. Bu tahminin doğrulanması, Carrie'nin annesinin kişiliği hakkında oldukça ilginç bir ışık tutacaktır.</p>

  <p class="calibre1">19 Ağustos 1962 günü annesine yazmış olduğu çılgınca mektupta Margaret, kendisi ve Ralph'ın günahsız yaşadıklarını, "Cinsel Birleşme"yle lanetlenmediklerini anlatıyordu. Harold ve Judith Alison'un da günah dolu yaşam biçimlerinden arınıp kendileri gibi yapmalarını istedi. "Bu, senin ve O Adam'ın ilerde olacak Kan Yağmuru'ndan kurtulabilmeniz için tek yoldur," diyordu mektubun sonlarına doğru. "Ralph ve ben, tıpkı Mary ve</p>

  <p class="calibre1">Joseph gibi, ne birbirimizin bedenlerini tanıyacağız, ne de kirleteceğiz. Eğer üreme olacaksa, bırakalım bu Tanrı'dan olsun."</p>

  <p class="calibre1">Tabii takvime bir baktığımızda, Carrie'nin bu mektuptan bir süre sonra, ama aynı yıl içinde peydahlanmış olduğunu görürüz.</p>

  <p class="calibre3">*</p>

  <p class="calibre1">Kızlar pazartesi sabahı beden eğitimi olan birinci ders için sessizce soyunurlarken, Bayan Desjardin'in kapıyı sertçe açarak soyunma odasına girişine şaşılmadılar. Bayan Desjardin'in gümüş düdüğü küçük göğüslerinin arasında sallanıyordu; üstündeki şort eğer cuma günü giymiş olduğu şortsa, Carrie'nin kanlı el izinden hiçbir eser kalmamıştı.</p>

  <p class="calibre1">Kızlar asık suratlarla soyunmaya devam ettiler, kimse başını kaldırıp ona bakmadı.</p>

  <p class="calibre1">"Sizler bu yıl mezun oluyorsunuz, değil mi?" dedi Bayan Desjardin. "Ne kadar kaldı? Bir ay mı? Mezuniyet balosuna daha da az var. Bahse girerim, çoğunuzun tuvaleti hazır, kavalyeniz de seçilmiştir. Sue, sen herhalde Tommy Ross'la gidersin. Helen, Roy Evarts'la. Chris, sanırım sen de kavalyeni seçmişsindir. Kim bu şanslı delikanlı?"</p>

  <p class="calibre1">"Billy Nolan," dedi Chris Hargensen asık suratla.</p>

  <p class="calibre1">"Vay, vay, ne şanslı çocukmuş." dedi Desjardin. "Kavalyene parti armağanı ne vereceksin, Chris, kanlı bir tampon mu? Yoksa kullanılmış tuvalet kâğıdı mı? Anladığıma göre, son günlerde bu gibi şeylerle pek haşır neşirsin."</p>

  <p class="calibre1">Chris kızardı. "Ben gidiyorum. Bu sözleri dinlemek zorunda değilim."</p>

  <p class="calibre1">Desjardin bütün bir hafta sonu Carrie'nin acıklı görünüşünü aklından çıkaramamıştı; çığlık çığlığa ağlayışını, apış arasına yapışmış ıslak tamponu ve en önemlisi, kendisinin budalaca bir öfkeyle gösterdiği tepkiyi...</p>

  <p class="calibre1">Şimdi de Chris hızla yanından geçip gitmek isterken uzanıp onu bütün gücüyle soyunma dolaplarına doğru itti. Sert bir biçimde dolaplara çarpan Chris'in gözleri dehşet içinde büyüdü. Sonra da müthiş bir öfkeye kapıldı.</p>

  <p class="calibre1">"Bize vuramazsın!" diye bağırdı. "Bunu ödeyeceksin. Gör bak nasıl ödeteceğim sana, pis cadı!"</p>

  <p class="calibre1">Diğer kızlar soluklarını yutup korkuyla yere bakmaya başladılar. İş çığırından çıkıyordu. Sue gözucuyla bakınca Fern ve Donna Thibodeau kardeşlerin el ele tutuştuklarını gördü.</p>

  <p class="calibre1">"Hiç umurumda değil, Hargensen," dedi Desjardin. "Sen ya da diğer kızlardan herhangi biri... şu anda eğer öğretmenlik tasladığımı sanıyorsanız aldanıyorsunuz. Şunu bilmenizi isterim ki, cuma günü çok boktan bir iş yaptınız. Tam anlamıyla boktan bir iş."</p>

  <p class="calibre1">Chris Hargensen yere bakıyordu. Diğer kızlar da gözlerini öğretmenlerinden kaçırmaya çalışmaktaydılar. Sue'nun gözleri bir an duş bölmesine çevrildi... suç yerine... ama hemen yine kaçırdı. Daha önce hiçbiri bir öğretmenin ağzından "bok" sözcüğünün çıktığını duymamıştı.</p>

  <p class="calibre1">"Carrie White'ın da duyguları olabileceğini hiçbiriniz aklınıza getirdiniz mi? Hiç durup da, düşündüğünüz olur mu? Sue? Fern? Helen? Jessica? Herhangi biriniz? Onu çirkin buluyorsunuz. Ama çirkin olan sizlersiniz. Bunu cuma sabahı gözlerimle gördüm."</p>

  <p class="calibre1">Chris Hargensen babasının avukat oluşunu mırıldanıyordu.</p>

  <p class="calibre1">"Kes sesini!" diye bağırdı Desjardin. Chris birden öyle bir ürktü ki, başını arkasındaki çelik dolaba çarptı. İnleyip kafasını ovmaya başladı.</p>

  <p class="calibre1">"Senden tek bir söz daha çıkarsa," dedi Desjardin sesini kısarak. "Tuttuğum gibi duvara çarparım. Yapamam sanıyorsan bir dene bakalım."</p>

  <p class="calibre1">Karşısındaki kadının iyice çıldırdığına karar veren Chris sesini çıkarmadı.</p>

  <p class="calibre1">Desjardin ellerini kalçalarına dayadı. "Yönetim sizleri cezalandırmaya karar verdi. Ne yazık ki, benim saptadığım bir ceza değil. Bana kalsaydı, sizi üç gün içerde bırakırdım, balo bileti de vermezdim."</p>

  <p class="calibre1">Kızlardan birkaçı birbirlerine bakıp mutsuzca homurdandılar.</p>

  <p class="calibre1">"İşte o zaman can evinden vurulmuş olurdunuz," diye devam etti Desjardin. "Ne yazık ki, Ewen Lisesi yöneticilerinin tümü erkek. Bu yüzden de, yapmış olduğunuz işin ne kadar alçakça olduğunu bilemiyorlar. Sonuçta, bir hafta içerde kalma cezası verildi."</p>

  <p class="calibre1">Kızlardan iç çekiş sesleri geldi.</p>

  <p class="calibre1">"Ama başınızda ben olacağım. Spor salonunda. Ve suyunuzu çıkaracağım."</p>

  <p class="calibre1">"Ben gelmiyorum," dedi Chris. Dudakları incelmiş, dişlerine yapışmıştı sanki.</p>

  <p class="calibre1">"Senin bileceğin iş, Chris. Hepiniz için öyle. Ama cezadan kaçanlar, üç gün uzaklaştırma alacaklar ve balo biletleri verilmeyecek. Şimdi anladınız mı?"</p>

  <p class="calibre1">Kimseden çıt çıkmadı.,</p>

  <p class="calibre1">"Pekâlâ. Şimdi üstünüzü değişin ve söylediklerimi bir düşünün."</p>

  <p class="calibre1">Desjardin odadan çıktı.</p>

  <p class="calibre1">Uzun süren bir sessizlik oldu. Sonra Chris Hargensen isterik bir sesle haykırdı. "Bunu onun yanına bırakmayacağım!" Rastgele bir dolabın kapısını açtı ve içinden çıkardığı bir çift spor ayakkabısını yere fırlattı. "Canına okuyacağım onun! Eğer yapmazsam kahrolayım! Eğer birlik olursak onu... "</p>

  <p class="calibre1">"Kes artık, Chris," dedi Sue. Kendi sesindeki yetişkinlere özgü sakinliğe şaşırdı. "Kes artık, tamam."</p>

  <p class="calibre1">"Bu iş burada bitmez," dedi Chris Hargensen, etekliğinin fermuvarını açıp yeşil spor şortuna uzandı. "Görür o." Ve haklıydı da.</p>

  <p class="calibre3">*</p>

  <p class="calibre1">Gölge Patladı'dan alıntı (s. 60-61):</p>

  <p class="calibre1">Bu araştırmayı yapanın görüşüne göre, Carrie White olayını, gerek bilimsel dergiler, gerekse günlük basın için incelemiş olanlar, Carrie'nin çocukluk dönemindeki telekinetik olaylarını boşu boşuna araştırmak gibi yanlış bir adım atmışlardır. Bunu kabaca benzetirsek, bir ırz düşmanının çocukluğundaki mastürbasyon olaylarını saptamak için yıllarca araştırma yapmaktan farkı yoktur.</p>

  <p class="calibre1">Taş yağması olayı bu konuda pek çok kişiyi aldatmaktadır. Birçok araştırmacı, böyle bir olay varsa, başkaları da olmalı, gibi insanı yanıltan bir inanca kapılmışlardır. Bunun için de bir benzetme yapacak olursak, iki milyon yıl önce bir göktaşı düşmüş diye, gözlemcilerden oluşan bir ekibi Krater Ulusal Parkı'na göndermek, diyebiliriz.</p>

  <p class="calibre1">Benim edinmiş olduğum bilgilere göre, Carrie'nin çocukluk yıllarında başka bir telekinetik olayı yoktur. Eğer Carrie tek çocuk olmasaydı, o zaman belki bir düzine daha olayın söylentilerini duyabilirdik.</p>

  <p class="calibre1">Andrea Koliniz vakasında şöyle bir olay anlatılmıştır: Çatıya çıkmış olduğu için poposuna birkaç şaplak yiyince, birden ilaç dolabı kendiliğinden açılmış, içindeki ilaç şişeleri dört bir yana uçuşmuş, kapılar çarparak açılıp kapanmaya başlamış, 150 kilo ağırlığındaki müzik seti devrilerek plaklar havada savrulmaya ev sakinleri isabet almamak için yere kapanmaya başlamışlar.</p>

  <p class="calibre1">Bu olay Andera'nın kardeşlerinden biri tarafından anlatılmış ve 4 Eylül 1955 tarihli Life dergisinde yayınlanmıştı. Life dergisinin bilimsel nitelikte olmadığını ve bunu kaynakça olarak kabul edemeyeceğimizi biliyoruz. Ancak bunun yanı sıra daha birçok olay rapor edildiği için sanırım çevrede tanık bulunmasının önemi ortaya çıkar.</p>

  <p class="calibre1">Carrie White vakasındaysa, olayların doruğuna varışından öncesini sorabileceğimiz tek kişi Margaret White'dı, ama tabii o da öldü.</p>

  <p class="calibre3"><sub class="calibre4">*</sub></p>

  <p class="calibre1">Ewen Lisesi Müdürü Henry Grayle'in bütün hafta beklemesine karşın, Chris Hargensen'in babası cuma gününe dek görünmedi. Cuma günü Chris, Bayan Desjardin'in okulda kalma cezasına uymayıp evine gitmişti.</p>

  <p class="calibre1">"Evet, Bayan Fish?" Camlı bölmeden dışardaki adamı görüp, yerel gazetedeki resimlerinden onu tanımasına karşın yine de iç haberleşmeden sormuştu.</p>

  <p class="calibre1">"John Hargensen sizinle görüşmek istiyor, Bay Grayle."</p>

  <p class="calibre1">"Lütfen içeri alın." Lanet olsun, Fish, bu kadar etkilenmiş görünmen şart mıydı?</p>

  <p class="calibre1">Grayle'in ataş bükme, peçete parçalama, kâğıtların köşelerini kıvırma gibi önüne geçemediği bir huyu vardı. Kentin önde gelen hukukçusu John Hargensen'le yapacağı tatsız görüşme için cephanelik niyetine masasına tıka basa dolu bir kutu ataş koydu.</p>

  <p class="calibre1">Hargensen uzun boylu, özgüvenli ve gerçekten ilk bakışta insanı etkileyen bir adamdı. Her haliyle Grayle'den sosyal açıdan bir kat üstte görünüyordu. Üzerinde oldukça pahalı ve şık bir takım elbise vardı. El çantası gerçek deriden ve paslanmaz çeliktendi. El sıkışması bile klasını gösteriyordu... sert, sıcak ve uzun süren bir el sıkışı. "Sizinle epeydir tanışmak istiyordum, Bay Grayle."&nbsp;</p>

  <p class="calibre1">"Okulla ilgilenen ana babaların olması bizi memnun eder," dedi Grayle kuru bir gülümsemeyle. "Bunun için de her ekim ayında Aile Birliği toplantıları yaparız."</p>

  <p class="calibre1">"Tabii," dedi Hargensen gülümseyerek. "Sanırım siz de epey meşgulsünüzdür, benim de kırk beş dakika sonra mahkeme salonunda olmam gerekiyor. Hemen konuya geçebilir miyiz?"</p>

  <p class="calibre1">"Elbette." Grayle elini ataş kutusuna daldırdı ve bir tane alıp bükmeye başladı. "Anladığım kadarıyla, kızınız Christine'le ilgili disiplin cezası nedeniyle buradasınız. Size şunu hemen söylemek isterim ki, bu konuda okulun tavrı kesindir. Adalet mekanizmasıyla ilgili bir insan olarak siz de bilirsiniz ki, kurallardan ödün vermek hiç mümkün... "</p>

  <p class="calibre1">Hargensen sabırsız bir biçimde elini salladı. "Görüyorum ki, yanlış anlamışsınız, Bay Grayle. Benim buraya gelme nedenim, kızımın beden eğitimi öğretmeniniz, Bayan Rhoda Desjardin tarafından hırpalanması ve korkarım, hakarete uğramasıdır. Sanırım Bayan Desjardin'in kızıma yönelttiği sözcük 'boktan'mış..."</p>

  <p class="calibre1">Grayle bir iç çekti. "Bayan Desjardin gerektiği biçimde uyarılmıştır."</p>

  <p class="calibre1">John Hargensen'in gülücüğü şöyle bir otuz derece kadar söğüdü. "Korkarım uyarılması yetmeyecek. Bildiğim kadarıyla, bu genç... hanımın öğretmenlikte ilk yılı oluyor, değil mi?"</p>

  <p class="calibre1">"Evet. Kendisini oldukça başarılı buluyoruz."</p>

  <p class="calibre1">"Sizin başarılı tanımınız, öğrencileri dolaplara çarpıp sokak kabadayıları gibi sövmeyi de kapsıyor mu acaba?"</p>

  <p class="calibre1">"Bir avukat olarak, bu eyalette okullara verilen yetkiyi biliyorsunuzdur herhalde. Okul saatleri içinde bütün sorumluluklarla birlikte veli hakları da verilmiştir. Eğer bu konuya yabancıysanız size Mondock Bölge Okulu Cranepool'a Karşı davasını incelemenizi öneririm ya da..."</p>

  <p class="calibre1">"Konuya hiç yabancı değilim," dedi Hargensen. "Ayrıca, ne siz okul yöneticilerinin dilinden düşmeyen Cranepool davası, ne de Frick davası bedensel saldırı ya da sözlü hakaretle uzaktan yakından ilgilidir. Ama bir de, 4 Numaralı Bölge Okulu, David'e Karşı davası vardır. Siz bunu bilir misiniz?"</p>

  <p class="calibre1">Grayle biliyordu. Söz konusu okulun müdür yardımcısı olan George Kramer, Grayle'in poker arkadaşıydı. George artık pek poker oynamıyordu. Bir öğrencinin saçını kestirmeye kalktı diye, şimdi bir sigorta şirketinde çalışmaktaydı. Okul yönetimi tazminat olarak yedi bin dolar ödemeye mahkûm edilmişti. Grayle uzanıp bir ataş daha aldı.</p>

  <p class="calibre1">"Birbirimize davaları sıralayıp durmayalım, Bay Grayle, ikimizin de işi gücü var. Bir alay tatsızlık çıksın istemiyorum. Hiç gereği yok. Kızım şimdi evde, pazartesi ve salı günleri de evde kalacak. Böylece üç günlük uzaklaştırma cezasını çekmiş olacak. Buna bir diyeceğim yok." Yine eliyle, bir tamam işareti yaptı, (tut bakalım Fino, al sana güzel bir kemik) "Benim istediğime gelince," diye devam etti Hargensen. "Bir, kızım için balo bileti. Bir kız için mezuniyet balosu çok önemlidir ve Chris son derece yıkılmış durumda. İki, bu Desjardin denen kadının sözleşmesi yenilenmeyecek. Bu da benim tatmin olmam için.</p>

  <p class="calibre1">Sanırım okul yönetimini mahkemeye verecek olsam hem onu kovdurur, hem de cebime yüklü bir tazminat indirebilirim. Ama kinci davranmak istemiyorum."</p>

  <p class="calibre1">"Demek, istediklerinizi yapmazsak mahkemeden başka seçeneğimiz yok?"</p>

  <p class="calibre1">"Bildiğim kadarıyla, önce Okul Komitesi bir toplanır, ama yalnızca formalite olarak. Ama, evet, sonucu mahkeme tayin eder. Sizin için tatsız olur."</p>

  <p class="calibre1">Grayle bir ataş daha aldı.</p>

  <p class="calibre1">"Bedensel saldırı ve sözlü hakaret... buydu, değil mi?"</p>

  <p class="calibre1">"Özetle."</p>

  <p class="calibre1">"Bay Hargensen, on tane kadar arkadaşıyla birlikte kızınızın, ömründe ilk kez âdet kanaması gören bir öğrenciye ellerine geçeni attığını biliyor musunuz? Bu zavallı kız da o sırada kan kaybından ölmekte olduğunu sanıyordu." Hargensen'in yüzünden bir bulut geçer gibi oldu. "Konumuz böyle bir suçlamayla ilgili değil sanırım. Ben size sonuçta neler..."</p>

  <p class="calibre1">"Bırakın şimdi onu," dedi Grayle. "Bırakın sizin ne söylediğinizi şimdi. Bu zavallı kız, Carietta White'a 'salak puf böreği' diyerek alay ettiler, 'tıpa tıka' dediler, daha bir sürü müstehcen imalarda bulundular. Bu kız bütün bir hafta okula gelemedi. Bedensel ve sözle saldırı konusunda bu söylediklerim size bir şeyler açıklıyor mu? Bana çok şey açıklıyor doğrusu."</p>

  <p class="calibre1">"Burada oturup," dedi Hargensen. "Gerçekliği kuşkulu öykülerinizi ve tipik başöğretmen nutuklarınızı dinlemeye niyetim yok, Bay Grayle. Ben kendi kızımı yeterince tanıyor..."</p>

  <p class="calibre1">"Şunlara bakın," dedi Grayle masanın kenarında bulunan bir yığın pembe kartı uzatarak. "Bu kartlarda sözü edilen kızınızı acaba ne kadar tanıyorsunuz, bilmek isterdim. Eğer yeterince tanısaydınız çok geç olmadan bir şeyler yapmanız gerektiğini anlardınız. Kızınız birinin canını gerçekten yakmadan bir önlem alma zamanınız gelmiş."</p>

  <p class="calibre1">"Siz bana... "</p>

  <p class="calibre1">"Dört yıldan beri Ewen'de," diye sözünü kesti Grayle. "Haziran yetmiş dokuzda mezun olacak... gelecek ay. Zekâ testleri başarılı. Not ortalaması pek yüksek değil, ama yine de Oberlin Üniversitesine kabul edilmiş. Sanırım birileri... bu herhalde sizsiniz... epey güçlü bir torpil bulmuş. Yetmiş dört kez okulda kapatma cezası almış. Bunlardan yirmi tanesi de özürlü öğrencileri rahatsız etmekten. Chris ve her zamanki yandaşları bu öğrencilerle alay etmekten korkunç bir zevk alıyorlar. Chamberlain Ortaokulunda bir kızın ayakkabısının içine çatapat koymaktan uzaklaştırma cezası almış... karttaki nota göre, Irma Swope adındaki bu kız az kalsın iki ayak parmağını kaybedecekmiş. Aynca bildiğim kadarıyla, kızın dudakları sakatmış. Bakın, sizin kızınızdan söz ediyorum, Bay Hargensen. Bir şeyler anlar gibi oldunuz mu?"</p>

  <p class="calibre1">"Evet," dedi Hargensen ayağa kalkarak. Yüzü hafif kızarır gibi olmuştu. "Sizinle mahkemede görüşeceğimi anlıyorum. Sonunda da, eğer kapı kapı dolaşıp ansiklopedi satma işi bulursanız, kendinizi şanslı sayacaksınız." Grayle de öfkeyle ayağa kalktı, iki adam masanın iki yanından birbirlerine baktılar.</p>

  <p class="calibre1">"O halde mahkemede görüşürüz," dedi Grayle.</p>

  <p class="calibre1">Hargensen'in yüzünde bir an için bir şaşkınlık belirtisi fark etti ve asıl nakavt edici ya da hiç olmazsa Desjardin'i kurtaran ve bu züppe herifi biraz sarsan bir hakem kararıyla galibiyet alacak darbeyi indirmeye hazırlandı.</p>

  <p class="calibre1">"Bu konuda unuttuğunuz bir nokta var, Bay Hargensen. Öğrencilerin saldırılara karşı korunmasını sağlayan yasadan Carrie White da yararlanacaktır. Okul yönetimini mahkemeye verdiğiniz an biz de Carrie White'a karşı aynı suçları işlemekten kızınızı dava edeceğiz."</p>

  <p class="calibre1">Hargensen'in ağzı önce açıldı, sonra birden kapandı. "Bu ucuz numarayla kurtulacağınızı mı sanıyorsunuz, sizi..."&nbsp;</p>

  <p class="calibre1">"Üçkâğıtçı mı, diyecektiniz?" Grayle acı acı güldü. "Dışarı çıkan yolu kendiniz bulabilirsiniz sanırım. Kızınızın cezası hâlâ geçerlidir. Eğer işi büyütmek istiyorsanız, tabii bu da sizin hakkınızdır."</p>

  <p class="calibre1">Hargensen sert adımlarla odayı geçti, bir an bir şey söyleyecekmiş gibi durdu, sonra da çıkıp gitti. Kapıyı çarpmamak için kendini zor tutmuştu.</p>

  <p class="calibre1">Grayle derin bir soluk verdi. Chris Hargensen'in inatçılığını kimden aldığı belli oluyordu.</p>

  <p class="calibre1">Bir dakika sonra A. P. Morton geldi. "Nasıl gitti?"</p>

  <p class="calibre1">"Zaman gösterecek, Morty," dedi Grayle. Suratını buruşturarak bükülmüş ataşlara baktı. "Bana yedi ataşa patladığım söyleyebilirim. Bu da bir rekordur."</p>

  <p class="calibre1">"Mahkemeye gidecek mi?"</p>

  <p class="calibre1">"Bilmem. Ama biz de karşı dava açarız dediğim zaman çok sarsıldı."&nbsp;</p>

  <p class="calibre1">"Sarsılmıştır tabii." Morton, Grayle'in masasındaki telefona baktı. "Bu pisliğe eğitim müdürünü de katma zamanı geldi galiba, değil mi?"</p>

  <p class="calibre1">"Evet," dedi Grayle telefonu açarak. "Çok şükür, işsizlik sigortamın bütün primlerini ödemiş durumdayım."&nbsp;</p>

  <p class="calibre1">"Ben de," dedi Morton üzgün bir sesle.</p>

  <p class="calibre3">*</p>

  <p class="calibre1">Gölge Patladı'dan alıntı:</p>

  <p class="calibre1">Aşağıdaki dörtlük Carrie White'ın yedinci sınıfta yazmış olduğu şiir ödevidir. Carrie'nin bu sınıftaki İngilizce öğretmeni olan Bay Edward King şöyle diyor: "Neden bu kâğıdı sakladım bilmiyorum. Çünkü Carrie hiç de öyle üstün nitelikte bir öğrenci değildi, bu dörtlük de pek başarılı sayılmaz. Derslerde son derece sessizdi, bir kez bile el kaldırdığını anımsamıyorum. Ancak bu dizelerde feryat eden bir şey vardı."</p>

  <p class="calibre1">İsa duvardan bakar bizi izler Ama yüzü soğuktur taş gibi.</p>

  <p class="calibre1">Beni severmiş... annem öyle der.</p>

  <p class="calibre1">O halde ben neden hep yalnızım?</p>

  <p class="calibre1">Bu kıtanın yazıldığı kâğıdın kenarı sayısız haç biçimleriyle doluydu.</p>

  <p class="calibre3">*</p>

  <p class="calibre1">Pazartesi öğleden sonra Tommy'nin beysbol antrenmanı vardı. Sue, Kelly'nin yerine gidip onu bekleyecekti.</p>

  <p class="calibre1">Şerif Doyle uyuşturucu kampanyası sırasında eski uğrak yerini kapattıktan sonra Chamberlain kasabasında liseli gençlerin takılabilecekleri tek yer, Kelly'nin yeri olmuştu. Saçını siyaha boyatan ve kalbindeki pilin bir gün onu öldüreceğinden yakınan Hubert Kelly adında oldukça şişman bir adam tarafından işletiliyordu.</p>

  <p class="calibre1">Burası bakkal, benzin istasyonu karışımı bir yerdi, hafif içkiler de bulunurdu. Dışarıda paslı bir benzin pompası vardı, ama kullanılmıyordu. Hubie dükkânı devraldıktan sonra bunu kaldırtmamıştı. Bira, ucuz şarap, müstehcen kitaplar ve adı sanı duyulmamış sigaraların her çeşidini satardı.</p>

  <p class="calibre1">Sifon gazozun satıldığı tezgâh gerçek mermerdendi, ayrıca hiç arkadaşı olmayan, gidecek yeri bulunmayan gençlerin kafayı bulmaları için de dört, beş tane bölme vardı. Müstehcen kitaplar bulunan tezgâhın hemen arkasında üçüncü top oynanırken mutlaka tilt olan bir tüt makinesi duruyordu.</p>

  <p class="calibre1">Sue içeri girer girmez Chris Hargensen'i fark etti. Chris arka bölmelerden birinde oturmaktaydı. Son günlerdeki sevgilisi Billy Nolan da dergilerin bulunduğu kısımda mekanikle ilgili bir dergi karıştırmaktaydı. Sue, Chris gibi zengin ve popüler bir kızın, Nolan gibi saçları briyantinli, deri ceketi boncuklu, 1950'lerden kalma biriyle nasıl çıkabildiğini anlamıyordu.</p>

  <p class="calibre1">"Sue!" diye seslendi Chris. "Gelsene!" İçinde büyük bir isteksizlik kabardığı halde Sue başıyla selam verip el salladı. Chris'e bakınca aklına hep elleriyle başını koruyan, yerde büzülmüş haliyle Carrie White geliyordu. Aslında kendi tavrını da mide bulandıracak denli ikiyüzlü buluyordu. Hiç hoşlanmadığı halde neden Chris'e el sallamıştı sanki? Neden ondan uzak durmuyordu?</p>

  <p class="calibre1">"Bir fıçı birası," dedi Hubie'ye. Hubie'nin fıçı birası ünlüydü, 1890'lardan kalma buzlu bira bardaklarında servis yapardı. Sue'nun canının istediği, bir yandan koca bir bardak bira devirmek, bir yandan da Tommy'yi beklerken romanını okumaktı. Cildine hiç iyi gelmemesine karşın biradan vazgeçemiyordu. Ama şimdi biraz ağzının tadı kaçmıştı.</p>

  <p class="calibre1">"Kalbin nasıl, Hubie?" diye sordu.</p>

  <p class="calibre1">"Siz gençler," dedi Hubie, bardağın üstündeki köpüğü alarak. "Bunun ne demek olduğunu bilmezsiniz. Bu sabah tıraş makinemi prize takınca kalbimdeki pile yüz on voltluk cereyan geldi. Ne kötü bir şey olduğunu bilemezsiniz."&nbsp;</p>

  <p class="calibre1">"Haklısın."</p>

  <p class="calibre1">"Umarım öğrenmeniz de gerekmez hiç. Bu kalp daha ne kadar dayanır? Ben tahtalı köye gidip de o kent planlamacıları burayı bir otopark yaptıkları zaman anlarsınız. Borcun on sent."</p>

  <p class="calibre1">Sue on senti mermer tezgâha bıraktı.</p>

  <p class="calibre1">"Bu yaşlı damarlardan elli milyon volt geçiyor," dedi Hubie başını eğip göğüs cebindeki şişkinliğe bakarak.</p>

  <p class="calibre1">Sue, Chris'in oturduğu bölmeye gidip yanındaki boş yere oturdu. Chris bugün her zamankinden daha güzel görünüyordu; simsiyah saçları yonca yeşili bir bandla tutturulmuş, gergin bluzu da sert ve dik göğüslerini iyice belli etmişti.</p>

  <p class="calibre1">"Nasılsın, Chris?"</p>

  <p class="calibre1">"Çok iyi," dedi Chris biraz aşırı bir coşkuyla. "Haberin var mı? Beni baloya almıyorlar. Ama bahse girerim, o tekerlek Grayle de işinden atılacaktır."</p>

  <p class="calibre1">Sue'nun elbette haberi vardı. Ewen'de okuyan herkes gibi.</p>

  <p class="calibre1">"Baban onları mahkemeye veriyor," diye devam etti Chris. Sonra omzunun üstünden bağırdı. "Biillii! Buraya gelip Sue'ya merhaba desene."</p>

  <p class="calibre1">Billy elindeki dergiyi bırakıp kasıla kasıla yürümeye başladı. Başparmaklarını kemerine takmış, parmakları blucininin apış arasına kadar sarkmış, sallanıyordu. Bunu görünce Sue'nun güleceği geldi.</p>

  <p class="calibre1">"N'aber, Suze," dedi Billy. Hemen Chris'in yanma çöküp omzuna masaj yapmaya başladı. Yüzünde en küçük bir ifade yoktu. Sanki elleriyle kesilmek üzere ayrılmış bir bonfile yığınını mıncıklar gibiydi.</p>

  <p class="calibre1">"Bir yolunu bulup baloyu basacağız." dedi Chris. "Protesto falan niyetine."</p>

  <p class="calibre1">"Ciddi misin?" Sue gerçekten şaşırmıştı.</p>

  <p class="calibre1">"Hayır," dedi Chris, eliyle boş ver işareti yaparak. "Bilmiyorum." Yüzü birden büyük bir öfkeyle doldu. "O lanet olası Carrie White! Keşke o haçını alıp da bir tarafına soksaydı!"</p>

  <p class="calibre1">"Dert etme," dedi Sue.</p>

  <p class="calibre1">"Ah, ne olurdu sizler de benimle birlikte salondan çıksaydınız... yahu Sue, neden öyle yapmadın? O zaman görürlerdi günlerini. Senin böyle piyon olabileceğini hiç sanmazdım."</p>

  <p class="calibre1">Sue yüzünün kızardığını hissetti. "Başkalarını bilmem, ama ben kimsenin piyonu olmadım. Cezaya katlandım, çünkü hak ettiğime inanıyordum. Yaptığımız, son derece adi bir şeydi. Tamam mı?"</p>

  <p class="calibre1">"Boş versene. O Carrie kaltağı kendinden ve yaldız kaplı annesinden başka herkesin cehenneme gideceğini söyleyip dururken, sen tutmuş onu koruyorsun. O tamponları alıp ağzına tıkamalıydık aslında."</p>

  <p class="calibre1">"Ya, öyle. Hoşça kal, Chris." Sue kendini bölmeden dışarı attı.</p>

  <p class="calibre1">Bu kez kızarma sırası Chris'deydi. Birden yüzü pancar gibi oldu.</p>

  <p class="calibre1">"Biraz fazla Jan Dark havalarına girmiyor musun! Anımsadığım kadarıyla, atış yaparken sen de bizimleydin."</p>

  <p class="calibre1">"Evet," dedi Sue titreyerek. "Ama ben devam etmedim."</p>

  <p class="calibre1">"Ne numaracısın sen!" dedi Chris. "Olur şey değil. Al şu biranı da götür. Elim değer de altın olurum falan..."</p>

  <p class="calibre1">Sue bira bardağını almadı. Sendeleyerek dışarı çıktı. Sinirleri harap olmuştu. Ne ağlayabiliyor, ne de ciddi bir öfke duyabiliyordu. Oldum olası geçimli bir kızdı, bu onun ilk kavgası oluyordu. Ve ömründe ilk kez bir kuralı böylesine benimsemiş ve tavır almış oluyordu.</p>

  <p class="calibre1">Ama Chris de onu can evinden vurmuştu, en zayıf noktasından... İkiyüzlülük ettiği doğruydu, bunu yadsımanın yolu yoktu. Bayan Desjardin'in ceza saatine girip kan ter içinde spor salonunu turlamasının nedenlerinden biri, her ne kadar örtbas etmeye kalkarsa kalksın, korkuydu; soylulukla ilgisi yoktu. Mezuniyet balosuna ne pahasına olursa olsun, gitmek istiyordu. Ne pahasına olursa olsun.</p>

  <p class="calibre1">Tommy hâlâ görünürde yoktu.</p>

  <p class="calibre1">Sinirden midesi guruldayarak okula doğru yürümeye başladı. İşte cici kız Suze, herkesin gözbebeği, yalnızca evleneceği oğlanla yatıp kalkan okul kraliçesi. Evlenir, iki çocuğu olur, çok düzenli bir aile yaşamı, hiç birbirlerini üzmezler, hep dudaklarında bir gülücük.</p>

  <p class="calibre1">Ve mezuniyet balosu. Göğsüne takacağı çiçek buketi bütün öğleden sonra buzdolabında bekleyecek. Beyaz ceketi, siyah pantolonu ve pırıl pırıl siyah ayakkabılarıyla Tommy... Anne babalar ellerinde kamera poz üstüne poz resim çekerler. Okulun spor salonu krepon kâğıtlarıyla süslenmişti. Biri rock, biri hafif müzik için iki orkestra tutulmuş. Ama baloya hiç özürlü kimse gelmesin. Çarpıklara yer yok. Yalnızca ilerde Kleen Korners'da oturacak, seçkin insanlar, lütfen.</p>

  <p class="calibre1">Gözyaşları birden boşanınca Sue koşmak zorunda kaldı.</p>

  <p class="calibre3"><sub class="calibre4">*</sub></p>

  <p class="calibre1">Gölge Patladı'dan alıntı (s. 60):</p>

  <p class="calibre1">Aşağıdaki paragraf Chris Hargensen'in Donna Kellogga'a yazdığı mektuptan alınmıştır. Bu kız 1978 sonbaharında Chamberlain'den Rhodes Island'a taşınmış. Chris Hargensen'in pek az yakın arkadaşından ve sırdaşlarından biri olduğu anlaşılıyor. Mektubun tarihi: 17 Mayıs 1979.</p>

  <p class="calibre1">"Böylece mezuniyet balosuna kabul edilmiyorum ve ödlek babam da onlara hak ettiği cezayı veremeyeceğini söylüyor. Ama bunu onların yanına bırakmayacağım. Daha ne yapacağımı kestiremiyorum, ama yemin ederim, herkes dünyanın kaç bucak olduğunu görecek."</p>

  <p class="calibre3"><sub class="calibre4">*</sub></p>

  <p class="calibre1">Ayın on yedisiydi. Mayıs on yedi. Carrie odasındaki duvar takviminde günün sayısını karaladı ve uzun beyaz geceliğini giydi. Her geçen günü takvimde kalın uçlu bir ispirtolu kalemle karalıyor, bunu da yaşama karşı oldukça kötü bir tavır olarak düşünüyordu. Aslında umurunda değildi. Bildiği tek şey varsa, o da yarın annesinin onu okula göndereceği ve onlarla yine yüz yüze geleceğiydi.</p>

  <p class="calibre1">Pencerenin yanına, kendi parasıyla satın almış olduğu sallanan koltuğuna oturdu, gözlerini kapatarak zihnini onlar'dan ve başka tüm düşüncelerden arındırdı. Yeri süpürür gibiydi. Zihninin bilinçaltı halısını kaldır ve bütün pislikleri altına süpür gitsin. Güle güle.</p>

  <p class="calibre1">Gözlerini açtı. Şifoniyerinin üstündeki saç fırçasına baktı. Bükül.</p>

  <p class="calibre1">Saç fırçasını havaya kaldırıyordu. Ağırdı. Çok zayıf kollarla bir jimnastik güllesi kaldırmaya benziyordu. Ah. Kalk biraz.</p>

  <p class="calibre1">Saç fırçası şifoniyerin kenarına kadar kaydı, yerçekimine göre düşmesi gereken yere geldi ve sanki görünmez bağlarla tutuluyormuş gibi havada sallanmaya başladı. Carrie'nin gözleri incecik çizgi halinde kısılmıştı. Şakaklarındaki damarlar zonkluyordu. Her doktor o anda bedeninin içinde neler geçtiğini bilmek isterdi; akılcı hiçbir açıklaması yoktu. Soluma dakikada on sekize düşmüştü. Kan basıncı 190/100'e fırlamış, kalp atışı 140'a yükselmiş, beden ısısıysa 34 C'ye düşmüştü. Vücudu nereden geldiği, nereye gittiği belli olmayan bir enerji yakıyordu. Bir elektro-ensefalogram olsaydı, alfa dalgaları mutlaka yassı değil, zikzaklı oklar biçiminde sivri olurdu. Saç fırçasını yavaşça yerine indirdi. Güzel. Geçen gece düşürmüştü. Böyle olunca yanıyor, ceza olarak yeniden başlaması gerekiyordu.</p>

  <p class="calibre1">Yine gözlerini kapatıp sallanmaya başladı. Bedensel işlevleri yeniden normale dönüyordu. Soluması hızlandı, neredeyse soluk soluğa kalacak gibi oldu. Sallanan koltuk hafifçe gıcırdıyordu. Ama rahatsız edecek denli değil. Yatıştırıcı bir sesi vardı. Sallan sallan. Zihnini temizle.</p>

  <p class="calibre1">"Carrie?" Annesinin sesinde belli belirsiz bir huzursuzluk vardı.</p>

  <p class="calibre1">(tıpkı mikser çalışırken radyonun parazitlenmesi gibi annesine de bir şeyler oluyordu, güzel güzel)</p>

  <p class="calibre1">"Dualarını okudun mu, Carrie?"</p>

  <p class="calibre1">"Okuyorum," diye seslendi, Carrie.</p>

  <p class="calibre1">Hem de nasıl okuyordu.</p>

  <p class="calibre1">Küçük yatağına baktı.</p>

  <p class="calibre1">Bükül.</p>

  <p class="calibre1">Müthiş bir ağırlıkta. Kocaman. Dayanılır gibi değil.</p>

  <p class="calibre1">Yatak şöyle bir sarsıldı, sonra da ucu yerden bir on santimetre kadar kalktı.</p>

  <p class="calibre1">Sonra da gürültüyle yere düştü. Carrie dudaklarının ucunda küçük bir gülücükle annesinin bağırmasını bekledi. Annesinden ses gelmedi. Bunun üzerine kalktı, yatağına gidip serin çarşafların arasına girdi. Böyle egzersizlerden sonra hep olduğu gibi, başı hafifçe dönüyor ve ağrıyordu. Ama kalbi korkutacak bir şiddetle atmaktaydı.</p>

  <p class="calibre1">Uzanıp elektrik düğmesini çevirdi ve sırtüstü yattı. Yastık yoktu. Annesi yastık kullanmasına izin vermiyordu. Aklından iblisler geçti... aileler, cadılar...</p>

  <p class="calibre1">(ben cadı mıyım, anne, şeytanın orosposu muyum)</p>

  <p class="calibre1">Cadı olup gecenin içine dalmak, sütleri ekşitip, yayıkları ters çevirmek, ürünlere küf bulaştırmak... Onlar evlerine kapanıp sokak kapılarına haç biçimleri çizmişler, dehşet içindeler...</p>

  <p class="calibre1">Carrie gözlerini kapatıp uyudu ve düşünde kocaman, canlı taşların gümbür gümbür sesler çıkararak annesini ve onlar'ı kovalayışını gördü. Kaçmak, gizlenmek istiyorlardı. Ama resimdeki kaya da onları gizlemiyordu.</p>

  <p class="calibre3">*</p>

  <p class="calibre1">Benim Adım Susan Snell (Yazan, Susan Snell) adlı kitaptan alıntı (New York, Simon ve Schuster, 1986) (s:2):</p>

  <p class="calibre1">Mezuniyet balosu gecesi Chamberlain'de olanlar konusunda hiç kimsenin anlayamadığı önemli bir nokta vardır. Bunu ne basın anlamıştır, ne Duke Üniversitesindeki bilim adamları, ne de (her ne kadar yazmış olduğu Gölge Patladı bu konudaki tek elle tutulur yayınsa da) David Congress anlayabilmiştir. Beni suçlu gibi göstermek isteyen White Komisyonu da bu noktayı anlamamıştır.</p>

  <p class="calibre1">Anlamadıkları nokta aslında en önemli gerçektir: Hepimiz daha çocuktuk.</p>

  <p class="calibre1">Carrie on yedi yaşındaydı, Chris Hargensen on yedi yaşındaydı, ben on yedi yaşındaydım, Tommy Ross on sekiz yaşındaydı, Billy Nolan (daha kopya çekmesini öğrenmeden dokuzuncu sınıfta iki yıl okuduğu için herhalde) on dokuz yaşındaydı.</p>

  <p class="calibre1">Yaşı ilerlemiş çocuklar, daha küçük olanlara göre, toplumca daha kolay kabul edilir davranışlar içindedirler, ama yine de yanlış kararlar verebilir, aşırı tepkiler gösterip ciddi olayları yeterince önemsemeyebilirler.</p>

  <p class="calibre1">Bu önsözü izleyen birinci bölümde bu yöndeki kendi eğilimlerimi anlatmaya çalışacağım. Bununla birlikte anlatacağım şey, mezuniyet balosundaki olaylarda oynadığım rolün temelini oluşturur. Ve eğer adımı temize çıkaracaksam, şimdi düşünmesi bile acı veren bazı sahneleri anımsamakla başlamalıyım...</p>

  <p class="calibre1">Bu öyküyü daha önce de White Komisyonuna anlattım ve bana inanmakta zorluk çektiler. İki yüz kişinin ölümü ve bir kasabanın tümüyle yok oluşundan sonra bir noktayı unutmak zor olmuyor: Hepimiz daha çocuktuk. Çocuktuk işte. Kendimize göre her şeyin en iyisini yapmaya çalışan çocuklardık...</p>

  <p class="calibre3">*</p>

  <p class="calibre1">"Sen aklını kaçırmışsın."</p>

  <p class="calibre1">Tommy gözlerini kırpıştırdı, kulaklarıyla duyduğu şeye inanmak istemiyordu. Tommy'lerin evindeydiler, televizyon açıktı, ama baktıkları bile yoktu. Annesi sokağın karşısında oturan Bayan Klein'a gitmişti. Babasıyla bodrumdaki atölyesinde bir kuş evi yapmakla meşguldü.</p>

  <p class="calibre1">Sue biraz huzursuz görünüyordu, fakat kararlıydı. "Ben istiyorum böyle olmasını, Tommy."</p>

  <p class="calibre1">"Ama ben istemiyorum. Bence bu ömrümde duyduğum en kaçıkça şey. İnsan böyle bir şeyi iddia üzerine falan yapar ancak."</p>

  <p class="calibre1">Sue'nun yüzü kasıldı. "Öyle mi? Önceki gece bana nutuk çeken sen değil miydin? Şimdi iş söylediklerini yapmaya gelince apışıp..."</p>

  <p class="calibre1">"Hey, dur bakalım." Tommy'nin pek gücenmiş hali yoktu. "Sana yapmam demedim, değil mi? En azından şimdilik."&nbsp;</p>

  <p class="calibre1">"Yani sen..."</p>

  <p class="calibre1">"Dur bakalım. Bekle biraz. Önce bir konuşalım. Benden Carrie White'ı mezuniyet balosuna davet etmemi istiyorsun. Tamam, anladım. Ama anlamadığım birkaç şey var."</p>

  <p class="calibre1">"Söyle, neymiş." Sue öne doğru eğildi.</p>

  <p class="calibre1">"Önce, bu neye yarayacak? Sonra da, davet etsem bile onun kabul edeceğini nereden biliyorsun?"</p>

  <p class="calibre1">"Kabul etmez mi yani! Nasıl olur..." Sue kekeledi. "Senin gibi... herkes seni sever ve..."</p>

  <p class="calibre1">"Her ikimiz de biliyoruz ki, Carrie'nin herkesçe sevilen birine ilgi duyması için hiçbir neden yok."</p>

  <p class="calibre1">"Seninle gelecektir."</p>

  <p class="calibre1">"Neden?"</p>

  <p class="calibre1">Köşeye sıkışmasına karşın, Sue hem meydan okuyan, hem de gururlu bir hava içindeydi. "Sana nasıl baktığını gördüm. Sana tutkun. Ewen'deki kızların yarısının olduğu gibi."</p>

  <p class="calibre1">Tommy gözlerini yuvarladı.</p>

  <p class="calibre1">"Sana söylüyorum işte," dedi Sue. "Hayır demesine olanak yok."</p>

  <p class="calibre1">"Haydi sana inandım diyelim," dedi Tommy. "Peki, ya öbür sorun?"</p>

  <p class="calibre1">"Ne yararı olacak mı demek istiyorsun? Ne bileyim... en azından onu kabuğundan dışarı çıkaracaktır. Onu biraz daha..." Sue sonunu getiremedi.</p>

  <p class="calibre1">"Toplumun içine mi sokacaktır? Haydi, Suze. Bırak bu masalları."</p>

  <p class="calibre1">"Peki," dedi Sue. "Bırakalım. Ama hâlâ telafi etmem gereken bir şey olduğunu sanıyorum."</p>

  <p class="calibre1">"Duştaki olay mı?"</p>

  <p class="calibre1">"Daha pek çok şey var. Salt o olay olsaydı belki unutur giderdim; ne var ki, bunun gibi eşek şakaları ta ilkokuldan beri süregeliyor. Çoğuna katılmadım, ama katıldıklarım da vardı. Eğer Chris'in grubunda olsaydım, eminim daha da çoğunda bulunmuş olurdum. Her nedense, çok... eğlenceli gibi geliyor. Kızlar bu tip şeylerde çok acımasız olabilirler, erkekler de işin içyüzünü anlamaz. Erkekler Carrie'ye kısa bir süre takılır, sonra unutup giderler, ama kızlar... sürdürdükçe sürdürürler, öyle ki, ben artık bu şakaların ne zaman başladığını bile anımsamıyorum. Carrie'nin yerinde olsaydım dünyada insan içine çıkamazdım. Büyük bir kaya bulup altına gizlenmeye çalışırdım."&nbsp;</p>

  <p class="calibre1">"Daha çocuktunuz," dedi Tommy. "Çocuklar ne yaptığının farkında bile değillerdir ki. Tepkilerinin de farkında değildirler, başkalarını üzdüklerinin de. Çünkü başkalarının duygularıyla pek ilgilendikleri yoktur. Anlıyor musun?" Tommy'nin söyledikleri Sue'nun aklına yeni düşünceler getirdi, ama bunu ifade etmekte zorluk çekiyordu.</p>

  <p class="calibre1">"Fakat hiç kimse de yaptığı hareketin başka insanları üzdüğünü anlamaya çalışmıyor. İnsanlar zamanla daha iyi olmuyorlar, sadece akıllanıyorlar. Akıllandığın zaman sineklerin kanatlarını koparmaktan vazgeçmiyorsun, yalnızca bunu yapmak için daha iyi nedenler buluyorsun. Bir sürü arkadaş Carrie White için üzüldüğünü söylüyor... bunların çoğu da kız, komik, değil mi?... Ama eminim, hiçbiri günün her saniyesi Carrie White olmanın ne demek olduğunu anlamaz. Üstelik umurlarında da değildir."</p>

  <p class="calibre1">"Peki, ya senin?"</p>

  <p class="calibre1">"Bilmiyorum!" diye bağırdı Sue. "Ama artık birisi çıkıp da, üzüldüm dedikten sonra işe yarar... dişe dokunur bir şey yapmalı."</p>

  <p class="calibre1">"Pekâlâ. Gidip onu davet ederim."</p>

  <p class="calibre1">"Eder misin?" Sue adamakıllı şaşırmıştı. Tommy'nin bunu gerçekten kabul edeceğini pek sanmıyordu.</p>

  <p class="calibre1">"Evet. Ama hayır diyeceğini sanıyorum. Galiba benim cazibemi biraz abartıyorsun. Popülerlik falan da hikâye. Sen bu sözü kafana iyice takmışsın."</p>

  <p class="calibre1">"Sağ ol," dedi Sue, ama böyle demesi biraz tuhaf kaçmıştı, sanki kendisine işkence edene teşekkür eder gibi bir şey oluyordu.</p>

  <p class="calibre1">"Seni seviyorum," dedi Tommy.</p>

  <p class="calibre1">Sue şaşkınlıkla ona baktı. Tommy bunu ilk kez söylüyordu.</p>

  <p class="calibre3">*</p>

  <p class="calibre1">Benim Adım Susan Snell'den alıntı (s. 6):</p>

  <p class="calibre1">Çoğu erkek olan birçok kişi, Tommy'den Carrie'yi mezuniyet balosuna davet etmesini isteyişime şaşırmamıştır. Ama Tommy'nin bunu kabul edişine bayağı şaşırmışlardır; ki, bu da erkek kafasının özveri konusunda hemcinslerinden ne kadar az beklentisi olduğunu gösteriyor.</p>

  <p class="calibre1">Tommy beni sevdiği için ve ben öyle istediğim için Carrie'yi davet etti. Pekâlâ, diye düşünebilir kuşkucu olanlar, seni sevdiğini nereden biliyordun? Çünkü bana sevdiğini söyledi de ondan. Ve eğer onu tanısaydınız, bu kadarının yeterli olduğunu siz de anlardınız....</p>

  <p class="calibre3">*</p>

  <p class="calibre1">Tommy, Carrie'yi perşembe günü davet edecekti, öğlen yemeğinden sonra; nedense fena halde heyecanlıydı. Beşinci ders salonunda Carrie ondan dört sıra ötede oturmuştu, zil çaldıktan sonra da Tommy aradan geçenleri yararak ona doğru yürüdü. Öğretmen kürsüsünde uzun boylu, hafifçe şişmanlamaya başlamış olan Bay Stephens dalgın dalgın kâğıtlarını çantasına yerleştirmekteydi:</p>

  <p class="calibre1">"Carrie?"</p>

  <p class="calibre1">"Ne?"</p>

  <p class="calibre1">Sanki bir darbe beklermiş gibi, Carrie korka korka başını kitaplarından kaldırdı. Puslu bir gündü, tavana gömülü florasan lambaların ışığında yüzünün rengi daha da soluk görünüyordu. Ama Tommy'nin ilk kez gördüğü (çünkü Carrie'nin yüzüne ilk kez doğru dürüst bakıyordu) bir şey vardı, bu da Carrie'nin hiç de mide bulandıracak bir tip olmadığıydı. Yüzü ovalden çok yuvarlak, gözleriyse altları çürükmüş izlenimini verecek denli koyu renkteydi. Saçları koyu sarı, kalın telliydi ve yüzüne hiç yakışmayan bir biçimde arkada toplanmıştı. Dudakları dolgun, dişleri doğal beyazlıktaydı. Vücudu pek belli olmuyordu. Oldukça bol bir kazak göğüslerini gizlemişti. Etekliğiyse bir felaketti; 1958'lerin modasına göre, dizlerinin iyice altındaydı. Baldırları güçlü, yuvarlak ve güzel sayılabilirdi (ama bunları diz boyu kırmızı çoraplarla gizlemek tam bir fiyaskoydu).</p>

  <p class="calibre1">Tommy'ye bakışında birazcık korku, birazcık da başka bir şey gizliydi. Tommy bu başka şeyin ne olduğunu anlamıştı. Sue haklıydı, evet, ama eğer haklıysa, şimdi bu yaptığı şey iyilik mi oluyordu, yoksa her şeyi daha beter mi edecekti, onu kestiremiyordu.</p>

  <p class="calibre1">"Balo için henüz kimseye söz vermediysen, benimle gider misin?"</p>

  <p class="calibre1">Carrie gözlerini kırpıştırdı ve bunu yaparken de çok tuhaf bir şey oldu. Belki bir saniye bile sürmemişti, ama daha sonra bunu anımsamakta hiç güçlük çekmedi; tıpkı sonradan bir düşü anımsamak gibiydi. Birden bir baş dönmesi hissetti, sanki beyni artık bedenini kontrol etmiyormuş gibi... çok içki içtikten sonra, kusmak üzereyken duyduğu his.</p>

  <p class="calibre1">Sonra da hemen geçiverdi.</p>

  <p class="calibre1">"Ne? Ne?"</p>

  <p class="calibre1">Neyse, hiç olmazsa kızmamıştı. Oysa Tommy kısa bir öfke patlaması ve ardından hemen kabuğuna çekilme bekliyordu. Ama Carrie kızmamıştı; yalnızca Tommy'nin söylediği şeyi kabullenmekte güçlük çekiyordu. Dersanede yalnız ikisi kalmıştı.</p>

  <p class="calibre1">"Mezuniyet balosu," dedi Tommy, biraz şaşırmış bir durumda. "Gelecek cuma günü. Biliyorum biraz geç kaldım, ama... "</p>

  <p class="calibre1">"İşletilmekten hoşlanmam," dedi Carrie alçak bir sesle ve başını eğdi. Kısa bir an duraksadıktan sonra da Tommy'nin yanından sıyrılıp yürüdü. Sonra birden durdu ve döndü. Tommy bu kızda büyük bir saygınlığın var olduğunu anladı; ancak öylesine doğal bir şeydi ki, belki kendisi bile farkında değildi. "Beni her an işleteceğinizi mi sanıyorsunuz siz? Senin kimle çıktığını pekâlâ biliyorum."</p>

  <p class="calibre1">"Çıkmak istemediğim kimseyle çıkmam," dedi Tommy sabırla. "Seni kendim istediğim için davet ediyorum." Eh, doğrusu yalan da değildi. Eğer Sue ayıbını telafi etmek için bir jest yapıyorsa, onun yaptığı yalnızca ikinci planda kalıyordu.</p>

  <p class="calibre1">Artık altıncı dersin öğrencileri dersaneye girmeye başlıyorlardı, bunlardan bazıları da merakla onlara bakmaya başlamışlardı. Dale Ullman, Tommy'nin tanımadığı bir oğlana bir şeyler söyledi, sonra ikisi de kıs kıs güldüler. "Buradan çıkalım," dedi Tommy. Birlikte koridora çıktılar.</p>

  <p class="calibre1">Dört numaralı dersaneye doğru yürüyorlardı... Tommy'nin gideceği dersane ters yöndeydi... o sırada neredeyse kendi kendine konuşur gibi, "İsterdim," dedi Carrie. "İsterdim."</p>

  <p class="calibre1">Tommy bunun kabul etmek anlamına gelmediğini anlayacak kadar sezgisi güçlü bir oğlandı; içi yine kuşku doldu. Ama yine de olumlu bir gelişme vardı. "O halde kabul et. Çok güzel olacak. Her ikimiz için de. Bu bizim elimizde."&nbsp;</p>

  <p class="calibre1">"Hayır," dedi Carrie. Bu haliyle ilk bakana güzel bile görünebilirdi. "Olsa olsa bir karabasan olur."</p>

  <p class="calibre1">"Daha bilet almadım," dedi Tommy, sanki duymamış gibi. "Bugün bilet satışının son günü."</p>

  <p class="calibre1">"Hey, Tommy, yanlış yöne gidiyorsun!" diye seslendi Brent Gillian.</p>

  <p class="calibre1">Carrie durdu. "Derse geç kalacaksın."</p>

  <p class="calibre1">"Gelecek misin?"</p>

  <p class="calibre1">"Dersin var," dedi Carrie. "Zil neredeyse çalacak."</p>

  <p class="calibre1">"Gelecek misin?"</p>

  <p class="calibre1">"Evet," dedi Carrie, çaresizliğin verdiği bir öfkeyle. "Kabul edeceğimi biliyordun." Elinin tersiyle gözlerini sildi.</p>

  <p class="calibre1">"Hayır," dedi Tommy. "Ama biliyorum. Seni saat yedi buçukta alnım."</p>

  <p class="calibre1">"Peki," dedi Carrie, fısıltı gibi bir sesle. "Teşekkür ederim." Bayılacak gibiydi.</p>

  <p class="calibre1">Sonra da Tommy belki ilk kez bu denli kararsızlık çekerek onun elini tuttu.</p>

  <p class="calibre3"><sub class="calibre4">*</sub></p>

  <p class="calibre1">Gölge Patladı'dan alıntı (s. 74-76):</p>

  <p class="calibre1">Sanırız Carrie White olayının hiçbir yönü, Carrie'nin Ewen Lisesi mezuniyet balosundaki kavalyesi Thomas Everett Ross'un oynadığı rol kadar yanlış anlaşılmış, üzerinde varsayımlar yapılmış ve tümüyle gizemli kalmış olamaz.</p>

  <p class="calibre1">Morton Cratzchbarken geçen yıl "fizik fenomenler" üzerine yaptığı son derece ilginç konuşmasında, yirminci yüzyılın insanları en şaşırtan iki olayı olarak, 1963 yılında John F. Kennedy'nin öldürülmesiyle, 1979 Mayıs ayında Maine'deki Chamberlain kasabasının yıkımını göstermişti. Cratzchbarken'in görüşüne göre, her iki olay arasında büyük bir benzerlik vardır. Bu karşılaştırmayı dikkate alırsak, Thomas Ross, Lee Harvey Oswald'ın yani tetiği çekerek felaketi başlatan adamın rolünü oynamıştır. Yalnız açıklığa kavuşmayan bir soru kalmıştır: Thomas Ross bu rolü bilerek mi, yoksa bilmeden mi oynamıştır?</p>

  <p class="calibre1">Susan Snell'in ifadesine bakılırsa, bu baloya Ross'la kendisinin gitmesi planlanmıştı. Yine onun iddiasına göre, salt duş odasındaki davranışını telafi etmek için Ross'un Carrie'yi baloya götürmesini de o istemişti. Başta Harvard Üniversitesinden George Jerome olmak üzere, bir grup Susan Snell'in öyküsüne inanmamakta ve anlattıklarını ya romantik bir saptırma ya da düpedüz yalan olarak görmektedirler. Jerome, lise çağındaki ergenlerin herhangi bir şeyi telafi etme davranışında bulunmaya kendilerini hiç de zorunlu görmediklerini iddia etmektedir... özellikle bu, kendi küçük toplumları dışına itilmiş birine karşı işlenmiş bir suçsa...</p>

  <p class="calibre1">"Ergen insan doğasının böyle bir jest yapabileceğine inanabilseydik, doğrusu bu çok sevindirici olurdu," diyor Jerome, The Atlantic Monthly'nin son sayısında. "Ama böyle olmadığını biliyoruz. Ergen insan da, kuşların sürü içindeki tavırlarını takınarak, aşağı gördükleri akranlarını hiç göz kırpmadan yerin dibine geçirir."</p>

  <p class="calibre1">Jerome son derece haklıdır... en azından kuşlar konusunda... ve White Komisyonunun da kabul ettiği, ama ifade etmediği, "muziplik" kuramının yapılması görüşünü desteklemektedir. Bu kuram, Ross ve Christine Hargensen'in (bkz. s. 10-18) Carrie White'ı baloya getirterek orada küçük düşürmeyi amaçlayan bir grubun elebaşları olduğunu varsaymaktadır. Bazı kuramcılarsa (çoğunlukla kriminoloji yazarları), Susan Snell'in de bu planı uygulamada etkin bir rol aldığını iddia etmektedirler. Böyle bir durumda Bay Ross'un rolü iyice çirkinleşmekte, zaten ruhsal dengesi bir hayli titrek olan bir kızı elinden tutarak müthiş bir zorlanma ortamına getiren muzip şakacı durumuna düşürmektedir.</p>

  <p class="calibre1">Bu kitabın yazarı Bay Ross'un karakterinin böyle bir şeyi yapmasına izin vermeyeceği görüşündedir. Ona bu davranışı yakıştıranlar, hakkında hiçbir araştırma yapmadan onu "kafası az, kasları çok gelişmiş" bir sporcu tipinde tanımlamışlardır.</p>

  <p class="calibre1">Ross'un vasatın çok üstünde yetenekli bir sporcu olduğu doğrudur. En başarılı olduğu spor türü beysbol olup, son sınıf öğrencisiyken Ewen takımında oynamıştı. Boston Red Sox takımının menajeri Dick O'Connel, ölmeseydi Ross'a yüklüce bir transfer ücreti önermeyi düşündüklerini söylemiştir.</p>

  <p class="calibre1">Kaldı ki, Ross aynı zamanda "pekiyi" dereceli de bir öğrenciydi (kafası az kasları çok gelişmiş sporcu tipine pek uymuyor) ve ailesinin söylediğine göre, üniversite eğitimini bitirene dek profesyonel beysbola geçmeyi de düşünmüyordu. İlgi alanlarından biri de şiir yazmaktı, ölümünden altı ay önce yazmış olduğu bir şiir, Everlet adlı saygın bir dergide yayınlanmıştı.</p>

  <p class="calibre1">Halen hayatta olan sınıf arkadaşlarının da ondan hep övgüyle söz etmeleri kayda değer bir noktadır. Basında Balo Gecesi olarak bilinen geceden yalnızca on iki kişi kurtulmuştu. Baloya katılmayanlarsa genellikle sınıflarında pek sevilmeyen öğrencilerdi. Eğer bu "grup dışına itilmiş" öğrenciler de Ross'u iyi huylu, arkadaş canlısı ve sevimli bir insan olarak anıyorlarsa, Profesör Jerome'un kuramı temelinden sarsılmaz mı acaba?</p>

  <p class="calibre1">Ross'un okul kayıtları... ki, eyalet yasaları gereği burada fotokopilerini veremiyoruz... sınıf arkadaşlarının, komşularının, öğretmenlerinin, akrabalarının anlattıklarıyla birlikte ortaya olağanüstü bir genç insan tablosu çıkarmaktadır. Bu tablo Profesör Jerome'un "kişiliksiz, kurnaz genç zorba" tanımına hiç uymamaktadır. Carrie'yi baloya davet etmesi, çevresindekilerin alaylarına pekâlâ kulak tıkayabileceğini gösteriyor. Aslında Thomas Ross çok ender görülen bir niteliğe sahipti: Toplumsal bilinç.</p>

  <p class="calibre1">Burada onu kahraman gibi göstermeye çalışmıyoruz. Buna gerek yok. Ancak yaptığımız yoğun bir araştırma sonunda onun ne burnundan tutulup nereye çekilirse oraya gidecek biri olduğunu, ne de düşüncesizce davranarak...</p>

  <p class="calibre3"><sub class="calibre4">*</sub></p>

  <p class="calibre1">Yatağında uzanmış</p>

  <p class="calibre1">(ondan korkmuyorum, ondan korkmuyorum)</p>

  <p class="calibre1">bir koluyla gözlerini kapamıştı. Cumartesi gecesiydi. Eğer kafasındaki elbiseyi yapacaksa, en geç (annemden korkmuyorum)</p>

  <p class="calibre1">yarın başlaması gerekirdi. Westover'dan kumaşı almıştı bile. Kumaşın o kadifelere özgü ağırlığı ve canlılığı biraz ürkütmüştü onu. Fiyatı ürkütmüştü tabii. Aynca dükkânın büyüklüğü, alışveriş eden hanımların şıklığı... bütün bunlar Carrie'nin her zaman kumaş aldığı Chamberlain Woolworth's mağazasına göre çok farklıydı.</p>

  <p class="calibre1">Ürkmesine ürkmüştü, ama bu durum onu durduracak bir şey değildi. Çünkü isteseydi, orada gördüğü herkesi çığlık çığlığa sokaklara kaçırabilir, mankenleri havalarda uçurur, mağazanın altını üstüne getirebilirdi. Tıpkı Samson'un tapmakta yaptığı gibi, dünyayı başlarına yıkabilirdi.</p>

  <p class="calibre1">(korkmuyorum)</p>

  <p class="calibre1">Kumaş paketi şimdi bodrumda kuru bir rafta gizliydi. Bu gece çıkaracaktı.</p>

  <p class="calibre1">Gözlerini açtı.</p>

  <p class="calibre1">Bükül.</p>

  <p class="calibre1">Şifoniyer havaya kalktı, bir an titrer gibi olduktan sonra tavana kadar yükseldi. Sonra aşağı indirdi. Kaldırdı. İndirdi. Şimdi de yatağı, üstünde kendi ağırlığıyla birlikte. Yukarı. Aşağı. Yukarı. Aşağı. Asansör gibi.</p>

  <p class="calibre1">Hemen hiç yorulmamıştı. Belki birazcık. Fazla değil. İki hafta öncesine kadar neredeyse yitirmiş olduğu yeteneği şimdi tam gücündeydi. Neredeyse insanı...</p>

  <p class="calibre1">Korkutacak bir hızla gelişmişti.</p>

  <p class="calibre1">Ve şimdi de, sanki biriken suların boşalması için zihninde bir baraj çökmüş gibi, bir sürü gizli kalmış anı birbiri ardına boşalırcasına aklına doluyordu. Bunlar bulanık, silik, çocukluk anılarıydı, ama gerçekliğinden kuşku yoktu. Tabloları duvarlarda dans ettirmek, odanın karşısındaki muslukları açmak, annesi ondan bir şey istediğinde (Carrie pencereleri kapa yağmur yağacak)</p>

  <p class="calibre1">evdeki bütün pencerelerin bir anda çarparak kapanması; Bayan Maceferty'nin Volkswagen'inin dört lastiğinin birden subaplarını açarak söndürmesi; taşlar...</p>

  <p class="calibre1">(!!! hayır hayır hayır!!!)</p>

  <p class="calibre1">... ama artık bu anıyı da, tıpkı aylık kanaması gibi, yok saymasına olanak yoktu ve bu anı diğerleri gibi bulanık da değildi, hayır hiç mi hiç değildi. Son derece net ve rahatsız edecek denli renkliydi: küçük bir kız...</p>

  <p class="calibre1">(anne yapma, anne soluk alamıyorum, boğazım anne, baktığım için bağışla, ah dilim ağzım kan doldu) zavallı küçük kız...</p>

  <p class="calibre1">(haykırma, seni küçük yosma ne mal olduğunu biliyorum, seni ne yapacağımı da biliyorum) zavallı küçük kız, vücudunun yarısı dolabın içinde, yansı dışında, gözlerinin önünde kara yıldızlar uçuşuyor, kafasının içinde uğultular, dudaklarının arasına sıkışan dili şişmiş, annesinin tombul eli boğazını sıkıyor, derken annesi bir an için içeri gidip Ralph babasının et bıçağıyla geri geliyor...</p>

  <p class="calibre1">(gözlerini oyacağım, o günahkâra bakan gözlerini çıkaracağım)</p>

  <p class="calibre1">Annesinin yüzü iyice çarpılmış seğiriyor, öbür elinde Ralph babasının İncil'i...</p>

  <p class="calibre1">(bir daha o çıplak günahkâra bakamayacaksın)</p>

  <p class="calibre1">ve o anda bir şey bükülüyor, ama öyle bükülme değil, muazzam bir BÜKÜLME! Kendine ait olmayan, bir daha da hiç olmayacak bir güç kaynağı fokurduyor... sonra da çatıya düşen bir şey sesi. Annesi elinden İncil'i düşürüyor... bak bu güzel... sonra çatıdaki sesler artıyor ve evin içindeki eşyalar uçuşmaya başlıyor, annesinin elinden düşen bıçak... diz çöküp dua ediyor. Üst kattaki yataklar devrilip yemek masası pencereden dışarı fırlamaya çalışıyor, annesinin gözleri yerinden fırlayacak gibi parmağıyla küçük kızı göstererek (seni iblis, seni cadı, bunu sen yapıyorsun)</p>

  <p class="calibre1">diyor ve sonra da taşlar başlayıp çatı çatlayınca annesi bayılıyor ve sonra...</p>

  <p class="calibre1">Sonra kendisi de bayılmıştı. Bundan başka da anı yoktu. Annesi bu konuda tek söz etmemişti. Et bıçağı yine çekmeceye konmuş, boynundaki çürüklere pansuman yapılmıştı. Carrie bu çürüklerin nasıl olduğunu annesine sorduğunu, annesinin de dudaklarını büzerek hiçbir şey söylemediğini anımsıyordu. Yavaş yavaş olay unutuldu. Belleği yalnızca düşlerinde göz açıyordu. Artık tablolar duvarlarda dans etmiyor, pencereler kendiliğinden kapanmıyordu. Carrie her zamankinden farklı bir şey olduğunu anımsamıyordu. Şimdiye dek.</p>

  <p class="calibre1">Gözlerini tavana dikti, terlemeye başlamıştı.</p>

  <p class="calibre1">"Carrie! Yemek hazır!"</p>

  <p class="calibre1">"Teşekkür ederim,</p>

  <p class="calibre1">(korkmuyorum)</p>

  <p class="calibre1">anne."</p>

  <p class="calibre1">Yataktan kalkıp saçlarını lacivert bir bandla topladı. Sonra da aşağı indi.</p>

  <p class="calibre3"><sub class="calibre4">*</sub></p>

  <p class="calibre1">Gölge Patladı dan alıntı (s. 59):</p>

  <p class="calibre1">Carrie'nin bu "kontrolsüz yeteneği" ne denli belirgindi ve bütün o aşırı Hıristiyan görüşleriyle Margaret White bu konuda ne düşünüyordu? Herhalde bu soruların yanıtını hiçbir zaman öğrenemeyeceğiz. Ama Bayan White'ın korkunç bir tepki göstermiş olacağını söylemek herhalde...</p>

  <p class="calibre3"><sub class="calibre4">*</sub></p>

  <p class="calibre1">"Tatlına dokunmadın, Carrie." Annesi okuduğu risaleden başını kaldırıp baktı. "Evde yapmıştım."</p>

  <p class="calibre1">"Sivilce çıkarıyor, anne."</p>

  <p class="calibre1">"Sivilceler Tanrı'nın seni cezalandırma biçimidir. Haydi, şimdi ye tatlını."</p>

  <p class="calibre1">"Anne?"</p>

  <p class="calibre1">"Evet?"</p>

  <p class="calibre1">Carrie hemen konuya daldı. "Gelecek cuma mezuniyet balosuna Tommy Ross tarafından davet edildim..."</p>

  <p class="calibre1">Risale falan unutulmuştu. Annesinin gözleri "kulaklarıma inanamıyorum" dercesine büyümüş, burun delikleriyse çıngıraklı yılanın tıkırtısını duyan bir atınki gibi açılmıştı.</p>

  <p class="calibre1">Carrie boğazında düğümlenen bir şeyi yutkunmaya çalıştı, ama</p>

  <p class="calibre1">(korkmuyorum, of korkmuyorum işte) ancak bir kısmını yutabildi.</p>

  <p class="calibre1">"... Çok iyi bir genç. Gitmeden önce buraya uğrayıp seninle tanışacağına söz verdi ve..."</p>

  <p class="calibre1">"Hayır."</p>

  <p class="calibre1">"... Saat on birde burada olacak. Ben de..."</p>

  <p class="calibre1">"Hayır, hayır, hayır!"</p>

  <p class="calibre1">"... Kabul ettim, anne, lütfen artık benim de dünyaya... uymak zorunda olduğumu anlamaya çalış. Ben senin gibi değilim. Tuhafım, yani öbür çocuklar beni tuhaf buluyor. Ben böyle olmak istemiyorum. Normal bir insan olmak istiyorum, çok geç kalmadan da..."</p>

  <p class="calibre1">Bayan White bardağındaki çayı Carrie'nin suratına savurdu.</p>

  <p class="calibre1">Ilık sayılırdı, ama kaynar durumda da olsaydı Carrie'nin sözlerini bu denli çabuk kesemezdi. Carrie dondu kaldı, çayın suyu yanaklarından ve çenesinden akarak beyaz bluzuna damlamaya başladı. Yapış yapış bir şeydi.</p>

  <p class="calibre1">Bayan White oturduğu yerde titriyordu, alabildiğine açılmış burun delikleri dışında yüzünde hareket yoktu. Birden başını geri attı ve tavana doğru haykırdı.</p>

  <p class="calibre1">"Tanrım! Tanrım! Tanrım!" Her heceden sonra çenesi sert bir hareketle kapanıyordu.</p>

  <p class="calibre1">Carrie kıpırdamadan oturmaya devam etti.</p>

  <p class="calibre1">Bayan White yerinden kalkıp yanına geldi. Elleri pençe gibi kasılmıştı. Yüzündeki yan çılgın ifadeye merhamet ve nefret karışmıştı.</p>

  <p class="calibre1">"Dolap," dedi. "Hemen dolabına git, dua et."</p>

  <p class="calibre1">"Hayır, anne."</p>

  <p class="calibre1">"Oğlanlar. Evet ya, ardından oğlanlar gelir. Önce kan, sonra oğlanlar. Tıpkı koku arayan köpekler gibi, nereden geldiğini ararlar. O... kokunun!"</p>

  <p class="calibre1">Kolunu açarak bütün gücüyle Carrie'nin suratına tokatı patlattı.</p>

  <p class="calibre1">(of Tanrım şimdi çok korkuyorum)</p>

  <p class="calibre1">Tokatın sesi, meşin bir kayışın havada şaklatılması gibiydi. Bedeninin üst kısmı sarsılmasına karşın, Carrie yerinden kıpırdamadı. Yüzünde önce beyaz, sona giderek kan kırmızısına dönüşen bir iz belirdi.</p>

  <p class="calibre1">"İşaret," dedi Bayan White. Büyüyen gözleri boş bakıyordu; soluması da hızlanmış, havayı yutar gibiydi. Kendi kendine konuşurken, pençe halindeki eli Carrie'nin omzuna inip onu oturduğu yerden kaldırdı.</p>

  <p class="calibre1">"Ben yeterince gördüm. Evet. Ben. Asla. Yapmadım. Ama o. Baban. Beni. Aldı..." Bayan White durdu, gözleri tavanda bir şeyler aradı. Carrie dehşet içindeydi. Annesi sonradan kahrolacağı bir açıklama yapmanın eşiğindeydi. "Anne... "</p>

  <p class="calibre1">"Arabalarda... ne zaman kollarına alırlar biliyorum. Kent sınırlarında. Yol üstü kulüplerinde. Viski. Koku... kokusunu da sana bulaştırırlar!" Sesi çığlık halindeydi. Boynundaki damarlar şişmiş, başı daireler çiziyordu.</p>

  <p class="calibre1">"Anne, yeter artık."</p>

  <p class="calibre1">Bu onu birazcık gerçeğe döndürür gibi oldu. Dudakları şaşkın şaşkın kıpırdadı, durdu, nerede olduğunu anlamaya çalışır gibiydi.</p>

  <p class="calibre1">"Dolaba," diye mırıldandı. "Dolabına git ve dua et."</p>

  <p class="calibre1">"Hayır."</p>

  <p class="calibre1">Annesi vurmak üzere elini kaldırdı.</p>

  <p class="calibre1">"Hayır!"</p>

  <p class="calibre1">Eli havada kalıverdi. Annesi, sanki eli hâlâ yerinde mi diye görmek ister gibi, başını kaldırıp eline baktı.</p>

  <p class="calibre1">Tatlı tenceresi birden havalanıp odanın karşısındaki kapıya çarparak yerlere saçıldı.</p>

  <p class="calibre1">"Baloya gidiyorum, anne!"</p>

  <p class="calibre1">Annesinin tersyüz olmuş çay fincanı başının üstünden uçup ocağa çarptı ve parçalandı. Annesi çığlık attı, dizleri üstüne çöküp kollarıyla başını korudu.</p>

  <p class="calibre1">"Şeytan'ın çocuğu," diye inledi. "Şeytan'ın çocuğu. Şeytan tohumu..."</p>

  <p class="calibre1">"Anne, ayağa kalk."</p>

  <p class="calibre1">Annesi artık bağıramıyordu, ama ayağa kalktı; savaş tutsağı gibi elleri hâlâ başının üstündeydi. Dudakları kıpırdıyordu. Carrie onun Tanrı'ya Yakarma duası ettiğini anladı.</p>

  <p class="calibre1">"Seninle savaşmak istemiyorum, anne," dedi Carrie, onun da sesi titremeye başlamıştı. Kontrol etmeye çalıştı. "Yalnızca kendi hayatımı yaşamak istiyorum. Senin... seninki hoşuma gitmiyor." Söylediklerinden dehşete düşmüştü. En büyük küfürdü bu, Kaka Sözcük'ten bin kere daha beter.</p>

  <p class="calibre1">"Cadı," diye tısladı annesi. "Tanrı'nın Kitabı'nda anlatır: 'Cadıların yaşamasına izin vermeyeceksin.' Baban Tanrı'nın görevini yaptı.."</p>

  <p class="calibre1">"Bunu konuşmak istemiyorum," dedi Carrie. Annesinin babasından söz etmesi onu hep rahatsız ederdi. "Yalnız şunu anlamanı istiyorum, anne, bundan böyle burada bazı şeyler değişecek." Gözleri parıldadı. "Onlar da bunu anlasalar iyi ederler."</p>

  <p class="calibre1">Ama annesi hâlâ kendi kendine fısıltılar saçıyordu.</p>

  <p class="calibre1">Carrie bu kadarıyla yetinmiş değildi; içinde hâlâ boşalamamış olmanın sıkıntısıyla elbiselik kumaşını almak için bodruma gitti.</p>

  <p class="calibre1">Bu bodrum bile dolaptan iyiydi. Evet ya. Hemen her şey o mavi ışıklı, ter kokulu, günah dolu dolaptan daha iyiydi. Her şey.</p>

  <p class="calibre1">Paketi göğsüne bastırdı ve bodrumun çıplak ampulünden gelen cılız ışığa gözlerini yumdu. Tommy Ross'un onu sevdiği falan yoktu. Bu, bir çeşit telafi ya da gönül almaydı, o da bunu anlıyor ve uygun tepki göstermeye çalışıyordu. Kendini bildi bileli hep tövbe etme kavramıyla yaşamıştı.</p>

  <p class="calibre1">Tommy her şeyin iyi gideceğini söylemişti... bunu da birlikte sağlayacaklardı. Eh, Carrie kendi payına düşeni yapardı. Ama onlar bir şeye başlamasalar iyi ederlerdi. Akıllan varsa, bir hainlik yapmazlardı. Bu yeteneğinin karanlıklar Tanrı'sından mı, yoksa aydınlık Tanrı'sından mı geldiğini bilmiyordu, ama ne fark ederdi? Bunun varlığını bilmek müthiş bir rahatlamaydı, sanki onca yıldır sırtında taşıdığı ağır bir yük, omuzlarından kayıp düşüvermişti.</p>

  <p class="calibre1">Yukarda annesi fısıldamayı sürdürüyordu. Ama artık duası Tanrı'ya Yakarma değil, Şeytan Kovma'yla ilgili bölümdü.</p>

  <p class="calibre3">*</p>

  <p class="calibre1">Benim Adım Susan Snell'den alıntı (s. 23):</p>

  <p class="calibre1">Sonunda bunun filmini de yaptılar. Geçen nisanda gördüm. Sinemadan çıktığımda midem bulanıyordu. Amerika'da ne zaman önemli bir şey olsa, hemen bunu altın kaplı bir şeymiş gibi göstermek isterler. Böyle olunca da olay unutulur gider. Ama Carrie White'ı unutmak belki kimsenin farkına varamayacağı büyük bir hata olabilir...</p>

  <p class="calibre3">*</p>

  <p class="calibre1">Pazartesi sabahı Müdür Grayle ve yardımcı Pete Morton, Grayel'in bürosunda kahve içiyorlardı.</p>

  <p class="calibre1">"Hargensen'den hâlâ ses yok mu?" diye sordu Morty. Dudakları yine John Wayne gibi kıvrıldı, ama kenarlarında birazcık endişe çizgileri de vardı.</p>

  <p class="calibre1">"Çıt bile yok. Üstelik Christine de ikide bir babasının bizi işten attıracağını söylemekten vazgeçti." Grayle asık suratla kahvesinden bir yudum aldı.</p>

  <p class="calibre1">"Pek neşeli görünmüyorsun."</p>

  <p class="calibre1">"Değilim. Carrie White'ın baloya gideceğini biliyor muydun?"</p>

  <p class="calibre1">Morty gözlerini kırpıştırdı. "Kimle? Gaga'yla mı?" Gaga dediği Freddy Holt adında, Ewen Lisesinin bir başka uygunsuz öğrencisiydi. Vücudu elli kilo ağırlığındaysa, yüzünü gören, bu elli kilonun yansı burnudur, diyebilirdi. "Hayır," dedi Grayle. "Tommy Ross'la."</p>

  <p class="calibre1">Morty'nin kahvesinden aldığı yudum genzine kaçtı ve bir öksürük nöbetine tutuldu.</p>

  <p class="calibre1">"Ben de duyunca senin gibi oldum," dedi Grayle.</p>

  <p class="calibre1">"Peki, onun kız arkadaşına ne olmuş? Şu Snell adındaki kız?"</p>

  <p class="calibre1">"Sanıyorum oğlanı bu işe bulaştıran o," dedi Grayle. "Kendisiyle konuştuğumda, Carrie'ye yapılanlardan epey suçluluk duyduğunu fark etmiştim. Şimdi adını dekorasyon komitesine yazdırdı ve sanki mezuniyet balosuna gitmemek hiç de önemli değilmişcesine pür neşe çalışıyor."</p>

  <p class="calibre1">"Demek öyle," dedi Morty, işin içyüzünü hemen anlamış gibi.</p>

  <p class="calibre1">"Hargensen'e gelince... herhalde o da bir, iki kişiye sorup, istersek bizim de onu Carrie White adına mahkemeye verebileceğimizi öğrenmiştir. Bana kalırsa onunla işimiz bitti. Beni asıl düşündüren kızı."</p>

  <p class="calibre1">"Cuma gecesi bir olay çıkacağından mı korkuyorsun?"</p>

  <p class="calibre1">"Bilmiyorum. Bildiğim tek şey, Chris'in bir sürü arkadaşının o gece orada olacağı. Kendisi de o Billy Nolan denen yaratıkla çıkıyor. Billy'nin bir hayvanat bahçesini dolduracak kadar arkadaşı var. Gece kadınları korkutmayı marifet sanan tipler. Chris Hargensen o oğlanın burnuna halkayı takmış duyduğuma göre."</p>

  <p class="calibre1">"Çekindiğin belli bir şey var mı?"</p>

  <p class="calibre1">Grayle huzursuz bir biçimde omuz silkti. "Belli bir şey yok. Ama durumun kritik olduğunu sezecek kadar da bu işin içinde bulundum. Yetmiş altıdaki Stadler maçını anımsıyor musun?"</p>

  <p class="calibre1">Morty evet anlamında başını salladı. Ewen-Stadler maçının unutulması için aradan geçen üç yıl yeterli değildi. Bruce Trevor sıradan bir öğrenci, ama çok iyi bir basketbolcuydu. Antrenörü Gaines ondan pek hoşlanmasa bile Trevor, Ewen takımını on yıldan beri ilk kez bölge turnuvasına sokacak gibiydi. Mutlaka kazanmaları gereken, Stadler Bobcats takımına karşı olan son maçtan bir hafta önce takımdan çıkarıldı. Haberli yapılan bir dolap denetlemesinde Trevor'un kitapları arasından bir kiloya yakın marihuana bulunmuştu. 104-48 gibi bir skorla Ewen hem maçı, hem de turnuvaya katılma şansını kaybetti. Bunda anımsamaya değecek bir şey yoktu, gelgeldim asıl belleklerden silinmeyen olay, maçın ardından çıkan isyandı. Haklı olarak iftiraya uğradığını söyleyen Bruce Trevor isyanı başlatmış, sonunda dört kişi hastanelik olmuştu. Bunlardan biri de, kafasına ilkyardım çantasıyla vurulan Stadler antrenörüydü.</p>

  <p class="calibre1">"İçimde öyle bir his var işte," dedi Grayle. "Bir sezgi. Sanki biri bir torba çürük elmayla gelecekmiş falan gibi."</p>

  <p class="calibre1">"Belki de sen kâhinsindir," dedi Morty.</p>

  <p class="calibre3"><sub class="calibre4">*</sub></p>

  <p class="calibre1">Gölge Patladı'dan alıntı (s. 92-95):</p>

  <p class="calibre1">Telekinetik fenomeninin kalıtımsal bir olgu olduğu artık genellikle kabul edilmektedir; soyaçekimle çekinik (resesif) tipte geçme özelliğiyle de, yalnız erkeklerde görülen hemofili hastalığının tam karşıtı olmaktadır. Bir zamanlar "Kral Laneti" adı verilen hemofili hastalığında kadında bulunan gen çekinik olup zararsızdır. Oysa erkekler hemofili kurbanı olmaktadırlar. Hastalık yalnızca "taşıyıcı" bir erkeğin çekinik gen taşıyan bir kadınla evlenmesi durumunda yayılabilir. Böyle bir evliliğin ürünü erkek olursa, sonuç hemofılik bir erkek çocuktur. Kız çocuklar ise yalnızca taşıyıcı olacaktır. Şu da belirtilmelidir ki, erkekler de genetik yapılarının bir parçası olarak hemofili genini çekinik olarak taşıyabilirler. Ancak böyle bir kişi "taşıyıcı" olan bir kadınla evlenirse, çocukları erkek olduğu takdirde, sonuç hemofili hastalığıdır.</p>

  <p class="calibre1">Akraba evliliklerinin yaygın olduğu kraliyet ailelerinde bu gen bir kez aile ağacına girdikten sonra yayılma olasılığı çok yüksektir. Kral Laneti adı da buradan gelmektedir. Hemofilinin kardeş çocukları arasında evliliklerin yaygın olduğu toplumlarda çok sık görüldüğü dikkati çekmektedir.</p>

  <p class="calibre1">Telekinetik fenomenindeyse erkeklerin taşıyıcı olduğu görülüyor. TK geni dişilerde çekinik olabilmekte, ama yalnızca dişilerde başat (dominant) olmaktadır. Anlaşıldığı kadarıyla, Ralph White bu geni taşımaktaydı. Salt bir rastlantı sonucu Margaret White da bu gene sahipti, ama kızınınki gibi telekinetik bir gücü olduğunu gösteren hiçbir ipucu olmadığından, ondaki genin çekinik olduğunu rahatlıkla söyleyebiliriz. Margaret Bingham'in başat TK geni olduğu sanılan büyükannesi Sadie Cochran hakkında araştırmalar sürdürülmektedir.</p>

  <p class="calibre1">White evliliğinin ürünü bir erkek olsaydı, sonuç bir başka taşıyıcı olacaktı. Bu erkek çocuğun yaşıtı bir kardeş çocuğu da olmadığından, TK'nın yayılma olasılığı da hemen hiç yoktur. Aynı şekilde TK genine sahip bir kadına rastlayıp evlenme olasılığı da bir hayli azdı. Bu sorun üzerine çalışmalar yapan ekiplerden hiçbiri daha bu geni yalıtmayı başarmış değildir.</p>

  <p class="calibre1">Maine felaketi düşünülecek olursa, hiç kuşku yok ki, tıbbın her şeyden önce önem vermesi gereken konulardan biri bu geni yalıtlamak olacaktır. H-geni ya da bir hemofılik, yalnızca kan trombositleri eksik erkek çocuklar üretir. Oysa bir telekinetik ya da TK geni, canı istedi mi, önüne çıkan her şeyi yok edebilecek kız çocukları meydana getirmektedir.</p>

  <p class="calibre3"><sub class="calibre4">*</sub></p>

  <p class="calibre1">Çarşamba öğleden sonra.</p>

  <p class="calibre1">Susan ve tam tamına on dört öğrenci... Balo Dekorasyon Komitesi... İkili orkestra platformunun arkasına asılacak olan büyük duvar resmi üzerinde çalışmaktaydı. Konu Venedik'te İlkbahar'dı. Sue tam dört yıldır Ewen öğrencisi olarak daha önce iki kez bu baloya katılmış olmasına karşın, böyle saçma resim konularının kimden çıktığını hâlâ bilmiyordu. Hem konuya ne gerek vardı ki? Biraz süsleme yeter de artardı bile. Ewen'in en iyi resim yapan öğrencisi George Chizmar tebeşirle gün batımında bir kanalda yol alan gondollar ve küreğinin üstüne yaslanan hasır şapkalı bir gondolcu resmi yapmıştı. Kırmızı, pembe ve turuncu renklerin cömertçe kullanıldığı resim gerçekten çok güzeldi. Chizmar resmi daha sonra 4 metreye 6 boyutlarında tuvale yaptıktan sonra çeşitli tebeşir renkleriyle boyanması için numaralamıştı. Şimdi de, komite üyeleri büyük bir sabırla dev bir boyama kitabında resim boyayan çocuklar gibi, yerlerde sürünerek çalışmaktaydılar. Sue tebeşir tozuna bulanmış elleriyle dirseklerine baktı ve her şeye karşın bu balonun o güne dek olanlardan daha güzel geçeceğini düşündü.</p>

  <p class="calibre1">Yanı başında, ağrıyan belini ovuşturan Helen Syhres vardı. Alnına düşen saçını eliyle geri itince, alnında gül rengi tebeşir lekesi kaldı.</p>

  <p class="calibre1">"Beni nasıl kandırdın da bu işe soktun?"</p>

  <p class="calibre1">"Çok güzel olmasını siz de istersiniz, değil mi?" Sue bunu Dekorasyon Komitesi başkanı, evde kalmış Miss Geer'in taklidini yaparak söylemişti. Kadının öğrenciler arasındaki adı Miss Bıyık'tı.</p>

  <p class="calibre1">"İyi de, neden sanki İçki Komitesi ya da Eğlence Komitesinde görev almadık? Daha çok kafa kullanıp daha az sırtımız ağrırdı. Ben kafa kullanacağım işleri severim. Hem zaten, sen baloya..." Hemen dilini tuttu.</p>

  <p class="calibre1">"Gelmiyorsun mu diyecektin?" Susan omuz silkip yeniden tebeşirini aldı. Eli iyice yorulmuştu. "Evet, gelmiyorum, ama balonun güzel olmasını da istiyorum." Sonra da sıkılarak ekledi. "Tommy geliyor."</p>

  <p class="calibre1">Bir süre sessizce çalıştılar. Yanlarında kimse yoktu. Onlara en yakın yerde bulunan Holly Marshall duvar resminin en uzak ucunda, gondolün omurgasını boyuyordu.</p>

  <p class="calibre1">"Sana bu konuda soru sorabilir miyim, Sue?" dedi Helen sonunda. "Yahu, herkes bunu konuşuyor son günlerde."&nbsp;</p>

  <p class="calibre1">"Tabii." Sue tebeşiri bırakıp elini esnetti. "Aslında yanlış anlamalara meydan vermemek için benim bunu birine anlatmam gerekir. Carrie'yi baloya götürmesini Tommy'den ben istedim. Böylece Carrie'nin biraz insan içine girmesini umuyorum, biraz... açılmasını istiyorum. Sanırım bu kadarını yapmam da gerekirdi."</p>

  <p class="calibre1">"Demek ki, bizim de mi bir şeyler yapmamız gerekiyor?" diye sordu Helen.</p>

  <p class="calibre1">Sue omuz silkti. "Yaptıklarımız hakkında senin karar vermen gerek, Helen. Kimseye akıl verecek durumda değilim. Ama kimsenin de beni... şey... görmesini istemem..."</p>

  <p class="calibre1">"Fedai mi?"&nbsp;</p>

  <p class="calibre1">"Onun gibi bir şey."</p>

  <p class="calibre1">"Tommy de senin istediğini yaptı mı yani?" İşin bu yönü Helen'i çok şaşırtmıştı.</p>

  <p class="calibre1">"Evet." Sue buna bir şey eklemedi. Biraz durduktan sonra da, "Sanırım herkes benim oyuna geldiğimi sanıyordur," dedi.</p>

  <p class="calibre1">Helen biraz düşündü. "Bu durum epey konuşuluyor. Ama yine de arkadaşlar senin hakkında kötü düşünmüyorlar. Senin de dediğin gibi, insan kararını kendisi verir. Yine de bozuk ses çıkaranlar da yok değil tabii."</p>

  <p class="calibre1">"Chris Hargensen ekibi mi?"</p>

  <p class="calibre1">"Ve Billy Nolan ekibi. O herif ne sevimsiz şey öyle."</p>

  <p class="calibre1">"Chris benden pek hoşlanmıyor, değil mi?" dedi Sue.</p>

  <p class="calibre1">"Susie, senden nefret ediyor."</p>

  <p class="calibre1">Susan başını salladı. Bunu duymak onu hem biraz üzmüş, hem de heyecanlandırmıştı.</p>

  <p class="calibre1">"Babasının okulu mahkemeye vermek istediğini, sonradan da caydığını duydum."</p>

  <p class="calibre1">Helen omuzlarını silkti. "Bu olay onun pek işine yaramadı. Bize ne oldu bilmiyorum. Kendi kafamdan geçenleri bile bazen anlamaz oluyorum."</p>

  <p class="calibre1">Bir süre daha konuşmadan çalıştılar. Odanın karşı tarafında Don Barret duvara bir merdiven dayamış, krepon kâğıtlarım yerleştiriyordu.</p>

  <p class="calibre1">"Bak," dedi Helen. "İşte Chris gidiyor." Sue başını kaldırıp baktığında, Chris spor salonunun hemen solundaki küçük büroya girmek üzereydi. Üzerinde şarap rengi kadifeden kısacık bir şort ve ipekli beyaz bir bluz vardı... sutyeni yoktu... ve göründüğü kadarıyla da yaşlı zamparaların kalbini hoplatacak gibiydi. Sue bir an Chris'in komite bürosunda ne aradığım kendi kendine sordu. Tabii, dedi içinden, Chris'in en yakın arkadaşlarından Tina Blake de komite üyelerindendi.</p>

  <p class="calibre1">Ne yapıyorum ben, diye kendi kendine çıkıştı Sue. Neden bu kıza bu kadar düşmanlık duyuyordu.</p>

  <p class="calibre1">Duyuyordu işte, gizlemesine gerek yoktu. "Helen?"&nbsp;</p>

  <p class="calibre1">"Ne var?"</p>

  <p class="calibre1">"Bir şey yapacaklar mı?"</p>

  <p class="calibre1">Helen'in yüzüne maske gibi bir ifade yerleşti. "Bilmiyorum." Sesinde aşırı bir masumluk vardı. "Anlıyorum," dedi Sue.</p>

  <p class="calibre1">(biliyorsun, biliyorsun bir şeyler dönüyor, bunu kabul et ve ne olacağını bana söyle)</p>

  <p class="calibre1">Konuşmadan boyamaya devam ettiler. Sue, Helen'in dediği gibi, her şeyin yolunda olmadığını biliyordu. Zaten olamazdı; arkadaşlarının gözünde bir daha asla o altın kız olmayacaktı. Çok tehlikeli bir şey yapmış, maskesini indirip gerçek yüzünü göstermişti.</p>

  <p class="calibre3">*</p>

  <p class="calibre1">Benim Adım Susan Snell'den alıntı (s.40):</p>

  <p class="calibre1">Balo gecesi olanlara yol açan bazı şeylerin nasıl kaynaklandığını anladığımı sanıyorum. Örneğin, Billy Nolan'ın nasıl alet olduğunu anlayabiliyorum. Chris Hargensen onu burnundan sürükler gibiydi... her zaman olmasa bile, çoğunlukla böyleydi. Billy de kendi arkadaşlarını sürükleyebiliyordu. Liseden atılan Kenny Garson aslında ilkokul üçüncü sınıf düzeyindeydi. Klinik terimlerle tanımlanacak olursa, Steve Deighan ahmaktı. Diğerleri arasında polis sabıkası olanlar vardı; bunlardan biri, Jackie Talbot dokuz yaşındayken otomobillerin benzin deposu kapaklarını çalarken yakalanmıştı. Eğer bu kişilere bir sosyal hizmet görevlisi gözüyle bakarsanız, onları zavallı toplum kurbanları olarak da görmeniz olasıdır.</p>

  <p class="calibre1">Ancak Chris Hargensen için ne söyleyebilirsiniz ki?</p>

  <p class="calibre1">Bana kalırsa, işin en başından sonuna kadar onun tek amacı vardı, o da Carrie White'ı mahvetmekti...</p>

  <p class="calibre3">*</p>

  <p class="calibre1">"Bunu yapmamalıyım," dedi Tina Blake huzursuz bir sesle. Ufak tefek, kızıl saçlı, güzelce bir kızdı. "Norma gelecek olursa herkese yetiştirir."</p>

  <p class="calibre1">"Dışarda şimdi o," dedi Chris. "Haydi."</p>

  <p class="calibre1">Epey şaşırmış olan Tina her şeye karşın biraz kıkırdadı. Ama yine de direnç gösteriyordu. "Hem zaten neden görmek istiyorsun ki? Sen baloya geliniyorsun."</p>

  <p class="calibre1">"Boş ver şimdi," dedi Chris. Her zamanki karanlık neşesiyle fıkır fıkırdı.</p>

  <p class="calibre1">"Al bakalım," dedi Tina ve plastik kaplı bir sayfa uzattı. "Ben bir kola içmeye gidiyorum. Eğer o zilli Norma Watson gelip de seni yakalayacak olursa, ben seni hiç görmedim."</p>

  <p class="calibre1">"Tamam," dedi Chris, kendini çoktan yerleşme planına vermişti.</p>

  <p class="calibre1">Balodaki salon planını da George Chizmar yaptığı için her şey mükemmeldi. Dans pisti işaretlenmiş. İki orkestra platformu, kral ve kraliçenin taç giyecekleri sahne...</p>

  <p class="calibre1">(o aşağılık Snell karısıyla Carrie'ye bir taç da ben giydirsem)</p>

  <p class="calibre1">Pistin üç tarafında da davetlilerin masaları ayrılmıştı. Bu masalar aslında poker masalarıydı, ama krepon kâğıtları ve kurdelelerle süslenmiş, her birinde balo programı ve kralla kraliçe seçimi için oylar vardı.</p>

  <p class="calibre1">Chris cilalı tırnaklı parmağını planın üzerinde gezdirdi. Çok geçmeden de Tommy R. ve Carrie W. yazılı masayı buldu. Demek gerçekti. İnanası gelmiyordu. Öfkesinden titremeye başladı. Bu salaklar gerçekten böyle bir şeyin yanlarına kalacağını mı sanıyorlardı?</p>

  <p class="calibre1">Omzunun üzerinden baktı. Norma Watson görünürde yoktu.</p>

  <p class="calibre1">Chris oturma planını bırakıp masanın üzerindeki diğer kâğıtları karıştırmaya başladı. Faturalar (çoğu krepon kâğıdı ve çivi için), poker masası ödünç veren ailelerin listesi, makbuzlar, biletleri basan matbaanın faturası, kral ve kraliçe seçiminde kullanılacak oy kartı örneği...</p>

  <p class="calibre1">Seçim! Chris örnek oy kartını hemen kaptı.</p>

  <p class="calibre1">Seçim kartlarını cuma günü okul anons devresinden adayların ilan edilmesine kadar kimsenin görmemesi gerekiyordu. Oylama yalnızca baloya katılanlar tarafından yapılacaktı, ama adaylar için boş oy kartları bir ay önceden dağıtılmıştı. Sonuçların çok gizli tutulması gerekiyordu.</p>

  <p class="calibre1">Bu kral ve kraliçe seçimini kaldırmak için öğrenciler tarafından desteklenen bir girişim vardı... kızlar bunu cinsel sömürü gibi görüyorlar, erkeklerse düpedüz budalaca ve çocukça buluyorlardı. Büyük olasılıkla bu yıl bu geleneksel seçim son kez yapılacaktı.</p>

  <p class="calibre1">Ama Chris için yalnızca bu yıl önemliydi. Oy kartına bakarken aklından bin bir düşünce geçti.</p>

  <p class="calibre1">George ve Frieda. Seçilemezlerdi. Frieda Jason Yahudiydi. Peter ve Myra. Bunlar da seçilemezlerdi. Myra at yarışlarının kaldırılması için savaşım veren kadınlar örgütündeydi. Hem zaten hiç de yakışmazdı. Yüzü at kıçı gibiydi.</p>

  <p class="calibre1">Frank ve Jessica. Olasıydı. Frank Grier, AH New England futbol takımına girmeyi başarmıştı, ama Jessica beyninden çok sivilcesi olan, osuruk gibi bir kızdı.</p>

  <p class="calibre1">Don ve Helen. Boş versene. Helen Shyres köpek bekçisi bile seçilemezdi.</p>

  <p class="calibre1">Ve son çift: Tommy ve Sue. Ama tabii Sue'nun adı çizilmiş, yerine Carrie'ninki yazılmıştı. Al işte, herkesi büyüleyecek bir çift! İçinden kahkahalar atmak geldi, ama elini ağzına götürüp bu isteğini bastırdı.</p>

  <p class="calibre1">O sırada Tina telaşla içeri girdi. "Sen hâlâ burada mısın? Norma geliyor."</p>

  <p class="calibre1">"Hiç merak etme, hayatım," dedi Chris ve kâğıtları masanın üstüne bıraktı. Dışarı çıkarken hâlâ gülüyordu. Uzakta o salak duvar resmi için poposunu yırtan Sue Snell'i görüp alaylı bir şekilde el salladı.</p>

  <p class="calibre1">Koridora çıkınca da çantasından bozuk para çıkarıp Billy Nolan'a telefon açtı.</p>

  <p class="calibre3">*</p>

  <p class="calibre1">Gölge Patladı'dan alıntı (s. 100-101):</p>

  <p class="calibre1">Carrie White'ı rezil etmek için nasıl bir plan yapılmış olduğunu merak etmemek mümkün değildir. Özenle hazırlanmış, defalarca prova edilmiş bir plan mıydı, yoksa her şey anında verilen kararlarla mı gerçekleşmişti?</p>

  <p class="calibre1">... Bence ikinci olasılık daha geçerlidir. Sanırım eylemin beyni Christine Hargensen'di, ama kendisinin de Carrie gibi bir kızı nasıl yere çalacağı konusunda pek kesin bir fikri yoktu. Kuzey Chamberlain'deki Irwin Henty çiftliğine William Nolan ve arkadaşlarını da onun göndermiş olduğunu sanıyorum. Bu yolculuk sonucu edinecekleri şey de onlara göre adaletin sağlanması için...</p>

  <p class="calibre3">*</p>

  <p class="calibre1">61 Model köhne Biscayne, Kuzey Chamberlain'in Stack End yolunda lastikleri çığlıklar atarak tehlikeli bir hızla yol almaktaydı. Farlardan biri bozuk, diğeriyse her tümsekten geçişte göz kırpar gibi yanıp sönmekteydi. Arada bir ağaçlardan sarkan dallar arabanın tepesini sıyırıyordu.</p>

  <p class="calibre1">Billy Nolan direksiyondaydı. Jackie Talbot, Henry Blake, Steve Deighan ve Garson kardeşler, Kenny ve Lou da arabanın içindeydiler. Elden ele dolaşan üç tane esrarlı sigara vardı.</p>

  <p class="calibre1">"Henty'nin evde olmadığından emin misin?" diye sordu Henry. "Deliğe girmeye hiç niyetim yok, yavrum William. Orada adama bok yediriyorlar."</p>

  <p class="calibre1">Kenny Garson nedense bunu çok gülünç bulup tiz seslerle kıkırdamaya başladı.</p>

  <p class="calibre1">"Herif evde yok işte," dedi Billy. Bu kadarını bile büyük bir zahmete girer gibi söylemişti. "Cenazede."</p>

  <p class="calibre1">Chris bunu bir rastlantı sonucu öğrenmişti. Yaşlı Henty, Chamberlain bölgesinde iyi iş yapan birkaç bağımsız çiftlikten birinin sahibiydi. Pastoral edebiyatın çok kullanılan tiplerinden biri olan altın kalpli, eliaçık, gönlübol çiftçilerin tam tersine, Henty cimri mi cimri, huysuz mu huysuz bir herifti. Çiftesi her zaman davetsiz konuklara çevriliydi. Birkaç kişiyi küçük hırsızlıklarından dolayı mahkemeye vermişti. Bunlardan biri de arabadaki çocukların bir arkadaşı olan Freddy Overlock adında talihsiz bir gençti. Freddy yaşlı Henty'nin kümesinde suçüstü yakalanmış, poposu tüfek saçmasıyla doluvermişti.</p>

  <p class="calibre1">Zavallı Fred yalnızca hastanenin acil servisinde tam dört saat karınüstü yatıp kabaetlerindeki saçma tanelerinin tek tek çıkarılmasını beklemekle kalmamış, bir de mahkeme kararıyla iki yüz dolar ödemeye mahkûm edilmişti. "Peki, ya Red?" diye sordu Steve.</p>

  <p class="calibre1">"Cavalier tavernadaki yeni garson kızı tavlamaya çalışıyor," dedi Billy. Red Trelawney yaşlı Henty'nin kâhyasıydı. O da tıpkı patronu gibi çifteyi kullanırdı. "Meyhane kapanana dek dönmez."&nbsp;</p>

  <p class="calibre1"><span style="font-size: 1em;">"</span>Alt tarafı bir şaka için bayağı tehlikeli bir iş," diye homurdandı Jackie Talbot.</p>

  <p class="calibre1">Billy birden kasıldı. "Ayrılmak ister misin?"</p>

  <p class="calibre1">"Yok canım," dedi Jackie hemen. Billy çok iyi kalite esrar getirmiş, aralarında bölüştürmüştü... hem zaten kentten dokuz mil uzaktaydılar. "Şaka maka, ama çok iyi şaka."</p>

  <p class="calibre1">Artık yolun her iki yanında da tel örgülü, "Geçmek Yasaktır" yazılı levhaların bulunduğu alana gelmişlerdi. Ilık mayıs gecesinde her yer taze toprak kokusuna bürünmüştü.</p>

  <p class="calibre1">Billy farları söndürdü, önündeki son tepeyi de tırmandıktan sonra, kontağı kapatıp vitesi boşa alarak arabayı yokuş aşağı indirmeye başladı. Koca metal yığını Henty çiftliğinin yoluna doğru sessizce kayıyordu.</p>

  <p class="calibre1">Çiftlik yolundan bakınca büyük samanlık ve onun arkasında ayışığında parıldayan küçük gölcük ve elma bahçesi görünüyordu. Domuz ağılında iki dişi domuz burunlarını çite dayamışlardı. İneklerden biri uykusunda hafifçe moladı.</p>

  <p class="calibre1">Arabanın kontağı kapalı olduğundan, Billy el freniyle durdu ve birlikte dışarı çıktılar.</p>

  <p class="calibre1">"Olanları görünce donuna yapacak herif," dedi Steve neşeyle.</p>

  <p class="calibre1">"Freddy'nin öcü alınıyor," dedi Henry bagajdan balyozu çıkarırken.</p>

  <p class="calibre1">Billy bir şey demedi, ama tabii bu yaptıkları Freddy gibi bir hıyarın öcünü almak için değildi. Chris Hargensen içindi, bu da, daha önce ne yapıldıysa da, bundan sonra her ne yapılacaksa da... Chris onunla birlikte olmaya başladığından beri bu böyleydi. Chris için cinayet işler, daha ötesini bile yapabilirdi.</p>

  <p class="calibre1">Henry kolunu ısıtmak amacıyla balyozu tek elle havada salladı. Ağır çelik ucu havada ıslıklar çıkardı. O sırada Billy de buz kutusunu açıp içinden iki tane kalaylanmış çelik kova aldı. Kovalar buz gibiydi, hafifçe buğulanmıştı. "Tamamdır," dedi Billy.</p>

  <p class="calibre1">Oyalanmadan domuz ağılına gittiler. Dişi domuzlar oldukça evcilleşmişti. Erkek domuz ise ağılın öbür ucunda uyumaktaydı. Henry balyozu bir kez daha salladı, ama epey hevesi kaçmıştı. Billy'ye uzattı.</p>

  <p class="calibre1">"Ben yapamayacağım," dedi. "Sen al."</p>

  <p class="calibre1">Billy balyozu alıp Lou'ya döndü. Lou'nun elinde torpido gözünden aldığı kasap bıçağı vardı.</p>

  <p class="calibre1">"Hiç merak etme," dedi Lou bıçağın ucuna parmağını sürterek.</p>

  <p class="calibre1">"Gırtlağından," diye anımsattı Billy.</p>

  <p class="calibre1">"Biliyorum."</p>

  <p class="calibre1">Kenny elindeki torbadan domuzlara cips artıkları veriyor, bir yandan da yılışıyordu. "Hiiç meraklanmayın, domuzcuklar, Billy abiniz şimdi kafalarınızı patlatıp sizi atom bombası korkusundan kurtaracak." Cipsleri yemeye başlayan domuzların gıdısını okşadı.</p>

  <p class="calibre1">"Geliyor," dedi Billy ve balyoz hızla aşağı indi.</p>

  <p class="calibre1">Çıkan ses ona bir kez Henry'yle birlikte bir köprüden aşağı attıkları balkabağını anımsatmıştı. Dişi domuzlardan biri dili dışarda, gözleri açık durumda yere devrildi. Burnunda hâlâ cips kırıntıları vardı.</p>

  <p class="calibre1">Kenny kıkırdadı. "Geğirecek zaman bile bulamadı."</p>

  <p class="calibre1">"Çabuk ol, Lou," dedi Billy.</p>

  <p class="calibre1">Kenny'nin kardeşi domuzun başını yukarı doğru kaldırdı, hayvanın donuklaşmış gözleri göğe çevriliyken gırtlağını yardı.</p>

  <p class="calibre1">Birden fışkıran kan tümünü şaşırttı. Yakında olanlar üstlerine sıçramasın diye geri kaçıp öğürtü sesi çıkardılar.</p>

  <p class="calibre1">Billy uzanıp kovalardan birini kan fışkıran ana noktaya tuttu. Kova hemen dolunca bunu bir kenara bıraktı. İkinci kova da yarı yarıya dolmuşken kanın akması önce yavaşladı, sonra da kesildi.</p>

  <p class="calibre1">"Öbürünü de," dedi Billy.</p>

  <p class="calibre1">"Yapma be, Billy," dedi Jack. "Bu kadar yet..."</p>

  <p class="calibre1">"Öbürünü de," diye tekrarladı Billy.</p>

  <p class="calibre1">"Tatlı doomuuz," diye seslendi Kenny, elindeki boş cips paketini hışırdatarak. Biraz durduktan sonra ikinci dişi domuz da yanlarına geldi, balyoz indi, bıçak yardı ve ikinci kova da doldu. Artan kan yere aktı. Hava ağır, bakırımsı bir kokuyla dolmuştu. Billy'nin kolları kan içindeydi.</p>

  <p class="calibre1">Kovaları arabaya taşırken aklında sembolik ilişkiler kuruyordu. Domuz kanı. Bu iyiydi işte. Chris haklıydı. Çok iyiydi be. Her şey dengini buluyordu.</p>

  <p class="calibre1">Domuzun hakkı domuz kanıydı.</p>

  <p class="calibre1">Çelik kovaları buz kutusunun içine yerleştirdikten sonra kapağını kapattı. "Haydi, gidelim," dedi.</p>

  <p class="calibre1">Billy direksiyonun başına geçip el frenini çekti. Beş oğlan da arkaya geçip arabayı itmeye başladılar. Bir dönüş yapıp arabayı iterek çiftlik evinden uzaklaştırdılar.</p>

  <p class="calibre1">Yeterince uzaklaştıktan sonra da soluk soluğa içeri girip oturdular. Tepenin altına kadar kontak kapalı indikten sonra Billy kontağı açıp arabaya gaz verdi.</p>

  <p class="calibre1">Domuzun hakkı domuz kanıydı. Bu iş iyi olacaktı be. Bayağı iyi olacaktı. Hafifçe gülümsedi. Onu gören Lou Garson hem şaşırmış, hem de biraz ürkmüştü. Daha önce Billy Nolan'ı gülerken gördüğünü hiç anımsamıyordu. Kimsenin böyle bir şeyden söz ettiğini de duymamıştı.</p>

  <p class="calibre1">"Henty moruğu kimin cenazesine gitmiş?" diye sordu Steve.</p>

  <p class="calibre1">"Annesinin," dedi Billy.</p>

  <p class="calibre1">"Annesinin mi?" diye sordu Jackie Talbot. "Yahu bu kadın Tanrı'dan bile yaşlı olmalı."</p>

  <p class="calibre1">Kenny buna da en ince sesiyle bir kahkaha attı.</p>
</body>
</html>
