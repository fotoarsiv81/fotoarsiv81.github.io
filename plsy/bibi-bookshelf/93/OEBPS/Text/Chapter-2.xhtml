<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title></title>
</head>

<body class="calibre">
  <h2 class="calibre2" id="u88db566a-818e-4736-b391-512b5a71166d" title="İkinci Bölüm: BALO GECESİ">İkinci Bölüm</h2>

  <h2 class="calibre2" id="ue6de47df-5656-46f4-9594-962c2217cac5">BALO GECESİ</h2>

  <p class="calibre1">Carrie elbisesini ilk kez 27 Mayıs sabahı kendi odasında giydi. Bu elbiseye uyacak bir de sutyen almıştı; sutyen göğüslerini gerektiği kadar dik tutuyor (aslında gereksizdi) ve üst yanlarını açıkta bırakıyordu. Bunu giydiği anda içinde yarı utanç, yarı meydan okuma heyecanı gibi düşsel bir duygu belirdi.</p>

  <p class="calibre1">Elbise neredeyse yere kadar uzanıyordu. Etek bol ama beli dardı. Yalnızca pamuk ve yüne alışkın cildi kadifenin dokusunu biraz yadırgıyordu.</p>

  <p class="calibre1">Eteğin dökülüşü de fena görünmüyordu... yeni ayakkabılarını giyince daha da iyi duracaktı. Ayakkabıları giydi, elbisenin boyun kısmını düzeltti ve pencereye gitti. Yansıyan görüntüsü pek bulanıktı, ama görünen bir aksaklık yoktu. Belki daha sonra biraz...</p>

  <p class="calibre1">Kapı ardına kadar açılıp içeri annesi girdi.</p>

  <p class="calibre1">Annesi işe gitmek üzere üstüne beyaz kazağını giymiş, bir elinde siyah cüzdanı, diğerindeyse Ralp babanın İncil'i vardı.</p>

  <p class="calibre1">Birbirlerine baktılar.</p>

  <p class="calibre1">Carrie o anda sırtını dikleştirdiğinin farkında bile değildi. Pencereden içeri vuran ılık sabah güneşinde dimdik durarak annesine baktı.</p>

  <p class="calibre1">"Kırmızı," diye mırıldandı annesi. "Kırmızı olacağını tahmin etmeliydim."</p>

  <p class="calibre1">Carrie bir şey söylemedi.</p>

  <p class="calibre1">"Kirliyastıklarını görebiliyorum. Herkes de görecek. Vücuduna bakacaklar, Oysa Kitap der ki..."</p>

  <p class="calibre1">"Anne, bunlar benim göğüslerim. Her kadının var."</p>

  <p class="calibre1">"Çıkar o elbiseyi," dedi annesi.</p>

  <p class="calibre1">"Hayır."</p>

  <p class="calibre1">"Çıkar onu, Carrie. Aşağı gidip onu çöp fırınında yakalım ve bağışlaması için Tanrı'ya dua edelim. Tövbe edelim." Annesinin gözlerinde imanının sınandığını sandığı zamanlara özgü o tuhaf pırıltı belirmişti. "Ben işe gitmem, sen de okula gitmezsin, evde kalırız. Dua ederiz. Tanrı'dan bir işaret isteriz. Dizlerimizin üstünde bekler, dua ederiz."&nbsp;</p>

  <p class="calibre1">"Hayır, anne."</p>

  <p class="calibre1">Annesi elini uzatıp kendi yanağını çimdikledi. Kırmızı bir iz kaldı. Bir tepki görmek için Carrie'ye baktı, görmeyince bu kez elini pençe yaparak yanağını yukardan aşağı tırmaladı. İnce bir çizgi halinde kan çıktı. Gözleri çılgınca parlıyordu.</p>

  <p class="calibre1">"Kendine acı çektirip durma, anne. Böyle yapmakla beni durduramazsın."</p>

  <p class="calibre1">Annesi çığlık attı. Elini yumruk yapıp kendi ağzının ortasına bir yumruk indirdi ve kan çıkardı. Parmaklarını ağzındaki kana buladı ve İncil'in kapağına sürdü.</p>

  <p class="calibre1">"Kurban kanıyla sulanmış," diye fısıldadı. "Birçok kez. Birçok kez onunla ben..."</p>

  <p class="calibre1">"Git buradan, anne."</p>

  <p class="calibre1">Kadın gözlerinde pırıltıyla Carrie'ye baktı. Yüzünde haksızlığa uğramışlara özgü büyük bir öfke vardı.</p>

  <p class="calibre1">"Tanrı'yla alay edilmez," diye tısladı. "Günahının bedelini ödeyeceğinden kuşkun olmasın. Yak şunu, Carrie. Çıkar üstünden o şeytan kırmızısını ve yak. Yak onu! Yak onu!"</p>

  <p class="calibre1">Kapı kendiliğinden ardına kadar açıldı.</p>

  <p class="calibre1">"Git buradan, anne."</p>

  <p class="calibre1">Annesi güldü. Kanlı ağzıyla gülümsemesi korkunçtu. "Tıpkı İzabel'in kuleden düştüğü gibi, sen de belanı bul," dedi. "Sonra da köpekler gelip yerdeki kanını yalamışlardı. İncil'de yazıyor. Burada..."</p>

  <p class="calibre1">Annesinin ayakları yerde kaymaya başladı; hayretler içinde yere baktı. Sanki ayaklarının altındaki tahta, buz gibi kayganlaşmıştı.</p>

  <p class="calibre1">"Yapma!" diye haykırdı annesi.</p>

  <p class="calibre1">Geriye doğru kaya kaya koridora kadar çıkmıştı. Kapıya tutunmak istedi, ama görünmeyen bir güç parmaklarını açarak kapıdan ayırdı.</p>

  <p class="calibre1">"Seni severim, anne," dedi Carrie. "Üzgünüm."</p>

  <p class="calibre1">Gözünün önüne kapının hızla kapanışını getirdi. Kapı da tam aklından geçeni yaptı ve sanki hafif bir rüzgârdan etkilenmişçesine kendiliğinden kapandı. Ama annesinin parmaklarına gelmeyecek bir biçimde. Carrie annesini dışarı atan zihinsel kolları geri çekti.</p>

  <p class="calibre1">Bir dakika sonra Margaret kapıyı yumruklamaya başladı. Carrie açmadı.</p>

  <p class="calibre1">"Hesap günü gelecek!" diye haykırdı Margaret White. "Benden günah gitti! Elimden geleni yaptım!"</p>

  <p class="calibre1">"İncil'den nameler," diye mırıldandı Carrie.</p>

  <p class="calibre1">Annesi oradan ayrıldı. Birkaç dakika sonra Carrie onun dışarı çıktığını ve işyerine doğru yürüdüğünü gördü. Arkasından üzülerek baktı.</p>

  <p class="calibre3"><sub class="calibre4">*</sub></p>

  <p class="calibre1">Gölge Patladı'dan alıntı (s. 129):</p>

  <p class="calibre1">Balo Gecesinin daha ayrıntılı bir analizine geçmeden önce bir insan olarak Carrie White hakkındaki bildiklerimizin bir dökümünü yapmak yararlı olacaktır.</p>

  <p class="calibre1">Carrie'nin, annesinin dinsel saplantısının bir kurbanı olduğunu biliyoruz. Telekinetik bir gücü olduğunu biliyoruz. Bu yeteneğin, eğer varsa, genellikle çekinik olan bir gen tarafından taşınan bir kalıtımsal özellik olduğunu biliyoruz. TK yeteneğinin içsalgı bezleriyle ilişkili olduğunu sanıyoruz. Carrie'nin bu yeteneğini çok küçük bir kızken müthiş bir suçluluk duygusu ve ruhsal zorlanma altında göstermiş olduğunu biliyoruz. İkinci kez bu suçluluk ve ruhsal zorlanma ortamının duş odası olayında yaşandığını biliyoruz. Bir varsayıma göre (özellikle Berkeley Üniversitesinden William G. Throneberry ve Julia Givens'e göre) bu olayda TK yeteneğinin yeniden ortaya çıkması hem psikolojik etkenlere (yani ilk âdet kanamasına Carrie'nin ve diğer kızların tepkilerine) hem de fizyolojik etkenlere (yani ergenliğe girişe) bağlıdır.</p>

  <p class="calibre1">Ve son olarak, Balo Gecesinde üçüncü bir zorlanma ortamının doğduğunu ve artık tartışmaya başlamamız gereken o korkunç olaylara yol açtığını biliyoruz. Önce şunu belirtmek...</p>

  <p class="calibre3">*</p>

  <p class="calibre1">(heyecanlı değilim, hiç heyecanlı değilim)</p>

  <p class="calibre1">Tommy daha önce gelmiş, Carrie'nin göğsüne takacağı çiçeği getirmişti, şimdi de Carrie bunu tuvaletine iğnelemeye çalışıyordu. Tabii bunu doğru takmasına yardım etmek için annesi yanında değildi. Annesi son iki saattir kendini evin küçük kilisesine kapamış, isterik bir durumda dua etmekteydi. Ara sıra korkunç iniş çıkışlarla yükselen sesi geliyordu.</p>

  <p class="calibre1">(üzgünüm anne ama çok da üzülemem)</p>

  <p class="calibre1">Çiçeği yerleştirdikten sonra bir an gözleri kapalı olarak durdu.</p>

  <p class="calibre1">Evde boy aynası yoktu.</p>

  <p class="calibre1">(kendini beğenmişlik)</p>

  <p class="calibre1">Ama Carrie pekâlâ iyi göründüğünü sanıyordu. Öyle olmak zorundaydı. O...</p>

  <p class="calibre1">Yeniden gözlerini açtı. Kuponlarla alınmış büyük guguklu saat yediyi on geçiyordu.</p>

  <p class="calibre1">(yirmi dakika sonra burada olacak)</p>

  <p class="calibre1">Gelecek miydi?</p>

  <p class="calibre1">Belki bütün bu olay yine bir şakaydı, son şaka, öldürücü darbe olarak... Onu burada, üstünde ince belli, kabarık kollu ve düz etekli kadife elbisesi ve sol göğsüne yerleştirilmiş gülleriyle gece yansına kadar bırakmak...</p>

  <p class="calibre1">İçerde annesinin duası yine yükselme tonundaydı.</p>

  <p class="calibre1">Carrie bu gecenin doğurabileceği o korkunç olasılıklara kendini bırakması için nasıl bir cesaret göstermiş olduğunu kimsenin anlayabileceğini sanmıyordu. Burada ekilmesi ve Tommy'nin gelmemesi o olasılıklardan en korkuncu değildi. Hatta içinde sinsi bir duygu, keşke öyle olsa, diyor...</p>

  <p class="calibre1">(yeter artık böyle düşünme)</p>

  <p class="calibre1">Tabii burada kalıp annesiyle oturması çok daha kolaydı. Daha güvenliydi. Onların annesi hakkında neler düşündüklerini biliyordu. Eh, tamam, belki annesi fanatikti, biraz kaçıkçaydı, ama hiç olmazsa ne zaman ne yapacağını bilirdi annesinin, bu ev de insana beklenmedik tuzaklar çıkarmazdı. Eve geldiğinde ona kahkahalarla gülen, üstüne şunu bunu atan kızlarla hiç karşılaşmamıştı.</p>

  <p class="calibre1">Ya Tommy gelmezse, ya kendisi ürküp de gitmekten vazgeçerse? Lise bir ay sonra bitiyordu. Sonra ne olacak? Annesinin kanatlan altında, bu evde sürüngenlere özgü bir yaşam, Bayan Garrison'un evine çağrıldığında (kadın seksen altı yaşındaydı) sabahtan akşama kadar televizyondaki dizi filmleri izleme, ara sıra akşam yemeklerinden sonra eğer içerde kimse yoksa Kelly Fruit'a gidip bir alkolsüz bira, giderek şişmanlama, umudunu yitirme, düşünme yeteneğini bile yitirme...</p>

  <p class="calibre1">Of Tanrım, ne olur böyle olmasın.</p>

  <p class="calibre1">(ne olur mutlu sonla bitsin)</p>

  <p class="calibre1">"... Bizi o çatal ayaklı, sokak aralarında, otoparklarda ve gece kulüplerinde bekleyen şeytandan koru, Ulu Tanrım..." Yedi yirmi beş.</p>

  <p class="calibre1">O siniri içinde farkında olmadan çeşitli eşyaları zihniyle havaya kaldırmaya başladı... tıpkı bir lokantada birini beklerken bir kadının peçetesini kıvırıp durması gibi... Aynı anda altı nesneyi havada tutabiliyor, en küçük bir yorgunluk da duymuyordu. Gücün giderek azalmasını bekledi, ama en küçük bir düşme yoktu. Önceki akşam okuldan eve dönerken park edilmiş bir otomobili yerinden kaldırıp (Tanrım ne olur bu bir şaka olmasın)</p>

  <p class="calibre1">karşı kaldırıma oturtmuştu. Yoldan geçenlerin gözleri yerinden fırlar gibi olmuştu. Tabii Carrie de yapmacık bir hayretle bakmış, ama için için gülmüştü.</p>

  <p class="calibre1">Guguklu saatin kuşu dışarı fırlayıp seslendi. Yedi buçuk.</p>

  <p class="calibre1">Gücünü kullanmanın kalbine ve ciğerlerine yaptığı yüklenme onu biraz endişelendirmeye başlıyordu. Bu zorlama sonucu kalbi resmen patlayabilirdi. Bu iş bir başkasının vücudu içinde olup onu durmadan koşmaya zorlamak gibiydi, hiç durmadan. Bunun bedelini kendisi değil, vücut öderdi. Carrie kendi gücünü aslında akkor halindeki kömürler üstünde yürüyen, gözlerine şiş sokan, kendilerini altı haftaya kadar varan süreler için gömdüren Hint fakirlerininkine benzetmekteydi. Zihin maddeyi kontrol ettiği zaman vücudun kaynaklarını fena halde tüketiyordu. Yedi otuz iki.</p>

  <p class="calibre1">(gelmiyor)</p>

  <p class="calibre1">(düşünme artık bunu, gelecek işte)</p>

  <p class="calibre1">(hayır gelmez, şimdi arkadaşlarıyla birlikte gülmekten yerlere yatıyorlardır, birazdan o hızlı arabalardan birinin içinde çığlıklar atarak buradan geçerler)</p>

  <p class="calibre1">Üzgün üzgün dikiş makinesini aşağı yukarı kaldırıp indirmeye, havada büyük daireler çizdirmeye başladı.</p>

  <p class="calibre1">"... ve bizi Şeytan'ın uşağı olan isyankâr kızlarımızdan koru..."</p>

  <p class="calibre1">"Kes artık!" diye haykırdı Carrie ansızın.</p>

  <p class="calibre1">Bir an şaşkınlıktan doğan bir sessizlik oldu, ama sonra mırıltılı dua devam etti.</p>

  <p class="calibre1">Yedi otuz üç.</p>

  <p class="calibre1">Gelmiyor.</p>

  <p class="calibre1">(işte o zaman evin altını üstüne getiririm)</p>

  <p class="calibre1">Bu fikir çok doğal olarak aklına gelmişti. Önce dikiş makinesini oturma odası duvarından kanepeyi pencereden, masaları, koltukları, kitapları, risaleleri, ne varsa uçuracak, su boruları tıpkı etten koparılmış kan damarları gibi sular püskürterek sağa sola saçılacak. Eğer gücü yeterse çatıyı bile havaya uçuracak...</p>

  <p class="calibre1">Pencereden bir ışık belirdi.</p>

  <p class="calibre1">Daha önce de geçen her araba yüreğini hoplatmıştı, ama bu kez bir tanesi oldukça ağır gidiyordu.</p>

  <p class="calibre1">(ah)</p>

  <p class="calibre1">Kendini tutamayıp pencereye koştu ve onu, Tommy'yi gördü, tam arabasından çıkarken, sokak lambasının altında bile çok yakışıklı ve diri... insanı bayıltacak gibiydi. Bu tanımına kendisi de güldü.</p>

  <p class="calibre1">Annesi duayı kesmişti.</p>

  <p class="calibre1">Sandalyenin arkasına koymuş olduğu ipek şalını alıp çıplak omuzlarını örttü. Dudaklarını ısırdı, elini saçma götürdü, ah, ne olur bir ayna olsaydı. Aşağıdaki zilin çalışını duydu.</p>

  <p class="calibre1">Büyük bir çaba harcayarak zilin ikinci kez çalması için kendini beklemeye zorladı. Sonra da ipek hışırtısı içinde ağır ağır aşağı indi.</p>

  <p class="calibre1">Kapıyı açar açmaz bembeyaz ceketi, koyu renk pantolonuyla Tommy'yi görünce bir an gözleri kamaştı.</p>

  <p class="calibre1">Tek söz söylemeden bir süre birbirlerine baktılar.</p>

  <p class="calibre1">Eğer Tommy yanlış bir ses çıkaracak olursa, kalbi paramparça olacaktı... eğer gülmeye kalkarsa, işte o zaman kesin ölürdü. Sanki tüm yaşamı daracık bir noktaya varmış, bundan sonrası ya sondu ya da giderek genişleyen bir aydınlıktı.</p>

  <p class="calibre1">Sonunda, büyük bir çaresizlik içinde, "Nasıl olmuşum?" diye sordu.</p>

  <p class="calibre1">"Çok güzelsin," dedi Tommy.</p>

  <p class="calibre1">Gerçekten de güzeldi.</p>

  <p class="calibre3">*</p>

  <p class="calibre1">Gölge Patladı'dan alıntı (s. 131):</p>

  <p class="calibre1">Mezuniyet balosuna gidecekler okulda toplanırlarken Christine Hargensen ve William Nolan da Cavalier adında bir tavernanın üstünde bir odada buluşmuşlardı. Burada bir süreden beri buluşmakta olduklarını biliyoruz; bu bilgi White Komisyonu kayıtlarında var. Bilmediğimiz şey, acaba bu aşamadayken artık geri dönemeyecek bir planlan var mıydı, yoksa o an akıllarına gelen fikirlere göre mi davrandılar...</p>

  <p class="calibre3">*</p>

  <p class="calibre1">"Zamanı geldi mi?" diye sordu Chris karanlıkta.</p>

  <p class="calibre1">Billy saatine baktı. "Hayır."</p>

  <p class="calibre1">Alt kattaki salondan müzik sesi geliyordu. Ray Price'ın söylediği, She's Got To Be a Saint. Bu tavernada müzik dolabındaki plaklar pek değişmiyor, diye düşündü Chris. İki yıl önce sahte kimlikle buraya geldiğinde de aynı plak vardı. Ama tabii o zaman geldiğinde yalnızca aşağıdaki salonda oturmuştu, üst kattaki özel odalardan birinde değil.</p>

  <p class="calibre1">Billy'nin sigarası karanlığın içinde göz kırpan bir şeytan gibiydi. Chris bir süre buna bakakaldı. Geçen pazartesi gününe dek Billy'nin kendisiyle yatmasına izin vermemişti. Carrie White eğer baloya Tommy Ross'la gelmeye cesaret ederse, ona çekeceği numarada Billy ve serseri arkadaşları kendisine yardım edeceklerdi. Chris pazartesi günü bunun için Billy'den söz almış, ondan sonra kendini bırakmıştı. Ama buraya daha önce de birlikte gelip hararetli anlar yaşamışlardı. Billy bu anlara kendi bayağı deyimiyle kuru badana diyordu.</p>

  <p class="calibre1">Aslında Chris'in niyeti, Billy gerçekten bir şey yapana dek kendini vermemekti.</p>

  <p class="calibre1">(ama tabii bir şey yapmıştı, kanı getirmişti) Gelgeldim durum birden kendi kontrolünden çıkmıştı ve bu da onu tedirgin etmekteydi. Eğer pazartesi günü kendini bırakmasaydı, Billy zorla ona sahip olacaktı.</p>

  <p class="calibre1">Yattığı ilk erkek Billy değildi, ama kaprisleriyle parmağının ucunda oynatamadığı ilk erkek oydu. Billy'den öncekiler varlıklı ailelerin çocukları olan sivilcesiz, temiz yüzlü kuklalardı; kendilerine ait özel arabaları vardı, Massachusetts ya da Boston Üniversitesi öğrencisiydiler. Giyimleriyle olsun, alışkanlıklarıyla olsun, belli bir sınıfın züppe çocuğuydular. Sık sık marihuana içerler, kafayı buldukları zaman başlarına neler gelmiş olduğunu anlatıp gülmekten kırılırlardı. Önceleri hep kendilerini üstün gören bir tavırla sokulurlar, sonra da şehvetten gözleri dönmüş köpekler gibi soluk soluğa peşinden koşarlardı. Chris de eğer yeterince koşmuşlar ve bu süre içinde yeterince harcamada bulunmuşlarsa onlarla yatardı. Yatarken genellikle altlarında pasif kalırdı, ne yardımcı olur, ne de zorluk çıkarırdı... bitene dek. Daha sonraysa, tek başına kaldığı zaman olayı aklından bir daha yaşayarak kendi kendine doyuma ulaşırdı.</p>

  <p class="calibre1">Billy Nolan'la Cambridge'de bir daireye yapılan uyuşturucu baskınından sonra tanışmıştı. Aralarında Chris'in o akşam buluşacağı gencin de bulunduğu dört öğrenci uyuşturucu bulundurmaktan tutuklanmışlardı. Chris ve diğer kızların suçuysa orada bulunmaktı. İş mahkemeye geçmeden babası olayı ustaca kapatmıştı, ama Chris'e de uyuşturucu suçuyla hüküm giydiği takdirde babasının itibarı ve meslek yaşamında nelere mal olabileceğini sormuştu. Chris böyle bir durumda her ikisine de hiçbir zarar geleceğini sanmadığını söyleyince de babası Chris'in arabasını elinden almıştı.</p>

  <p class="calibre1">Bu olaydan bir hafta sonra evden okula dönerken Billy arabasıyla götürmeyi önermiş, o da kabul etmişti.</p>

  <p class="calibre1">Billy diğer çocukların atölye faresi dedikleri makine delisi bir tipti. Ama her neyse, Chris'i ilk günden beri heyecanlandıran bir özelliği vardı, belki de bu özellik onun otomobiliydi... en azından işin başındayken.</p>

  <p class="calibre1">Daha önceki sevgililerinin otomobilleriyle hiçbir benzerliği yoktu. Billy'nin arabası eski ve rengi de iç karartıcıydı; neredeyse insana ürperti veren bir görünüşü vardı. Ön camın bulanık kenarları giderek katarakt başlayan bir gözü andırırdı. Arabanın içinden hiç eksik olmayan boş bira şişeleri devamlı şıngırdar (eski sevgilileri Budweiser içerlerdi, Billy ve arkadaşlarıysa Rheingold) Chris önde oturduğu sırada ayaklarını kapağı olmayan kir içinde bir alet kutusuna dayamak zorunda kalırdı. İçindeki aletlerin tümü değişik kaynaklıydı, Chris bunların sağdan soldan yürütülmüş olduğunu sanıyordu. Araba her zaman yağ ve benzin kokardı. İncecik yer döşemesinin altından sürekli ses gelirdi.</p>

  <p class="calibre1">Ve tabii Billy hep aşırı hız yapardı.</p>

  <p class="calibre1">Üçüncü kez arayla okuldan eve dönerlerken öndeki kabak lastiklerden biri patlamış, doksan kilometre hız yapan araç da fena halde yalpalamaya başlamıştı. Chris birden ölümü burnunun ucunda hissedip çığlığı bastı. Bir telefon direğinin dibine yığılmış paramparça olan cesedi gözlerinin önüne geldi. O sırada Billy bir yandan söverken direksiyona hâkim olmaya çalışıyordu.</p>

  <p class="calibre1">Neden sonra Billy aracı durdurmayı başardı. Chris arabadan indiğinde dizleri titriyordu, geriye bakınca en az elli metre uzanan yanmış lastik izi gördü.</p>

  <p class="calibre1">Billy çoktan bagajı açmış, krikoyu çıkarırken kendi kendine bir şeyler mırıldanıyordu. Kılı bile kıpırdamamıştı.</p>

  <p class="calibre1">Chris'e bir sigara uzattı, kendi sigarası zaten dudaklarının kenarında sallanmaktaydı. "Şu alet kutusunu versene, canım."</p>

  <p class="calibre1">Chris'in hayretten ağzı açık kalmıştı. Can çekişen bir balık gibi ağzı birkaç kez açılıp kapandı ama ses çıkmadı. "Ben... getirmiyorum! Neredeyse öl... bizi neredeyse... seni kaçık sersem! Hem o kutu leş gibi!"</p>

  <p class="calibre1">Billy dönüp ona baktı. "Ya kutuyu getirirsin ya da seni bu gece boks maçına götürmem."</p>

  <p class="calibre1">"Bokstan nefret ederim!" Daha önce gitmiş değildi aslında, ama öfkesi ve o anda duyduğu coşku böyle kesin kararlar gerektiriyordu. Daha önceki züppeler onu rock konserlerine götürürlerdi, Chris de bundan hiç hoşlanmazdı, çünkü mutlaka leş gibi ter kokan birinin yanında otururlardı.</p>

  <p class="calibre1">Billy omuz silkip arabanın önüne gitti ve krikoyu yükseltmeye başladı.</p>

  <p class="calibre1">Sonunda Chris alet kutusunu getirmişti, üstelik yepyeni kazağını yağ içinde bırakarak. Billy yüzünü bile dönmeden bir homurtuyla karşılık verdi. Tişörtü yukarı sıyrılmış, esmer ve kaslı sırtı meydana çıkmıştı. Bu görünüm Chris'in aklını başından aldı, dili ağzının bir kenarında büzülüverdi. Patlak lastiğin çıkarılmasına da yardım etti, bu arada elleri kapkara oldu.</p>

  <p class="calibre1">İş bitip de yeniden arabaya oturduğunda hem kazağı, hem de pahalı kırmızı etekliği yağ lekeleriyle dolmuştu.</p>

  <p class="calibre1">"Eğer aklınca beni..." diye çıkıştı, Billy direksiyona geçer geçmez.</p>

  <p class="calibre1">Billy tek bir şey söylemeden ona doğru atıldı ve dudaklarından öpmeye başladı; bir yandan da elleri Chris'in belinden göğüslerine doğru inip çıkıyordu. Tütün ve ter kokusu birbirine karışmıştı. Chris'in kazağı daha da kirlendi, yirmi yedi buçuk dolarlık kazak artık çöpe atılacak durumdaydı. Ama Chris de hiç olmadığı bir biçimde heyecan duymaktaydı.</p>

  <p class="calibre1">"Ee, buna ne dersin?" diye sordu Billy, sonra yine öpmeye başladı.</p>

  <p class="calibre1">"Beni okşa," dedi Chris kulağına. "Baştan aşağı okşa, her yanımı kirlet."</p>

  <p class="calibre1">Billy de aynen öyle yaptı. Hoyratça etekliğini yukarı sıyırıp büyük bir açlıkla işini gördü. Belki bu davranışı, belki de biraz önce ölümle burun buruna geliş Chris'e ani ve şiddetli bir orgazm getirdi. O gece birlikte boks maçına gittiler. "Saat sekize çeyrek var," dedi Billy, Cavalier'deki odada, yatağın içinde doğrularak. Lambayı yakıp giyinmeye başladı. Vücudu hâlâ Chris'in içini titretiyordu. Geçen pazartesi gününü ve nasıl sevişmiş olduklarını düşündü. Billy o zaman...</p>

  <p class="calibre1">(hayır)</p>

  <p class="calibre1">Bunu daha sonra düşünecekti, boşu boşuna isteğini uyandırmanın gereği yoktu şimdi. O da bacaklarını yatağın kenarından sarkıtıp külotunu giydi.</p>

  <p class="calibre1">"Belki de bu yapacağımız pek doğru olmayacak," dedi Chris, Billy'yi mi, yoksa kendini mi sınadığını pek anlayamadan. "Aslında belki yapacağımız en iyi iş yine yatağa dönüp..."</p>

  <p class="calibre1">"Çok iyi olacak," dedi Billy yüzünde bulanık bir şakacı ifadesiyle. "Domuzun hakkı domuz kanı."</p>

  <p class="calibre1">"Ne?"</p>

  <p class="calibre1">"Bir şey yok. Haydi. Giyin."</p>

  <p class="calibre1">Chris giyindi, arka merdivenlerden dışarı çıkarlarken de içinde büyük bir heyecan tufanı patlamaya başlıyordu.</p>

  <p class="calibre3">*</p>

  <p class="calibre1">Benim Adım Susan Snell'den alıntı (s. 45):</p>

  <p class="calibre1">Olanlar için herkesin beni görmek istediği kadar üzgün olmadığını söyleyebilirim. Bunu benim yüzüme karşı kimse söylemiyor; hep ne kadar üzgün olduğunu söyleyenler onlar. Bu da tam benden imza istemeden önce olur. Ama bunu söylerken benim de üzgün olmamı bekliyorlar. Biraz gözlerimin sulanmasını istiyorlar, devamlı siyahlara bürünmemi, içkiyi fazla kaçırmamı, hatta biraz uyuşturucu kullanmamı bekliyorlar. Arkamdan da, "Aa, biliyor musun, kızcağıza ne kadar yazık oldu. Başından neler geçti..." Sonra da dır dır dır...</p>

  <p class="calibre1">Ama üzgünüm demek, çok boş bir şey. İnsan fincanından biraz kahve döktü mü ya da bowling oynarken topu yanlış yere attı mı, söyler bunu. Gerçek üzüntü gerçek aşk kadar ender görülür. Tommy'nin ölmüş olduğuna artık üzülmüyorum. Artık benim için o bir zamanlar gördüğüm bir düş gibi geliyor. Böyle söz ettiğim için beni çok acımasız bulabilirsiniz, ama Balo Gecesinden bu yana köprünün altından çok sular geçti. White Komisyonu karşısına çıktığım için de üzülmüyorum. Onlara gerçeği söyledim... bilebildiğim kadarıyla.</p>

  <p class="calibre1">Ama Carrie için gerçekten üzgünüm.</p>

  <p class="calibre1">Onu artık unuttular. Onu bir çeşit sembol yapıp, umutlarıyla, düşleriyle herkes gibi bir insan olduğunu unuttular. Ama artık bunları söylemenin bir yararı yok sanırım. Onu manşetlerden indirip gerçek bir insan gibi göstermek olanaksız. Ama o bir insandı ve o da acı çekiyordu. Hiç bilemediğimiz kadar da acı çekti.</p>

  <p class="calibre1">Ve işte gerçekten üzgünüm, umarım o balo onun için iyi olmuştur. O felaket başlayana dek hiç olmazsa, iyi zaman geçirmiştir, her şey düşlediği gibi büyülü bir hava içinde...</p>

  <p class="calibre3">*</p>

  <p class="calibre1">Tommy okulun yeni binası kenarına park edip motoru susturdu. Carrie yanında oturuyor, salıyla çıplak omuzlarını örtüyordu. Birden kendini gizli arzularından oluşan bir düş içinde yaşıyormuş da tam o anda gerçeğin farkına varmış gibi hissetti. Ne yapıyordu buralarda böyle? Annesini evde yalnız bırakmıştı.</p>

  <p class="calibre1">"Heyecanlı mısın?" diye sordu Tommy.</p>

  <p class="calibre1">"Evet," dedi Carrie hemen.</p>

  <p class="calibre1">Tommy güldü ve arabadan indi. Tam Carrie kendi kapısını açacakken Tommy oraya gelip kendisi açtı. "Hiç heyecanlanma," dedi Tommy. "Tıpkı Galatea gibisin."</p>

  <p class="calibre1">"Kim?"</p>

  <p class="calibre1">"Galatea. Bay Evers'in dersinde geçti adı. Çok çirkin bir acuzeyken birden dünyanın en güzel kadını oluveriyor ve onu kimse tanımıyor."</p>

  <p class="calibre1">Carrie bir an bunu düşündü. "Beni herkesin tanımasını isterim," dedi sonunda.</p>

  <p class="calibre1">"Haklısın. Haydi, gidelim."</p>

  <p class="calibre1">George Dawson ve Frieda Jason koka kola makinesinin yanında durmaktaydılar. Frieda portakal renginde tüllü bir elbise giymişti, bu haliyle küçük bir rubaya benziyordu. Dona Thibodeau kapıda David Bracken'le birlikte bilet kesiyordu. Bayan Geer'in kişisel gestaposunda görev aldıkları için okul renklerinden oluşan, kırmızı kazak, beyaz pantolon giymişlerdi. Tina Blake ve Norma Watson konuklara program verip plan gereği yerlerine oturtuyorlardı. Her ikisi de siyah giyinmişlerdi; Carrie onların kendilerini pek şık sandıklarını seziyordu, ama aslında eski gangster filmlerinde sigara satan kızlardan farkları yoktu.</p>

  <p class="calibre1">Tommy ve Carrie içeri girer girmez tümü birden dönüp baktılar ve bir an tuhaf, gergin bir sessizlik oldu. Carrie'nin içinden dudaklarını yalayıp ıslatmak geliyordu, ama kendini tuttu. Sonra George Dawson sessizliği bozdu.</p>

  <p class="calibre1">"Aman Tanrım, ne iğrenç olmuşsun, Ross."</p>

  <p class="calibre1">Tommy güldü. "Sen ne zaman ininden kaçtın, Bomba?"</p>

  <p class="calibre1">Dawson bunun üzerine yumruklarını kaldırıp atıldı, Carrie bir an dehşet içinde kaldı. O durumunda neredeyse George'u havalandırıp salonun ortasına fırlan verecekti. Fakat sonra bunun iki arkadaş arasında sık sık oynanan bir şaka olduğunu anladı.</p>

  <p class="calibre1">İki genç ringdeymişler gibi birbirlerinin etrafında dönmeye başladılar. Bu arada kaburgalarına iki tane şaka yumruk yiyen George haykırmaya başladı. "Vurun alçaklara! Komayın düşmanları! Soluk aldırmayın!" Tommy bunun üzerine gardım düşürüp kahkahalarla gülmeye başladı.</p>

  <p class="calibre1">"Sen onlara aldırma," dedi Frieda mektup açacağı gibi burnunu oynatarak. "Eğer birbirlerini öldürürlerse, seninle ben dans ederim.</p>

  <p class="calibre1">"Öldüremeyecek kadar budala görünüyorlar," dedi Carrie konuşma cesareti bularak. "Tıpkı dinozorlar gibi." Frieda buna gülünce de içinde pas tutmuş bir şeyin birden gevşeyiverdiğini hissetti. Bir sıcaklık duydu. Rahatlama. "Elbiseni nereden aldın?" diye sordu Frieda. "Bayıldım."</p>

  <p class="calibre1">"Ben yaptım."</p>

  <p class="calibre1">"Yaptın mı?" Frieda'nın gözleri büyüdü. "Dalga geçmiyorsun ya!"</p>

  <p class="calibre1">Carrie fena halde kızardığını hissetti. "Evet, ben yaptım... ben... dikiş dikmeyi severim. Kumaşı Andover'de John mağazasından aldım. Aslında patronu gayet kolay."</p>

  <p class="calibre1">"Haydi artık," dedi George tümünü kastederek. "Orkestra birazdan başlar." Gözlerini yuvarlayıp durduğu yerde dans figürleri yapmaya başladı.</p>

  <p class="calibre1">İçeri girerken George birinin taklidini yapıyor, Carrie ve Frieda elbise hakkında konuşuyor, Tommy de ağzı kulaklarında, elleri cebinde yürüyordu. Ceketinin ütüsü biraz bozulmuştu, ama ne çıkardı, istedikleri oluyor gibiydi. O ana dek her şey yolundaydı.</p>

  <p class="calibre1">Onun da, George'un da, Frieda'nın da tam iki saatlik ömürleri kalmıştı.</p>

  <p class="calibre3">*</p>

  <p class="calibre1">Gölge Patladı'dan alıntı (s. 1,32):</p>

  <p class="calibre1">Eldeki somut kanıtlara karşın White Komisyonu, felaketin başlamasında tetik görevi yapan (sahne üzerindeki kirişe yerleştirilen iki kova domuz kanı) etken üzerinde yeterince durmamış ve kararsız kalmıştır. Eğer Nolan'ın yakın çevresindeki arkadaşlarının ifadelerine inanılacak olursa (ki, bu gençler inandırıcı bir yalan söyleyecek zekâ düzeyinde görünmemişlerdir), Nolan planın bu bölümünü Christine Hargensen'in elinden almış, tümüyle kendi inisiyatifiyle davranmıştır.</p>

  <p class="calibre3">*</p>

  <p class="calibre1">Billy araba kullanırken konuşmazdı; araba kullanmaktan da çok hoşlanırdı. Bu iş ona başka hiçbir şeyle kıyaslanmayacak bir güçlülük duygusu veriyordu, sevişmekten bile zevkliydi.</p>

  <p class="calibre1">Önlerindeki yol akşam karanlığında siyahlar ve beyazlar karışımı olarak uzanıp gitmekteydi, hız göstergesiyse yetmişin biraz üstündeydi. Billy, sosyal hizmetler uzmanlarının deyimiyle, parçalanmış bir ailenin çocuğuydu; işlettiği benzin istasyonunun iflas etmesi üzerine babası evi terk edip gittiğinde Billy on iki yaşındaydı. O günden beri de annesi dördüncü erkek arkadaşıyla birlikte yaşamaktaydı. Şu sıralarda Brucie annesinin gözde sevgilisiydi. Şişman ayının tekiydi. Annesi de gün geçtikçe çirkin bir patates çuvalına dönüyordu.</p>

  <p class="calibre1">Ama araba... araba kendi mistik yapısıyla Billy'nin damarlarına şan ve güçlülük veriyordu sanki. Onu saygın biri yapıyordu. Birbirinden güzel fıstıkları arka koltukta düdüklemesi rastlantı sonucu değildi. Bu araba onun hem kölesiydi, hem de Tanrı'sı. Verdiği gibi almasını da bilirdi. Çoğu kez de Billy'nin başını dinlemek için uzaklara gitmesine yaramıştı. Bazı uzun ve uykusuz gecelerde, annesi Brucie'yle kavga ederken Billy kendine mısır patlatıp arabasıyla başıboş köpek aramaya çıkardı. Bazı sabahlar arabanın kontağını kapatıp yokuş aşağı, evin kendi yapmış olduğu garajına kadar yağ gibi kayardı.</p>

  <p class="calibre1">Chris artık onun bu huyunu öğrenmiş olduğundan nasıl olsa karşılıksız kalacak bir konuşmaya girişmedi. Yanında, bir bacağı altında sessizce oturup tırnaklarını kemirdi. Yanlarından geçen arabaların farları sarı saçlarını gümüşsü gösteriyordu.</p>

  <p class="calibre1">Billy, Chris'le ilişkisinin ne kadar daha süreceğini düşündü. Bu geceden sonra pek uzun sürmezdi herhalde. Bu iş bittikten sonra aralarındaki bağ giderek incelip kopabilir, ikisinin de aklına, bu ilişki nasıl başladı zaten, sorusu takılabilirdi. Zamanla Chris onun gözünde Tanrıça özelliğini yitirecek, yine tipik sosyete orospusu görünümü alacaktı, böyle olunca da Billy onu biraz hırpalamak isteyecekti. Belki birazdan fazla. İyice burnunu sürtmek için. Brickyard tepesine vardıklarında lise aşağıda kalmış, park yerinde öğrencilerin babalarına ait gıcır gıcır arabalar pırıldıyordu. Billy içinde her zamanki nefretin ve tiksintinin kabardığını hissetti. Onlara gösteririm (unutamayacakları bir gece) dünyanın kaç bucak olduğunu. Görürler.</p>

  <p class="calibre1">Dersane binaları sessiz ve karanlıktı, yalnızca lobide sarı bir ışıltı göze çarpıyordu. Spor salonunun cam duvarındaysa yumuşak, portakal renkli bir ışık, sanki başka bir dünyadanmış gibi ışıldamaktaydı. Billy yine aynı nefreti ve bu cama taş atma dürtüsünü duydu.</p>

  <p class="calibre1">"Işıklar göründü, parti ışıkları göründü," diye mırıldandı.</p>

  <p class="calibre1">"Ne?" Chris ona döndü, daldığı düşüncelerden sıyrılmaya çalıştı.</p>

  <p class="calibre1">"Yok bir şey." Billy elini uzatıp onun boynunu tuttu. "Galiba ipi çekme zevkini sana vereceğim."</p>

  <p class="calibre1">Billy işi kendisi bitirmişti, çünkü başka kimseye güvenemeyeceğini biliyordu. Bunu öğrenmek için de çok çetin dersler alması gerekmişti, okullarda öğretilenlerden çok daha zorlu dersler... ama iyi öğrenmişti. Önceki gece onunla birlikte Henty'nin çiftliğine giden oğlanlar domuz kanını ne yapacağını bile bilmiyorlardı. İşin içinde Chris'in olduğunu tahmin edebilirlerdi belki, ama bunu bile kesin bilemezlerdi.</p>

  <p class="calibre1">Perşembe gecesi cuma sabahına dönüştükten birkaç dakika sonra arabasıyla okula gitti, çevrede polis arabası falan olmadığını kontrol etmek için okulun etrafında iki tur attı.</p>

  <p class="calibre1">Farlarını söndürüp park yerine gitti ve oradan binanın arkasına geçti. Geride ince bir sis halısı altında kalmış futbol sahası görünüyordu.</p>

  <p class="calibre1">Bagajı açıp buz kutusunu aldı. Kovaların içindeki kan buz tutmuştu, ama bunun zararı yoktu. Çözülmesi için daha yirmi dört saat zaman vardı.</p>

  <p class="calibre1">Kovaları yere bıraktı, alet kutusundan çeşitli gereçler çıkarıp bunları arka cebine koydu. İçinde çeşitli vidalar olan kahverengi bir torba aldı.</p>

  <p class="calibre1">Hiç telaş etmeden, işine karışılmayacağım bilenlere özgü bir rahatlıkla çalışıyordu. Balonun yapılacağı spor salonu park yerine bakıyordu, bunun sahne gerisindeki depo bölmesinin de bir sıra penceresi vardı.</p>

  <p class="calibre1">Billy spatula benzeri bir gereç çıkarıp bunu pencerenin alt ve üst kısımlarının birleştiği yere sıkıştırdı. Bu gereci kendisi yapmıştı ve çok işe yarardı. Bir süre zorladıktan sonra kilidi açıldı. Billy pencereyi yukarı kaldırıp içeri süzüldü.</p>

  <p class="calibre1">İçerisi çok karanlıktı. Egemen olan koku, okulun tiyatro kulübü tarafından yapılan dekor boyalarının kokuşuydu. Bir köşede orkestra platformu ve üzerindeki enstrüman kutularıyla Bay Downer'ın piyanosu gölge halinde görünüyordu.</p>

  <p class="calibre1">Billy el fenerini çıkarıp sahneye gitti ve kırmızı kadife perdelerin arasından geçti. Pırıl pırıl cilalanmış yüzeyi ve yeni boyanmış basketbol alanı çizgileriyle salon zemini küçük bir göl gibiydi. Fenerini perde önündeki sahne çıkıntısına tuttu. Buraya tebeşirle ertesi gün yerleştirilecek olan kral ve kraliçe tahtlarının yeri çizilmişti. O zaman bütün sahne çıkıntısı da çiçeklerle bezenmiş olacaktı... ne anlamı vardı sanki...</p>

  <p class="calibre1">Boynunu uzattı ve fenerini havaya tutup üstteki gölgelere baktı. Tepesinde siluetler halinde kirişler vardı. Tam dans pistinin üstündeki kirişler krepon kağıdıyla süslenmişti, ama sahne çıkıntısı üzerindekiler süslenmemişti. Buradakiler küçük bir çekme perdeyle gizlenmiş, salon zemininden görünmüyordu. Aynı perde duvar resmini aydınlatacak olan lambaları da gizlemekteydi.</p>

  <p class="calibre1">Billy feneri söndürdü ve sahne çıkıntısının sol yanına gidip duvara monte edilmiş çelik merdivenden tırmanmaya başladı. Gömleğinin içine koymuş olduğu içi vida dolu torba salonun ölü sessizliği içinde yankılı bir şıngırtı çıkarıyordu.</p>

  <p class="calibre1">Merdivenlerin üstünde küçük bir platform vardı. Sahne çıkıntısına yüzünü döndüğü zaman, sağ yanında tiyatro araç gereçleri ve dekorlarının bulunduğu yer, solundaysa salon kalıyordu. Tiyatro araç gereçleri arasında 1920'lere dek uzanan çeşitli dönemlerde kullanılmış dekor malzemeleri vardı. Edgar Alan Poe'nun "Kuzgun" adlı şiiri dramatize edilirken kullanılan Athena büstü boş gözlerle Billy'ye baktı. Tam önünde, çelik bir kiriş sahne çıkıntısına doğru uzanmaktaydı. Duvar resmini aydınlatacak olan lambalar bunun altına monte edilmişti.</p>

  <p class="calibre1">Billy bunun üzerine çıkıp hiç korkmadan ve kolayca yürümeye başladı. İçinden de bir şarkı mırıldanıyordu. Kirişin üstü kalın bir toz tabakasıyla kaplıydı. Yolun yansına geldiğinde Billy durdu, dizleri üstüne eğilip aşağı baktı.</p>

  <p class="calibre1">Evet. Fener'in ışığında tam altındaki sahne çıkıntısını ve buradaki tebeşir çizgilerini görebiliyordu, (bombalan salın) Tam noktayı belirlemek için tozun üstüne bir çarpı işareti çizdi ve yeniden cambaz gibi platforma yürüdü. Balo saatine dek buraya kimse çıkmazdı. Duvar resmine ve kralla kraliçenin taç giyecekleri sahne çıkıntısına verilecek ışık, aşağıda bir kutudan yapılacaktı.</p>

  <p class="calibre1">(görürler taç nasıl giydirilirmiş)</p>

  <p class="calibre1">Aşağıdan buraya bakacak biri ise güçlü ampullerin ışığından hiçbir şey göremezdi. Yapacağı düzenleme ancak birinin bir şey almak için platform üzerindeki tiyatro araç gereçleri bölümüne geçmesiyle açığa çıkabilirdi. Ama buna pek ihtimal vermiyordu. Göze alınabilecek bir riskti doğrusu.</p>

  <p class="calibre1">Billy kahverengi torbasını açıp içinden bir çift ince lastik eldiven çıkarıp giydi, daha sonra da bir gün önce satın almış olduğu iki makaradan birini çıkardı. Dudakları arasına birkaç tane çivi sıkıştırıp çekici de aldı. Yine aynı şarkıyı mırıldanarak makarayı platformun üstündeki köşeye çaktı. Yanına da küçük bir vida iliştirdi.</p>

  <p class="calibre1">Merdivenden inip sahne arkasına geçti, buradan da içeri girmiş olduğu pencereye yakın bir yerden yine merdivenden çıkıp depo gibi kullanılan tavan arası benzeri bir bölmeye geldi. Burada yığın halinde eski okul yıllıkları, güve yemiş spor formaları ve farelerin kemirdiği eski ders kitapları bulunuyordu.</p>

  <p class="calibre1">Billy buradan sola bakarak fenerini tuttuğunda tiyatro araç gereçleri bölümünü ve yerleştirdiği makarayı görebiliyordu. Sağına döndüğünde yüzüne serin hava çarptı; duvarda havalandırma deliği vardı. Şarkısını mırıldanarak ikinci makarayı da bu deliğin üstüne çaktı.</p>

  <p class="calibre1">Yeniden aşağı inip az önce açmış olduğu pencereden dışarı çıktı ve domuz kanıyla dolu kovalan aldı. İşe koyulalı yarım saat geçmiş olmasına karşın daha buz çözülmemişti. Kovalarla birlikte pencereden içeri girdi.</p>

  <p class="calibre1">İki elinde kovalarla kiriş üstünde yürümesi daha kolay olmuştu; çarpı işareti koyduğu yere gelince durdu ve kovalan bıraktı, bir kez daha aşağı baktıktan sonra yeniden platforma yürüdü. Bir an kovalardaki parmak izlerini silmeyi düşündüyse de, (Kenny, Don ve Steve'in parmak izleri vardı) sonra bundan vazgeçti. Cumartesi sabahı belki güzel bir sürprizle uyanırlardı. Bunu düşününce gülesi geldi.</p>

  <p class="calibre1">Torbadaki son kalan bir kangal sicimdi. Yeniden kovaların bulunduğu yere gidip ikisinin de sapından bolca geçen bir düğüm attı. Sonra sicimi makaradan ve vidadan geçirdi. Kalan sicimi sol taraftaki platforma atıp oradaki makaradan da geçirdi.</p>

  <p class="calibre1">Kalan bolca sicimi hava deliği yanındaki sandıkların üstüne bıraktı. Dışardan elini uzattığında kolayca yetişebileceği bir yerdeydi. Son kez merdivenlerden aşağı inip ellerindeki tozu silkeledi. İşi bitmişti.</p>

  <p class="calibre1">Pencereden dışarı baktı, sonra da süzülerek dışarı çıktı. Pencereyi indirdi ve elinden geldiğince kilidi kapamaya çalıştı. Sonra da arabasına döndü.</p>

  <p class="calibre1">Chris kovaların altında büyük bir olasılıkla Tommy Ross'la o White denen karının bulunacağını söylemişti; bunu sağlamak için de kendi arkadaşları arasında yoğun bir kulis yapmıştı. Böylesi iyi olurdu tabii. Ama Billy için kim olsa iyi olurdu.</p>

  <p class="calibre1">Hatta şöyle bir düşününce, kovaların altında Chris de olsa fark etmezdi onun için.</p>

  <p class="calibre1">Arabasına binip oradan uzaklaştı.</p>

  <p class="calibre3">*</p>

  <p class="calibre1">Benim Adım Susan Snell'den alıntı (s. 48):</p>

  <p class="calibre1">Carrie balodan bir gün önce Tommy'yi görmeye gitti. Koridorda onun dersten çıkmasını beklerken çok perişan bir görünüşü varmış. Tommy'nin anlattığına göre, sanki Tommy'nin onu azarlamasından korkar gibiymiş.</p>

  <p class="calibre1">Balo gecesi en geç on bir buçukta evde olması gerektiğini, yoksa annesinin çok merak edeceğini söylemiş. Tommy'nin eğlencesine engel olmak istemezmiş, ama annesini merak içinde bırakması da doğru olmazmış. Tommy balodan sonra Kelly'nin yerine gidip bir birayla hamburger yemeyi önermiş. Öteki çocuklar Westover ya da Lewiston'a gideceklerinden orası bomboş olur, demiş. Carrie'nin yüzü sevinçle aydınlanmış ve seve seve kabul etmiş.</p>

  <p class="calibre1">İşte herkesin canavar dediği kız bu. Bunu aklınızdan çıkarmamanızı isterim. Yaşamındaki tek okul balosundan sonra salt annesi merak etmesin diye hamburger ve alkolsüz birayla yetinen bir kız...</p>

  <p class="calibre3">*</p>

  <p class="calibre1">Salona adımını atar atmaz Carrie'yi ilk çarpan şey içerdeki görkemdi. Şöyle böyle bir görkem değil, adamakıllı görkem. Satenli, ipekli, sifonlu gölgeler dolaşıyor, hava çeşitli çiçeklerin kokusuyla dolup taşıyordu. Sırtı açık, daracık belli bol etekli giysileriyle kızlar, göz kamaştırıcı beyazlıktaki ceketleriyle, pırıl pırıl parlayan siyah ayakkabılarıyla oğlanlar...</p>

  <p class="calibre1">Pistte dans eden birkaç çift vardı, onlar da hafif loş ışıkta gerçekdışı siluetler gibi görünüyorlardı. Carrie çevresindeki insanları okul arkadaşları olarak değil, birer yabancı gibi görmek istiyordu.</p>

  <p class="calibre1">Tommy koluna girmişti. "Duvar resmi çok güzel olmuş," dedi.</p>

  <p class="calibre1">"Evet," diyebildi Carrie ancak.</p>

  <p class="calibre1">Özel ışıklandırmayla aydınlanan resimde gondolcu küreğinin üzerine yaslanmış, bütün tabloya egemen olan günbatımı renkleri içinde yıkanıyor gibiydi. Arkasındaysa suların üstünde yükselen binalar vardı. Carrie o anın bütün yaşamı boyunca aklından hiç çıkmayacağını anlamıştı.</p>

  <p class="calibre1">Acaba diğerleri de aynı duygular içindeler mi, diye geçirdi içinde... onlar ki, dünyayı görmüş insanlardı... ama George bile bir an salonun görünümü, kokusu ve genel havası karşısında sessiz kalmıştı. Orkestranın çaldığı hafif müzik bile Carrie'yi etkiliyordu. O an büyük bir huzur içindeydi, sanki ruhu güçlü bir ütü altında bütün buruşukluğundan kurtulup pürüzsüz ve dümdüz oluvermişti.</p>

  <p class="calibre1">"Daannsss," diye bağırdı birden George ve Frieda'yı piste sürükledi. Çalmakta olan müzikle ilgisiz bir dansa haşladı. O sırada kenardan birisi bir laf atınca George da ona cevap verdi, sonra da kollarını kavuşturup bir kazaska figürü denedi, ama az kalsın düşüyordu.</p>

  <p class="calibre1">Carrie güldü. "George çok komik," dedi.</p>

  <p class="calibre1">"Komiktir ya. Çok iyi bir çocuktur. Burada çok iyi insanlar var. Oturmak ister misin?"</p>

  <p class="calibre1">"Tabii," dedi Carrie.</p>

  <p class="calibre1">Tommy kapıya gitti ve saçı kuaförde hayli kabartılmış olan Norma Watson'la döndü.</p>

  <p class="calibre1">"Sizin yeriniz diğer YANDA," dedi Norma, bir yandan da gözü Carrie'deydi; bir yerinden sarkan bir şey, sivilce ya da yerine döndüğünde ballandıra ballandıra anlatabileceği bir açık aradı. "Bu ne güzel elbise, Carrie. Nereden aldın?" Dans pistinin çevresinden dolanıp masalarına giderken Carrie, Norma'ya giysisini anlattı. Norma, Avon sabunu, Woolsworth parfümü ve ağzında şapur şupur çiğnediği meyveli çiklet kokuyordu.</p>

  <p class="calibre1">Masada iki tane katlanan iskemle (tabii krapon kâğıtlarıyla süslü) vardı. Masanın üstü de okul renklerinden oluşan krapon kâğıtlarıyla bezenmiş, üzerinde şarap şişesine sokulmuş bir mum, bir balo programı, küçük, yaldızlı bir kalemle parti ikramı olan, iki gondol içinde karışık kuruyemiş vardı.</p>

  <p class="calibre1">"Yahu, bir türlü alışamadım," diyordu Norma. "Carrie, öyle farklı görünüyorsun ki." Gözlerini iyice dikip yüzüne bakması Carrie'yi biraz tedirgin etti. "Her tarafın ışıldıyor. Sırrın nedir?"&nbsp;</p>

  <p class="calibre1">"Don MacLean'in gizli aşkıyım," dedi Carrie. Tommy birden gülecek gibi olduysa da, hemen bastırdı. Norma'nın gülümsemesi biraz tekler gibi oldu. Carrie kendi esprisine ve hazırcevaplığına şaşırmıştı. Demek ki, ortada dolaşan esprinin kurbanı olduğu zaman insan böyle görünüyordu. Poposunu an sokmuş gibi. Norma'nın bu görünüşüne bayılmıştı.</p>

  <p class="calibre1">"Benim artık gitmem gerek," dedi Norma. "Ne heyecanlı, değil mi, Tommy?" Tommy'ye acır gibiydi. "Seçim de çok heyecanlı olacak..."</p>

  <p class="calibre1">"Her yanımdan seller gibi soğuk ter boşanıyor," dedi Tommy ciddi bir yüzle.</p>

  <p class="calibre1">Norma biraz şaşkın bir halde yanlarından ayrıldı. Hiç de alışılageldiği gibi gelişmemişti konuşmalar. Carrie söz konusu olduğunda herkes ne olup biteceğini bilirdi eni konu. Tommy yine için için kıkırdadı.</p>

  <p class="calibre1">"Dans etmek ister misin?" diye sordu.</p>

  <p class="calibre1">Carrie dans etmesini bilmiyordu, ama bunu o anda itiraf etmeye de niyeti yoktu. "Biraz oturalım istersen."</p>

  <p class="calibre1">Tam otururlarken Carrie'nin gözüne masanın üzerindeki mum ilişti ve Tommy'den bunu yakmasını rica etti. Mum yanarken, alevinin üstünde göz göze geldiler. Tommy uzanıp elini tuttu. Orkestra hafif müziğini sürdürüyordu.</p>

  <p class="calibre3"><sub class="calibre4">*</sub></p>

  <p class="calibre1">Gölge Patladı'dan alıntı (s. 133-134):</p>

  <p class="calibre1">Eğer ilerde bir gün Carrie konusu daha akademik bir nitelik kazanırsa, belki Carrie'nin annesi de daha ayrıntılı bir biçimde incelenecektir. Salt Brigham aile ağacını daha yakından tanımak için ben bile bu girişimi yapabilirim. İki üç kuşak geride çok ilginç olaylar olabilir.</p>

  <p class="calibre1">Ve tabii, bir de Carrie'nin Balo Gecesi eve dönme olayı var. Neden? O aşamadayken Carrie'nin ne kadar aklı başında olduğunu söylemek zor. Bağışlanmak için olabilir, kendini kurban etmek için olabilir. Ama ne olursa olsun eldeki somut kanıtlar Margaret White'ın evde onu beklemekte olduğunu gösteriyor.</p>

  <p class="calibre3"><sub class="calibre4">*</sub></p>

  <p class="calibre1">Ev kesin bir sessizlik içindeydi.</p>

  <p class="calibre1">Carrie yoktu.</p>

  <p class="calibre1">Gece.</p>

  <p class="calibre1">Ve Carrie gitmiş.</p>

  <p class="calibre1">Margaret White ağır ağır yatak odasından oturma odasına yürüdü. Önce kan akıntısı başlamış, ardından da Şeytan'ın gönderdiği düşler. Ve de Şeytan'ın ona bahşettiği o zebani gücü. Bu güç de kanın gelmesiyle beraber başlayacaktı tabii. Margaret Şeytan'ın gücünü iyi bilirdi. Kendi büyükannesi de bu güce sahipti. Pencere kenarındaki koltuğundan kalkmadan şöminedeki odunları yakmayı becerirdi. Böyle olunca da gözleri (cadıların yaşamasına izin vermeyeceksin)</p>

  <p class="calibre1">cadılara özgü bir ışıltıyla parlardı. Bazı akşamlar yemek masasında şeker kâsesi havada deli gibi daireler çizip dururdu. Böyle olduğunda büyükannesi ağzından deli gibi sesler çıkarır, eliyle nazar işaretleri yapardı. Sıcak günlerde köpek gibi solurdu, altmış altı yaşında, daha pek yaşlı sayılmamasına karşın bunamış bir durumda kalp yetersizliğinden öldüğünde, Carrie daha bir yaşında bile yoktu. Büyükannesinin cenazesinden dört hafta kadar sonra Margaret bir gün yatak odasına girdiğinde kızını beşiği içinde kahkahalar atarak başının üzerinde, havada dans eden bir şişeyi izlediğini görmüştü.</p>

  <p class="calibre1">Margaret o an onu öldürecekti. Ralph engel olmuştu.</p>

  <p class="calibre1">Engel olmasına izin vermemeliydi.</p>

  <p class="calibre1">Şimdi Margaret White oturma odasının ortasında dikilmiş duruyordu. Duvardaki resimde İsa ona yaralı, acı çeken ve küskün gözlerle bakıyordu. Guguklu saat tıklamaktaydı. Saat sekizi on geçiyordu.</p>

  <p class="calibre1">Carrie'deki Şeytan gücünü Margaret düpedüz hissediyordu. Hissetmemek mümkün değildi zaten. Carrie'yi üç yaşındayken komşu yosmaya bakarken yakaladığında, yapması gereken görevi tam yapıyordu ki, bu kez taş yağmış ve Margaret'in gücü kesilmişti. Şimdi o güç yine kabarmıştı, tam on üç yıl sonra.</p>

  <p class="calibre1">Önce kan, sonra da zebani gücü.</p>

  <p class="calibre1">Şimdi de bir oğlan, birlikte dans etme, sonra da yol kenarı ya da otoparkta arabanın arka koltuğuna uzanıp...</p>

  <p class="calibre1">Kan, taze kan. Bu işlerin kökünde hep kan vardı ve temizlemek de ancak kanla sağlanabilirdi.</p>

  <p class="calibre1">Margaret dev gibi bir kadındı, son derece kalın kollarında dirsekleri küçük gamzeler gibi kalıyordu, ama güçlü boynunun üstündeki başı şaşılacak denli ufaktı. Yüzü bir zamanlar güzeldi. Hâlâ da gizemli bir güzelliği vardı. Ama gözlerinde artık anormal ve dalgın bir ifade yerleşmişti, ağzının kenarlarındaki çizgiler de oldukça derindi. Bir yıl öncesine dek simsiyah olan saçları şimdi neredeyse hepten beyazdı.</p>

  <p class="calibre1">Günahı, kapkara, gerçek günahı yok etmenin tek yolu, onu tövbekar bir kalbin (Carrie kurban edilmeli)</p>

  <p class="calibre1">kanında boğmakla olur. Tanrı bunu anlardı ve zaten kendi parmağını onun üzerine dayamıştı. Dağın tepesinde Hz. İbrahim'e oğlu İshak'ı kurban etmesini söyleyen de Tanrı'nın kendisi değil miydi?</p>

  <p class="calibre1">Eski terliklerini sürüyerek mutfağa gitti ve dolabın çekmecesini açtı. Et kesmek için kullandıkları bıçak yıllardır bilenmekten ortası yay biçimini almış, uzun ve sivri uçluydu. Mutfak tezgâhının yanındaki tabureye oturup biley taşını aldı ve gözlerinde lanetlenmişlere özgü bir ifadeyle bıçağı ağır ağır bilemeye başladı.</p>

  <p class="calibre1">Guguklu saat bir süre daha tıkladıktan sonra içindeki guguk kuşu dışarı fırlayıp saatin sekiz buçuk olduğunu ilan etti.</p>

  <p class="calibre1">Ağzında zeytin tadı vardı.</p>

  <p class="calibre1">SON SINIF ÖĞRENCİLERİ 1979 MEZUNİYET BALOSUNU SUNAR</p>

  <p class="calibre1">27 Mayıs 1979</p>

  <p class="calibre1">Müzik: The Billy Bosman Orkestrası Müzik: Josie ve Moonglows</p>

  <p class="calibre1">EĞLENCE PROGRAMI</p>

  <p class="calibre1">Kabare gösterisi... Sandra Stenchfield</p>

  <p class="calibre1">"500 Miles"</p>

  <p class="calibre1">"Lemon Tree"</p>

  <p class="calibre1">"Mr. Tambourine Man"</p>

  <p class="calibre1">John Swithen ve Maureen Cowan'dan Folk Şarkıları</p>

  <p class="calibre1">"The Street Where You Live"</p>

  <p class="calibre1">"Raindrops Keep Falling On My Head"</p>

  <p class="calibre1">Ewen Lisesi Korosu "Bridge Over Troubled Waters"</p>

  <p class="calibre1">GÖREVLİ ÖĞRETMENLER</p>

  <p class="calibre1">Bay Stephens, Bayan Geer, Bay ve Bayan Lublin, Bayan Desjardin Taç giyme saat 22.00'dedir.</p>

  <p class="calibre1">SİZİN balonuz olduğunu unutmayın; her zaman anımsanacak bir balo olmasına çalışın!</p>

  <p class="calibre1">Tommy üçüncü kez önerdiğinde artık Carrie dans bilmediğini itiraf etmek zorunda kaldı. Piste çıkıp deli gibi dönmenin kendisine hiç yakışmayacağını (ve günah olacağını)</p>

  <p class="calibre1">evet ya, günah olacağını Tommy'ye söylemedi.</p>

  <p class="calibre1">Tommy başını sallayarak kabullendi, sonra da gülümsedi. Biraz eğilip Carrie'ye kendisinin de dans etmekten nefret ettiğini söyledi. Birlikte birkaç masayı ziyarete ne derdi Carrie? Carrie bir an yutkunamadı, ama kabul etti. Evet ya, fena olmazdı. Tommy onu ağırlamaya çalışıyordu. Onun da Tommy'yi ağırlaması gerekirdi, anlaşma böyleydi. Birinin çelme takmaması, çaktırmadan sırtına beni-tekmeleyin yazılı bir kâğıt yapıştırmaması ya da suratına su püskürten bir oyuncak çıkarmaması için dua etti; yoksa yine herkes kahkahalarla gülerek alay etmeye başlardı.</p>

  <p class="calibre1">"Carrie?" dedi kararsız bir ses.</p>

  <p class="calibre1">Orkestrayı ve dans pistini izlemeye öyle dalmıştı ki, kimsenin geldiğini fark etmemişti. Tommy içkilerini almaya gitmişti.</p>

  <p class="calibre1">Başını çevirip baktığında karşısında Bayan Desjardin'i gördü.</p>

  <p class="calibre1">Bir an hiç konuşmadan bakıştılar, olayın anısı gözle yaptıkları iletişim arasında tazelendi.</p>

  <p class="calibre1">(beni çırılçıplak görmüştü, çıplak kanlar içinde çığlıklar atarken)</p>

  <p class="calibre1">Sonra Carrie utana sıkıla, "Çok güzelsiniz, Bayan Desjardin," dedi.</p>

  <p class="calibre1">Gerçekten de öyleydi. Sarı saçlarını toplamış, pırıl pırıl, gümüşsü bir giysi giymişti. Boynunda ince bir kolye vardı. Öyle genç görünüyordu ki, son sınıf öğrencilerinden ayırt etmek oldukça zordu.</p>

  <p class="calibre1">"Teşekkür ederim," dedi Desjardin. Bir an duraksadıktan sonra elini Carrie'nin koluna dayadı. "Asıl çok güzel olan sensin," dedi, her sözcüğü ayrıca vurgulayarak.</p>

  <p class="calibre1">Carrie fena halde kızararak gözlerini masaya indirdi. "Çok naziksiniz böyle söylediğiniz için. Öyle... öyle olmadığımı biliyorum... ama yine de sağ olun."</p>

  <p class="calibre1">"Gerçeği söylüyorum," dedi Desjardin. "Carrie, geçmişte her ne olmuşsa... artık unutuldu. Bunu bilmeni isterim."&nbsp;</p>

  <p class="calibre1">"Ben unutamam," dedi Carrie. Başım kaldırdı. Dudaklarının ucuna gelen cümle, kimseyi suçlamıyorum artık gibi bir şeydi, ama kendini tuttu ve söylemedi. Çünkü bu yalandı. Aslında tümünü de suçluyordu, her zaman da suçlayacaktı ve şu anda da her şeyden çok dürüst olmak istiyordu. "Ama her şey geçti artık. Oldu bitti."</p>

  <p class="calibre1">Bayan Desjardin gözlerinde salonun ışıklarını yansıtarak gülümsedi. Dans pistine doğru baktı, Carrie de onun bakışını izledi.</p>

  <p class="calibre1">"Kendi mezuniyet balomu anımsıyorum," dedi Desjardin alçak bir sesle. "Topuklu ayakkabılarımı giydiğimde, birlikte gittiğim oğlandan beş santim daha uzun oluyordum. Getirdiği çiçek tuvaletime hiç yakışmamıştı. Arabasının egzoz borusu kırılmış, yolda korkunç sesler çıkarmıştı. Ama yine de bambaşka bir düştü sanki. Bir daha hiçbir balo bana o büyülü havayı veremedi." Carrie'ye baktı. "Sen de böyle mi düşünüyorsun?"</p>

  <p class="calibre1">"Çok güzel oluyor," dedi Carrie.</p>

  <p class="calibre1">"O kadarcık mı?"&nbsp;</p>

  <p class="calibre1">"Hayır. Daha pek çok şey var. Tümünü söyleyemem. Kimseye söyleyemem."</p>

  <p class="calibre1">Desjardin hafifçe kolunu sıktı. "Hiç unutmayacaksın bu geceyi," dedi. "Ömrün boyunca."</p>

  <p class="calibre1">"Sanırım haklısınız."</p>

  <p class="calibre1">"İyi eğlenceler, Carrie."</p>

  <p class="calibre1">Desjardin ayrılırken Tommy de elinde iki kadeh kolayla geliyordu.</p>

  <p class="calibre1">"Ne istiyormuş?" diye sordu elindeki kadehleri dikkatle masaya bırakırken.</p>

  <p class="calibre1">Carrie, Desjardin'in arkasından bir süre baktı. "Galiba özür dilediğini söylemek istiyordu."</p>

  <p class="calibre1">(anne önlük bağlarını çöz, artık büyüdüm) ve öyle kalmasını da istiyordu.</p>

  <p class="calibre1">İki, üç kişi kenarlardan kral ve kraliçe tahtlarını sahneye doğru getirirlerken, salon sorumlusu Bay Lublin de onlara talimatlar yağdırıyordu. Tahtlar gerçekten çok görkemli görünüyordu, bembeyaz döşemeleri üzerine gerçek çiçekler ve dev gibi krepon süslemeler konmuştu.</p>

  <p class="calibre1">"Çok güzel tahtlar," dedi Carrie.</p>

  <p class="calibre1">"Güzel olan sensin," dedi Tommy. Carrie artık bu gece hiçbir terslik olmayacağına inanmıştı... hatta belki de kral ve kraliçe olarak kendileri seçilirlerdi. Bunu düşündüğü için kendi kendine güldü.</p>

  <p class="calibre3">*</p>

  <p class="calibre1">Saat dokuz olmuştu.</p>

  <p class="calibre1">Sue Snell evinin oturma odasında oturmuş, bir yandan bir giysinin etekliğini bastırıyor, bir yandan da pikapta çalan Jefferson Airplane'in Long John Silver albümünü dinliyordu. Plak oldukça eski ve cızırtılıydı, ama yine de müzik yatıştırıcı geliyordu.</p>

  <p class="calibre1">Annesiyle babası o gece dışarı çıkmışlardı. Olup bitenden haberleri vardı mutlaka; fakat neyse ki, Sue'ya böyle davrandığı için ne kadar gurur duyduklarını ya da artık büyüdüğünü görmekten ne kadar memnun olduklarını söyleyen tıraşlar atmamışlardı. Bir başına bıraktıkları için memnundu, çünkü hâlâ amacından emin değildi, küçük bir kıskançlık kıvılcımı bulabilirim diye de bunu düşünmeye korkuyordu.</p>

  <p class="calibre1">Her neyse, yapmıştı işte bir kez; bu kadarı yeterliydi, tatmin olmuştu.</p>

  <p class="calibre1">(belki Carrie ona âşık olur)</p>

  <p class="calibre1">Sanki biri ona seslenmiş gibi birden başını kaldırdı, dudakları hafif bir gülümsemeyle kıvrılmıştı. İşte bu olursa, tam peri masallarına yakışır bir son olurdu. Yakışıklı Prens eğilip dudaklarını Uyuyan Güzel'in dudaklarına değdiriyor.</p>

  <p class="calibre1">Sue, bunu sana nasıl söyleyeceğimi bilemiyorum, ama...</p>

  <p class="calibre1">Gülümsemesi birden dondu.</p>

  <p class="calibre1">Âdet kanaması gecikmişti. Neredeyse bir hafta kadar. Ve üstelik o güne dek de hiç geciktiği olmamıştı.</p>

  <p class="calibre1">Pikabın otomatiği başka bir plak düşürdü. O kısacık anlık sessizlik sırasında içinde bir şeylerin tersyüz olduğunu hissetti. Belki de ruhu.</p>

  <p class="calibre1">Saat dokuzu çeyrek geçiyordu.</p>

  <p class="calibre3">*</p>

  <p class="calibre1">Billy lisenin otoparkına girip arabayı hemen karayoluna çıkarabilecek bir durumda park etti. Chris tam çıkmak üzere davranırken de bileğine yapıştı. Karanlığın içinde gözleri parıldıyordu.</p>

  <p class="calibre1">"Ne var?" diye sordu Chris sinirli bir heyecanla.</p>

  <p class="calibre1">"Kral ve kraliçeyi anons etmek için hoparlörleri kullanırlar," dedi Billy. "Sonra da orkestralardan biri okul marşını çalar. O sırada kral ve kraliçe tahtlarına, yani hedefe oturuyorlardır."</p>

  <p class="calibre1">"Bunları ben de biliyorum. Bırak kolumu. Canımı acıtıyorsun."</p>

  <p class="calibre1">Billy bileğini daha da sıktı, aradaki küçük kemiklerin çıtırdadığını duyana dek. Ama Chris hâlâ gık demiyordu. Bayağı dayanıklıydı.</p>

  <p class="calibre1">"Beni dinle. Nasıl bir işe girdiğini bilmeni istiyorum. Marş çalarken ipi çek. Sıkı çek. Makaralar arasında biraz boşluk olacaktır, ama fazla değil. İpi çekip de kovaların devrildiğini hissettiğin an hemen koş. Çığlıkları falan duymak için sakın bekleme. Bu yaptığımız o tatlı, küçük şakalara benzemez. Bu resmen suçtur, tamam mı? Para cezasıyla falan bitmez. Adamı hapse atarlar."</p>

  <p class="calibre1">Bu, Billy'nin yaşamı boyunca yaptığı en uzun konuşmaydı.</p>

  <p class="calibre1">Chris'in gözleri öfke dolu alevler saçıyordu.</p>

  <p class="calibre1">"Çaktın mı manzarayı?"</p>

  <p class="calibre1">"Evet."</p>

  <p class="calibre1">"Pekâlâ. Kovalar devrilince ben koşmaya başlıyorum. Arabaya biner binmez de hemen tüyerim. O anda sen de arabadaysan, gelebilirsin. Eğer yoksan, seni bırakırım. Seni bıraktığımda eğer çeneni tutmazsan, öldürürüm. Bana inanıyor musun?"</p>

  <p class="calibre1">"Evet. Çek o boklu elini artık."</p>

  <p class="calibre1">Billy kolunu bıraktı. Yüzünde gölgeli bir gülümseme dolaştı. "Haydi bakalım. Her şey çok güzel olacak."</p>

  <p class="calibre1">Saat neredeyse dokuz buçuk oluyordu.</p>

  <p class="calibre1">Son sınıfların başkanı Vic Mooney neşe içinde mikrofona çıktı. "Evet, baylar, bayanlar. Şimdi sıra oylamada. Kral ve kraliçeyi seçmek için oy kullanacağız."</p>

  <p class="calibre1">"Bu yarışma kadınlara hakaret oluyor!" diye seslendi Myra Crewes.</p>

  <p class="calibre1">"Erkeklere de hakaret oluyor," diye karşılık verdi George Dawson. Bunun üzerine herkes güldü. Myra sesini kesti. Protesto görevini yapmıştı.</p>

  <p class="calibre1">"Lütfen herkes otursun şimdi," dedi Vic, hem gülüyor, hem de kızarıyordu. "Oylama zamanı geldi."</p>

  <p class="calibre1">Carrie ve Tommy masalarına oturdular. Tina Blake ve Norma Watson masaları dolaşıp oy pusulalarını dağıtıyorlardı. Norma kendi masalarına gelip de oy pusulasını verirken, "İyi şanslar!" dedi. Carrie pusulayı alıp baktı. Sonra da ağzı açık kaldı.</p>

  <p class="calibre1">"Tommy, burada bizim de adımız var!"</p>

  <p class="calibre1">"Evet, gördüm," dedi Tommy.</p>

  <p class="calibre1">Carrie dudaklarını ısırıp Tommy'ye baktı. "İstersen adaylıktan çekilelim."</p>

  <p class="calibre1">"Yok canım," dedi Tommy neşeyle. "Kazanacak olursak bütün yapacağımız iş, okul marşı çalınırken orada oturmak, sonra da dans edip resimlerimiz çekilirken salak salak bakmak. Resimlerimiz okul yıllığında basılınca da ne kadar salak göründüğümüzü herkes görecek."</p>

  <p class="calibre1">"Kime oy vereceğiz?" Carrie bir daha pusuladaki isimlere baktı. "Bunları sen daha iyi tanırsın." İçinden geçen kahkahayı bastıramadı. "Aslında benim pek tanıdığım yok sayılır."</p>

  <p class="calibre1">Tommy omuz silkti. "Neden kendimize oy vermiyoruz? Alçakgönüllüğe boş verelim."</p>

  <p class="calibre1">Carrie yüksek sesle güldü, ama hemen eliyle ağzını kapadı. Ağzından çıkan ses çok yabancı gelmişti kulağına. Düşünmeye fırsat vermeden hemen pusuladaki kendi adlarını çember içine aldı. Tam o sırada küçük kurşun kalem kırıldı ve kıymığı parmağını sıyırarak biraz kan çıkardı.</p>

  <p class="calibre1">"Canın yandı mı?"</p>

  <p class="calibre1">"Hayır." Carrie gülümsemeye çalıştı, ama pek kolay olmadı. Kan görmek onu çok rahatsız ederdi. Peçetesiyle sildi. "Ama, kalemi kırdığıma üzüldüm, andaç olacaktı. Ne budalayım."</p>

  <p class="calibre1">"İşte bak gondolün geliyor," dedi Tommy kuruyemiş tabağını öne sürerek. Carrie'nin boğazı düğümlenir gibi oldu, neredeyse kendini tutamayıp ağlayacak, rezil olacaktı. Ağlamadı gerçi, ama gözleri dolmuş, prizma gibi ışıl ışıl olmuştu. Tommy'nin görmemesi için başını öne eğdi.</p>

  <p class="calibre1">Teşrifatçılar oy pusulalarını toplarken orkestra da boşluk dolduran bir müzik çalıyordu. Pusulalar kapı yanındaki görevlilerin masasında toplandı, burada Vic, Bay Stephens ve Lublin tarafından ayırıma başlandı. Bayan Geer de ciddi bakışlarla onları izliyordu.</p>

  <p class="calibre1">Carrie elinde olmadan bir gerilim hissetmeye başladı, midesi kasılıyor, sırtı geriliyordu. Tommy'nin elini sımsıkı tuttu. Tabii, olacak şey değildi. Kimse onlara oy vermeyecekti. Tommy belki seçilirdi, ama yanında kendisi varken... Frank ve Jessica ya da Don Farnham'la Helen Shyres kazanabilirdi. Ya da... amaaan!</p>

  <p class="calibre1">Masaya ayrılan pusula yığınları içinde iki tanesi diğerlerinden fazla irileşmişti. Masa başındakiler ayırımı bitirdikten sonra saymaya başladılar. İkinci kez sayım yaptıktan sonra Bay Stephens başıyla işaret ederek pusulaları Vic'in eline tutuşturdu. Vic sahneye çıkıp mikrofonu aldı. Heyecandan az kalsın pusulaları düşürüyordu. Masalardan bir kahkaha yükseldi.</p>

  <p class="calibre1">"Korkarım bir çıkmaza girdik," dedi Vic. "Bay Lublin bunun mezuniyet balosu tarihinde ilk kez olduğunu söylüyor..."&nbsp;</p>

  <p class="calibre1">"Yani ne zamandan beri?" diye seslendi Tommy'nin arkasında oturan biri. "1800 falan mı?"</p>

  <p class="calibre1">"Adaylar berabere kaldılar."</p>

  <p class="calibre1">Bunun üzerine kalabalıktan mırıldanmalar oldu. "O halde penaltı atışları yapılsın," diye seslendi George Dawson ve herkesi güldürdü. Vic de sinirli bir gülümsemeyle buna katılırken elindeki pusulaları neredeyse yine düşürüyordu. "Frank Grier ve Jessica MacLean için altmış üç oy, Thomas Ross ve Carrie White için de altmış üç oy."</p>

  <p class="calibre1">Bu duyuruyu ani bir sessizlik izledi, ama çok geçmeden de müthiş bir alkış tufanı koptu. Tommy karşısında oturan Carrie'ye baktı. Carrie'nin başı öne eğilmişti. Tommy birden içinde</p>

  <p class="calibre1">(Carrie Carrie Carrie)</p>

  <p class="calibre1">onu ilk kez baloya davet ederken olduğu gibi bir his duydu. Kafasının içinde sanki yabancı bir şey vardı, sürekli Carrie'nin adını sesleniyordu. Sanki...</p>

  <p class="calibre1">"Lütfen dinleyin!" diyordu mikrofonda Vic. "Lütfen bir dakika daha dinleyin." Tezahürat kesildi. "Şimdi yeni bir oylama yapacağız. Pusulaları masanıza getirdiklerinde, lütfen seçeceğiniz çiftin adını yazıverin."</p>

  <p class="calibre1">Vic mikrofonu bıraktı ve yerine gitti.</p>

  <p class="calibre1">Pusulalar dağıtıldı; arta kalan balo programlan alelacele yırtılmış, pusula olarak kullanılmıştı. Orkestra yine çalmaya başladı, ama herkes heyecanla konuştuğu için kimse dinlemiyordu.</p>

  <p class="calibre1">"Bizi alkışlamıyorlardı herhalde," dedi Carrie başını kaldırarak. O sırada Tommy'nin içinde doğan duygu da kaybolmuştu. "Bizi alkışlamış olamazlar."</p>

  <p class="calibre1">"Belki seni alkışlamışlardı."</p>

  <p class="calibre1">Carrie ses çıkarmadan ona baktı. Dili tutulmuştu sanki.</p>

  <p class="calibre1">"Neden bu kadar uzun sürdü?" diye fısıldadı Chris. "Alkış sesleri duydum. Belki de oldu bitti bile. Eğer çuvallamışsan..." Billy hava deliğinden bir tornavida sokarak sicimi dışarı almış, şimdi ucu ikisinin arasında durmaktaydı.</p>

  <p class="calibre1">"Merak etme," dedi Billy sakin bir sesle. "Okul marşını çalacaklar. Hep böyle olur."</p>

  <p class="calibre1">"Ama... "</p>

  <p class="calibre1">"Kes sesini. Ne düşük çenen varmış be." Billy'nin sigarasının ucu karanlığın içinde göz kırpar gibiydi.</p>

  <p class="calibre1">Chris sesini kesti. Ama</p>

  <p class="calibre1">(bu iş bitince sen görürsün aslanım, bir daha beni yatağında zor bulursun)</p>

  <p class="calibre1">Billy'nin söylediklerini de kafasının bir yerine yerleştiriyordu. Kimse onunla öyle konuşamazdı. Babası bugüne bugün kentin en iyi avukatıydı.</p>

  <p class="calibre1">Saat ona yedi vardı.</p>

  <p class="calibre1">Tommy kırık kalemi eline almış, tam pusulanın üzerine yazacakken, Carrie çekine çekine elini tuttu.</p>

  <p class="calibre1">"Yazma... "</p>

  <p class="calibre1">"Ne?"</p>

  <p class="calibre1">"Bizi yazma," dedi sonunda Carrie.</p>

  <p class="calibre1">Tommy hayret içinde kaşlarını kaldırdı. "Neden olmasın? Ne ekersen onu biçersin. Annem hep böyle derdi."</p>

  <p class="calibre1">(anne)</p>

  <p class="calibre1">Birden gözlerinin önüne elinde ateşten bir kılıçla otoparkları, gece kulüplerini dolaşan öfkeli bir Tanrı'ya dua ederken annesi geldi. İçinde kapkara bir korku kabardı, bütün gücüyle bunu bastırmaya çalıştı. İçine doğan korku ve tehlike uyarısını açıklayabilmesi olanaksızdı. Yalnızca çaresiz bir gülümsemeyle, "Lütfen bizi yazma," diyebildi. Teşrifatçılar masaları dolaşıp pusulaları toplamaya başlamışlardı. Tommy bir saniye daha duraksadıktan sonra ansızın Tommy ve Carrie diye yazıverdi. "Senin için," dedi. "Bu gece her şeyin birinci sınıf olmalı."</p>

  <p class="calibre1">Carrie karşılık veremedi, çünkü tehlike uyarısını bütün benliğiyle hissediyor, annesinin yüzünde görür gibi oluyordu.</p>

  <p class="calibre3">*</p>

  <p class="calibre1">Bıçak biley taşından kayıverdi ve eline değer değmez de avucunun içini boydan boya kesti.</p>

  <p class="calibre1">Margaret kesilen yere baktı. Açık yaradan yoğun bir kan ağır ağır akmaya başladı, yerdeki eskimiş muşambanın üzerine damladı. Bu iyiydi işte. Bıçak et tadını almış, kan çıkarmıştı. Margaret elini sarmaya kalkışmadı. Yalnızca bıçağın üstüyle biriken kanı sildi; bıçağın çelik parıltısı şimdi kana bulanmıştı. Yere damlayan kanlara aldırmadan bilemeye devam etti.</p>

  <p class="calibre1">Eğer sağ gözün suç işlerse, onu yerinden çıkar.</p>

  <p class="calibre1">Zorlu bir emirdi, ama aynı zamanda tatlı ve güzeldi de. Günah dolu otel odalarına, park yerlerine dadananlara çok uyan bir emir.</p>

  <p class="calibre1">Gözünü çıkar</p>

  <p class="calibre1">(ve o çaldıkları iğrenç müzik)</p>

  <p class="calibre1">Çıkar</p>

  <p class="calibre1">(kızlar külotlarını gösteriyorlar, nasıl ter kokuyor, nasıl kanlı).</p>

  <p class="calibre1">Gözünü</p>

  <p class="calibre1">Guguklu saat onu vurdu.</p>

  <p class="calibre1">(o cadının bağırsaklarını yere dök)</p>

  <p class="calibre1">eğer sağ gözün suç işlerse, onu yerinden çıkar.</p>

  <p class="calibre3">*</p>

  <p class="calibre1">Giysiyle işi bitmişti ama Sue ne televizyon izlemek istiyor, ne kitaplarını çıkarıp okumak, ne de Nancy'ye telefon etmek geliyordu içinden. Kanepeye oturup kapkara mutfak penceresine bakmaktan ve içinde giderek büyüyen ne olduğu belirsiz bir korkuyu iliklerine kadar hissetmekten başka yapacağı şey yoktu.</p>

  <p class="calibre1">Derin bir iç çekip dalgın dalgın kollarını ovuşturmaya başladı. Tüyleri diken diken olmuştu. Saat onu on iki geçiyordu ve dünyanın sonu gelmiş gibi hissetmesi için de tek bir neden yoktu.</p>

  <p class="calibre3"><sub class="calibre4">*</sub></p>

  <p class="calibre1">Bu kez pusula yığınları daha da yüksekti, ama hâlâ iki yığın eşit büyüklükte görünüyordu. Emin olmak için tam üç kez saydılar. Sonra da Vic Mooney yine mikrofona gitti. Bir an için durdu, gerilimi arttırmak ister gibiydi. Sonra da kısaca ilan etti.</p>

  <p class="calibre1">"Tommy ve Carrie bir oy farkla kazandılar."</p>

  <p class="calibre1">Bir anlık ölüm sessizliği, ardından da müthiş bir alkış, ama bu alkışlar arasında birazcık da alay amaçlı olanı vardı. Carrie şaşkınlık içinde yutkunup dururken, Tommy az önce duymuş olduğu o tuhaf boşluk duygusunu (bir saniye için bile olsa) yine duydu.</p>

  <p class="calibre1">(Carrie Carrie Carrie)</p>

  <p class="calibre1">Kafasının içinde yalnızca bu düşünce ve karşısında oturan kızın görüntüsü vardı. Çok kısa bir an için korkudan donuna yapacak gibi oldu.</p>

  <p class="calibre1">Yere bir şey düşüp çınlar gibi bir ses çıkardı, aynı anda aralarındaki mum sönüverdi.</p>

  <p class="calibre1">Josie ve Moonglows orkestrası Pomp and Circumstance adlı parçanın rock türünde düzenlemesini çalmaya başladılar; teşrifatçılar birden masada bitiverdiler (yoktan var olmuşlar gibi; bütün bu süreç, beceriksizlik yapanlara karşı çok sert olmasıyla ünlü Bayan Geer tarafından büyük bir titizlikle hazırlanmıştı) alüminyum kâğıda sanlı bir asa Tommy'nin eline tutuşturulurken, köpek tüyünden yakası olan bir pelerin de Carrie'nin omuzlarına yerleştirildi. Beyaz ceketler giymiş bir kız ve erkek teşrifatçı eşliğinde tâhtların bulunduğu sahne çıkıntısına götürüldüler. Orkestra iyice coşmuş, kalabalıktan büyük bir alkış yükselmekteydi. Bayan Geer memnun görünüyordu. Tommy Ross tatlı tatlı gülümsemekteydi.</p>

  <p class="calibre1">Sahneye giden merdivenleri çıkıp tahtlara oturdular. Alkış daha da artmıştı. Artık alaylama yoktu; içten ve derin bir sevgi gösterisiydi ve biraz korkutucuydu. Carrie oturduğuna sevindi. Her şey çok hızla gelişiyordu. Bacakları zangır zangır titriyor, tuvaletinin epey yüksek sayılacak boyun kısmına karşın göğüsleri (kirliyastıkları)</p>

  <p class="calibre1">fena halde açıkta kalmış gibi hissediyordu. Alkış seslerinden sarhoş olmuştu. İçinden bir ses bunun bir düş olduğunu, nasıl olsa uyanıp hem üzüleceğini, hem de, iyi ki düşmüş, diyeceğini söylüyordu.</p>

  <p class="calibre1">Vic mikrofona bağırdı. "1979 Mezuniyet Balosunun Kral ve Kraliçesi: Tommy ROSS ve Carrie WHITE!"</p>

  <p class="calibre1">Hâlâ devam eden alkış. Hayatının artık son anlarını yaşayan Tommy Ross, Carrie'nin elini tutup ona gülümserken Suzie'nin haklı olduğunu düşünüyordu. Carrie de ona bakıp gülümsedi. Tommy.</p>

  <p class="calibre1">(Suzie haklıymış ve onu seviyorum ama bunu da seviyorum, bu Carrie çok güzel bir kız, ikisini de çok seviyorum, gözlerindeki o pırıltı o pırıltı) ve Carrie</p>

  <p class="calibre1">(onları göremiyorum, ışıklar çok parlıyor, seslerini duyuyorum ama onları göremiyorum, duşu unutma, duşu anımsa, of anne çok yüksekteyim inmek istiyorum, of yine gülmeye başladılar mı, üstüme pamuklar atıyorlar mı, kahkahalar başladı mı, onları göremiyorum, göremiyorum, ışıklar gözümü alıyor) ve tepelerindeki kiriş.</p>

  <p class="calibre1">Her iki orkestra birden rock ve bando müziğini birleştirerek okul marşını çalmaya başladılar. İzleyiciler de ayağa kalkmış hem alkışlıyor, hem de marşı söylüyorlardı.</p>

  <p class="calibre1">Saat onu yedi geçiyordu.</p>

  <p class="calibre3">*</p>

  <p class="calibre1">Billy dizlerinin uyuşmasını önlemek için bacaklarını germişti. Chris Hargensen giderek artan bir heyecan ve sinirlilikle yanı başında dikiliyordu. İkide bir alt dudağını ısırıp ellerini amaçsızca pantolonunun üstünde gezdiriyordu.</p>

  <p class="calibre1">"Onlara oy vereceklerini sanıyor musun?" diye sordu Billy.</p>

  <p class="calibre1">"Verecekler," dedi Chris. "Ben her şeyi ayarladım. Hem de açık farkla kazanacaklar. Ama neden alkışlayıp duruyorlar? Neler oluyor orada?"</p>

  <p class="calibre1">"Bana sorma, yavrum. Ben..."</p>

  <p class="calibre1">O an ılık mayıs gecesi birdenbire gümbür gümbür söylenen okul marşıyla doluverdi. Chris iğne batırılmış gibi yerinden sıçradı.</p>

  <p class="calibre1">Herkes Ewen marşı için ayağa...</p>

  <p class="calibre1">"Haydi bakalım," dedi Billy. "Şimdi tam yerinde duruyorlardır." Karanlıkta gözleri parıldıyordu. Yüzünde yine o yarım gülücük vardı.</p>

  <p class="calibre1">Chris dudaklarını yaladı. Her ikisi de önlerine uzanan sicimin ucuna bakıyorlardı.</p>

  <p class="calibre1">Sancağını göndere çekeceğiz...</p>

  <p class="calibre1">"Kesin sesinizi be," diye tısladı Chris. Titremeye başlamıştı. Billy onun bu görünüşünü son derece heyecan verici buluyordu. Bu iş bittikten sonra onu öyle bir...</p>

  <p class="calibre1">"Gözün yemiyor mu, yavrum?"</p>

  <p class="calibre1">Billy önce uzandı. "Sicimi ben çekecek değilim, yavrum. Orada öylece kıyamete kadar kalabilir."</p>

  <p class="calibre1">Kırmızı beyazı gururla giyeriz...</p>

  <p class="calibre1">Birden ağzından boğuk bir çığlık çıkararak Chris iki eliyle sicimi çekti. Bir an sicimdeki boşluk geldi ve Billy'nin onu o ana dek işletmiş olduğunu, sicimin aslında hiçbir şeye bağlı olmadığını sandı. Sonra sicim yine gerginleşti, bir iki saniye takıldı ve arkasından da sert bir biçimde boşaldı, elini de hafifçe yaktı.</p>

  <p class="calibre1">"Ben..." diye başladı Chris.</p>

  <p class="calibre1">İçerden gelen müzik sesi uyumsuz bir biçimde kesiliverdi. Birbiriyle ilgisiz konuşma sesleri bir süre daha devam ettiyse de çok geçmeden onlar da sustu. Kesin bir sessizlik vardı, derken biri bir çığlık attı. Sonra yine sessizlik.</p>

  <p class="calibre1">Billy ve Chris karanlıkta birbirlerine baktılar, eylemin yapılmış olması ikisini de dondurmuş gibiydi. Chris soluk olmakta bile güçlük çekiyordu.</p>

  <p class="calibre1">Sonra içerde bir kahkaha koptu.</p>

  <p class="calibre3">*</p>

  <p class="calibre1">Saat onu yirmi beş geçiyor, Sue'nun içindeki kötü his de giderek daha beter bir hal alıyordu. Gaz ocağının önünde dikilmiş, içine kakao boşaltmak için cezvedeki sütün duman çıkarmasını bekliyordu. Tam iki kez üst kata çıkıp geceliğini giymeye yeltenmişse de, ikisinde de, hiçbir neden olmaksızın durmuş ve Brickyard Tepesine, okula giden 6 numaralı yolun kıvrımına bakan mutfak penceresine gelmişti.</p>

  <p class="calibre1">Şimdi belediye binasının çatısına yerleştirilmiş olan düdük birden o tiz sesiyle çalmaya başlayınca, Sue önce süt yanmasın diye ocağı kapattı, sonra pencereden baktı.</p>

  <p class="calibre1">Belediye binasındaki düdük her gün öğlen on ikide çalardı, o kadar. Bir de ağustos ve eylül aylarında otlaklarda yangın çıkarsa, gönüllü toplamak için çalınırdı. Çok büyük felaketler dışında kesinlikle kullanılmadığı için, şimdi bu ses bomboş evinin içinde oldukça dehşet verici bir nitelik almaktaydı.</p>

  <p class="calibre1">Sue ağır ağır pencereye yaklaştı. Düdüğün sesi inip inip çıkıyordu. Bazı yerlerden de, tıpkı düğünlerde olduğu gibi arabaların korna sesi geliyordu. Sue karanlık camda yansıyan dudakları aralık, gözleri alabildiğine açılmış görüntüsüne bakarken soluğunun buharıyla bu görüntü bulandı.</p>

  <p class="calibre1">Epeydir unutmuş olduğu bir anısı aklına geldi. İlkokulda öğrenciyken hava baskınlarından korunma talimleri yaparlardı. Öğretmen elini çırpıp da, "Kasaba düdüğü çalıyor," dedi mi, bütün çocuklar sıraların altına girip elleri başlarının üstünde beklerlerdi... ya tehlike geçti duyurusunu ya da düşman bombalarının altında un ufak olmayı... Şimdi öğretmenin sözleri (kasaba düdüğü çalıyor)</p>

  <p class="calibre1">sanki şu anda söylenmişçesine Sue'nun kulağında çınlıyordu. Epey uzakta, sol yanda lisenin otoparkının olduğu yer, lambalardan yükselen ışık sayesinde kolayca belli oluyordu. Okulun kendisi karanlıkta görülmüyordu, ama... sanki Tanrı bir çakmak taşını çeliğe sürtmüşçesine bir kıvılcım ışıldıyordu,</p>

  <p class="calibre1">(benzin depoları da orada ama)</p>

  <p class="calibre1">O kıvılcım biraz titrek kıvamda sürdükten sonra birden portakal renginde bir bulut gibi açıldı. Okul şimdi görünür olmuştu ve yanıyordu.</p>

  <p class="calibre1">Sue tam ceketini almak üzere dolaba gitmişti ki, ilk büyük patlama ayaklarının altındaki döşemeyi şiddetle sarsarak annesinin raflardaki porselenlerini yerlerinde hoplattı.</p>

  <p class="calibre3">*</p>

  <p class="calibre1">Kara Balo'dan Sağ Kurtulduk'dan alıntı: Yazan Norma Watson. (1980 Ağustos ayında Reader's Digest dergisinin "Gerçek Yaşam Dramı" dizisinde yayınlandı.)</p>

  <p class="calibre1">... ve o kadar ani oldu ki, kimse ne olduğunu bile anlayamamıştı. Hepimiz ayağa kalkmış, alkışlar içinde okul marşını söylüyorduk. Sonra... o sırada ben ana kapıların hemen içinde bulunan teşrifatçılar masasındaydım... sahne çıkıntısının üzerindeki spot lambaları metal bir şey yansıttı. Yanımda Tina Blake ve Stella Horan da vardı, sanırım onlar da görmüşlerdi.</p>

  <p class="calibre1">Ve birden havada kırmızı bir sıvı bulutu belirdi. Bunun bir kısmı duvar resmine çarpıp uzun şeritler halinde aşağı süzülmeye başladı. Daha Tommy'le Carrie'nin üzerine dökülmeden ben bunun kan olduğunu anlamıştım. Stella Horan boya sandı, ama benim içime doğmuştu... tıpkı kardeşime kamyon çarptığında olduğu gibi...</p>

  <p class="calibre1">İkisi de sırılsıklam olmuşlardı. Carrie'nin durumu daha beterdi. Sanki kırmızı boya dolu bir kovanın içine batırılmış gibiydi. Orada öylece dikilmiş duruyordu. Hiç kıpırdamadan. Sahneye en yakın yerde duran orkestra, Josie ve Moonglows da ıslanmıştı. Solo gitarcının enstrümanı beyazken şimdi kıpkırmızıydı. "Tanrım, kan bu!" dediğimi anımsıyorum.</p>

  <p class="calibre1">Ben bunu söyleyince Tina çığlığı bastı. Çok yüksek sesli bir çığlıktı, salonun içinde yankılandı.</p>

  <p class="calibre1">Herkes marş söylemeyi kesmiş, kimseden çıt çıkmıyordu. Ben kıpırdayacak durumda değildim. Olduğum yere mıhlanmıştım. Başımı kaldırıp baktığımda, tahtların üstünde sağa sola yalpalayan, birbirine çarpan iki kova gördüm. İkisinden de hâlâ kan damlıyordu. Birdenbire ikisi de yere düştü, arkalarından da bir sicim uzantısı geldi. Bunlardan biri Tommy'nin kafasına indi. Gong sesine benzer bir gürültü çıkardı.</p>

  <p class="calibre1">Bu ses birinin gülmesine yol açtı. Kim olduğunu bilmiyorum, ama bu gülme komik bir şey gören ya da neşelenen bir insanın gülüşü değildi. Çiğ bir gülüştü, isterik ve korkunç bir sesti. Aynı anda Carrie faltaşı gibi gözlerini açtı. İşte o zaman herkes gülmeye başladı. Ben de güldüm. Tanrı beni bağışlasın. Öyle... öyle tuhaftı ki...</p>

  <p class="calibre1">Küçükken okumuş olduğum bir Walt Disney çizgi romanını andırıyordu. Burada katrana bulanan bir çocuk bembeyaz gözleri dışında tümüyle katran içindeydi. Carrie gözlerini açınca işte aynen böyle olmuştu. Kırmızıya bulanmamış yalnızca gözleri kalmıştı. Işık da vurunca, gözleri cam gibi parlamaktaydı. Tanrı bağışlasın, ama gülünmeyecek gibi değildi.</p>

  <p class="calibre1">Herkes de buna gülmüştü işte. Kimse kendini tutamıyordu. Ya gülecektin ya da çıldırırdın, öyle bir durumdu. Carrie öyle uzun bir zamandan beri her şakanın kurbanı oluyordu ki, o gece de hepimiz unutulmayacak bir olaya tanık olduğumuzu hissediyorduk. Sanki aramızdan birinin o gece insan soyuna katılışını izliyorduk. Bunu kaçırmadığım için de o an Tanrı'ya şükretmiştim. Sonra da o felaket oldu.</p>

  <p class="calibre1">Yani durum buydu işte, ya gülecektik ya da ağlayacaktık. Onca yıldan sonra da kimse kolay kolay Carrie için ağlayacak değildi doğrusu.</p>

  <p class="calibre1">Carrie gözlerini açmış, oturduğu yerden kalabalığa bakıyordu, kahkahalar da giderek yükselmekteydi. Herkes ikibüklüm olmuş, katılırcasına gülüyordu. Carrie'ye bakmayan tek kişi Tommy'di. Sanki uykuya dalmış gibi, tahtında kaykılmış duruyordu. Ama yaralanmış olduğu hiç belli değildi; her yanı yukardan boşalan kana bulanmıştı. Sonra Carrie'nin yüzü... dağılıverdi. Bu durum başka nasıl tanımlanır bilemiyorum. Elleriyle yüzünü kapatıp güçlükle ayağa kalktı. Neredeyse bacakları birbirine dolanarak yere kapaklanacaktı. Bu da yeni gülüşmelere yol açtı. Sonra da hoplar gibi sahneden aşağı indi. Kocaman kırmızı bir kurbağanın bir nilüfer yaprağından sıçraması gibiydi. Az kalsın yine düşüyordu, ama dengesini sağladı.</p>

  <p class="calibre1">Artık gülmeyi kesmiş olan Bayan Desjardin koşarak yanına geldi. Kollarını ona doğru açmıştı. Ama birden yana savrularak sahnenin yanındaki duvara çarptı. Bu görülmedik bir şeydi. Takılmış falan değildi çünkü. Sanki biri onu itmiş gibiydi, ama orada kimse yoktu.</p>

  <p class="calibre1">Carrie ellerini yüzüne götürmüş durumda kalabalığın içine daldı, o sırada birisi çelme taktı. Kim yaptı bilmiyorum, ama Carrie suratının üstüne yere kapaklandı, yerde de kan izleri bıraktı. Düştüğü an acı bir "Ooof" sesi çıkarmıştı. Bunu iyi anımsıyorum. Carrie'nin böyle "ooof" demesi beni her şeyden çok güldürmüştü. Biraz yerde süründükten sonra yine ayağa kalkıp koşarak dışarı çıktı. Yanımdan koşarak geçerken kan kokusunu duydum. Tatsız, bozuk bir kokuydu.</p>

  <p class="calibre1">Merdivenleri birer ikişer atladıktan sonra gözden kayboldu. Kahkahalar da yavaş yavaş azalıp son buldu. Bazıları hâlâ burunlarını çekiyorlar, kimi mendilini çıkarıp gözlerini siliyordu. Sally McManus'un yüzü kusacak gibi bembeyaz olmuştu, ama hâlâ kıkırdıyordu. Billy Bosnan hayretler içindeymiş gibi başını iki yana sallıyordu. Bay Lublin, Bayan Desjardin'in yanında oturmuş, birinin kâğıt mendil getirmesini istiyordu. Bayan Desjardin'in burnu kanıyordu.</p>

  <p class="calibre1">Bütün bu anlattıklarımın iki dakikadan az bir süre içinde geçtiğini unutmamak gerek. Kimse olan bitene bir anlam verememişti. Hepimiz büyük bir şaşkınlık içindeydik. Herkes masaların etrafında dolaşıyor, ortada tek tük sözcükler uçuşuyor, ama pek fazla bir konuşma olmuyordu. Helen Shyres'ın birden hıçkıra hıçkıra ağlamaya başlaması üzerine diğerleri de biraz toparlanır gibi oldu.</p>

  <p class="calibre1">Birisinin bağırdığını duydum. "Doktor çağırın! Hey, çabuk bir doktor çağırın!"</p>

  <p class="calibre1">Bağıran Josie Vreck'di. Sahneye çıkmış, Tommy'nin yanında diz çökmüş durumdaydı; yüzü bembeyazdı. Tommy'yi kaldırmak istedi, ama o sırada taht devrildi ve Tommy de yere yuvarlandı.</p>

  <p class="calibre1">Kimse kıpırdayamadı. Herkes put gibi durmuş, yalnızca bakıyordu. Ben sanki donmuş gibiydim. Tanrım, diyordum içimden, başka bir şey düşünemiyordum. Tanrım, Tanrım, Tanrım. Derken kafama başka bir düşünce girdi, ama sanki bana ait bir şey değildi. Carrie'yi düşünmeye başlamıştım. Ve Tanrı'yı. Birbirine karışmıştı bu iki kavram ve korkunçtu.</p>

  <p class="calibre1">O sırada Stella bana döndü ve, "Carrie geri gelmiş," dedi. Ben de, "Ya, haklısın," dedim.</p>

  <p class="calibre1">Lobi kapıları birden çarparak kapandı. Sanki bir el çırpma sesi gibiydi. Gerilerden biri bir çığlık attı, sonra da koşuşma başladı. Herkes bir telaş kapılara koşuyordu. Ben olduğum yerde kalmış, gözlerime inanamıyordum. Kapıya ilk gelene baktığımda Carrie'yi de gördüm. Yüzü savaş boyaları sürünmüş kızılderili gibiydi. Ve gülüyordu. Kapıya gelenler açmak için itmeye ve yumruklamaya başladılar, ama kapılar açılmıyordu. Arkadan gelen kalabalık da bastırınca ilk gelenler ezilmeye ve soluksuz kalmaya başladılar. Kapılar açılmıyordu, ama kilitli de değildiler. Eyalet yasası gereği hiç kilitlenmezler.</p>

  <p class="calibre1">Bay Stephens ve Bay Lublin kalabalığın içine girdiler, öğrencileri nerelerinden yakalarlarsa çekiyorlar, dağıtmaya çalışıyorlardı. Kalabalık tıpkı koyun sürüsü gibi sesler çıkarıyordu. Bay Stephens birkaç kızı tokatladı, Vic Mooney'in de gözüne bir yumruk attı. Çocuklara, arkadaki yangın merdivenlerine gitmelerini bağırıyorlardı. Bazıları buna uydu. İşte kurtulanlar da bunlardı.</p>

  <p class="calibre1">İşte o anda yağmur başladı... en azından o sırada ben öyle sanmıştım. Her yandan su dökülüyordu. Başımı kaldırıp baktığımda, bütün su püskürtücülerin açılmış olduğunu gördüm. Basketbol alanı da su içinde kalmıştı. Josie Vreck orkestrasındaki elemanlara derhal amfileri ve mikrofonları prizden çıkarmalarını söyledi, ama kimse kalmamıştı. O da hemen sahneden aşağı atladı.</p>

  <p class="calibre1">Kapıdaki panik kesilmişti. Herkes tavana bakarak gerilemeye başladı. Galiba Don Farnham'dı, biri "basketbol alanı mahvolacak" diye hayıflanıyordu.</p>

  <p class="calibre1">Birkaç kişi daha sahneye çıkıp Tommy Ross'a baktı. Bir anda içimde oradan kaçıp gitmek için müthiş bir istek doğdu. Tina'nın eline yapıştım, "Haydi, kaçalım, çabuk ol," dedim.</p>

  <p class="calibre1">Yangın merdivenlerine ulaşmak için sahnenin solunda kısa bir koridordan geçmek gerekiyordu. Burada da su püskürtücü musluklar vardı, ama bunlar açık değildi. Ve o anda kapılar açıldı... birkaç kişinin dışarı kaçtığını gördüm. Ama çoğu da birkaç kişilik gruplar halinde durmuşlar, birbirlerine bakıyorlardı. Bazıları Carrie'nin yere düştüğü zaman bıraktığı kanlı izlere bakmaktaydı, yerdeki sular yavaş yavaş bu izleri yıkıyordu.</p>

  <p class="calibre1">Tina'nın elinden tutup ÇIKIŞ işaretinin olduğu yere doğru çektim. Tam o sırada müthiş bir flaş patlaması oldu, bir çığlıkla birlikte korkunç bir elektronik uğultu başladı. Dönüp baktığımda, Josie Vreck'in mikrofon altlıklarından birini tutmakta olduğunu gördüm. Bir türlü bırakamıyordu. Gözleri yerinden fırlayacak gibiydi, saçları dimdik olmuş, sanki dans ediyordu. ayakları suların içinde kayıyor, gömleğinden duman çıkmaya başlıyordu.</p>

  <p class="calibre1">Josie amfilerden birinin üstüne yıkıldı... bayağı büyük şeylerdi, bir buçuk iki metre yüksekliğinde falan... ve amfi yere devrildi. Elektronik uğultu o anda kulakları parçalayan bir çığlık halini aldı, hemen ardından yine bir cızırtılı flaş oldu ve sonra kesildi. Josie'nin gömleği alev almıştı.</p>

  <p class="calibre1">"Koş!" diye bağırdı Tina bana. "Haydi, Norma, n'olur durma, koş!"</p>

  <p class="calibre1">Koridorda koşmaya başladık. O anda sahnenin arkasında bir şey patladı... elektrik ana şalteriydi sanırım. Bir saniyeliğine dönüp baktım. İlk bakışta sahnenin üstünde Tommy'nin cesedi görülebiliyordu, çünkü perdeler kalkıktı. Bir sürü ağır kablo havada Hint fakirlerinin yılanları gibi kıvrılıp, hoplayıp duruyordu. Bunlardan biri ansızın kopuverdi. Suya düştüğü zaman müthiş bir alev parlaması daha oldu ve herkes aynı anda çığlığı bastı.</p>

  <p class="calibre1">Biz koşarak kapıdan çıktık ve otoparka doğru gittik. Sanırım ben de çığlık atıyordum. Pek anımsamıyorum. Herkes feryat etmeye başladıktan sonra neler olduğunu pek anımsamıyorum zaten. O yüksek voltajlı kablolar suya düştükten sonra yükselen feryatlar...</p>

  <p class="calibre3">*</p>

  <p class="calibre1">On sekiz yaşındaki Tommy Ross için yaşamının sonu çabuk, insaflı ve neredeyse acısız bir ölümle geldi.</p>

  <p class="calibre1">Önemli bir şey olduğunun bile farkına varamadı. Bir ara bir metal şıngırtısı gibi bir şey duydu, bu ses aklına (işte süt kovaları gidiyor)</p>

  <p class="calibre1">Galen Amcasının çiftliğiyle ilgili anılar getirdi, sonra da (birisi bir şey düşürdü galiba)</p>

  <p class="calibre1">önünde, biraz aşağıda çalan orkestraya baktı. Josie Vreck dönmüş ona bakıyordu.</p>

  <p class="calibre1">(ne var kafamda bir hale mi gördü de bakıyor)</p>

  <p class="calibre1">sonra da dörtte üçü kanla dolu kova kafasına düştü. Tam kafasının üstüne (oovv acıdı be)</p>

  <p class="calibre1">düşer düşmez çabucak kendinden geçti. Josie ve Moonglows orkestrasının elektrikli aletlerinden başlayan yangın çevreyi sardığında, Tommy sahneye yığılmış yatıyordu.</p>

  <p class="calibre1">Yarım saat sonra benzin deposu patladığında çoktan ölmüştü.</p>

  <p class="calibre3">*</p>

  <p class="calibre1">New England AP ajansının haber telekslerinden alıntı (saat 22.46):</p>

  <p class="calibre1">CHAMBERLAIN, MAINE (AP)</p>

  <p class="calibre1">ŞU SIRALARDA EWEN LİSESİNDE KONTROL ALTINA ALINAMAYAN BİR YANGIN DEVAM ETMEKTEDİR. ELEKTRİK KONTAĞINDAN KAYNAKLANDIĞI SANILAN YANGIN BAŞLADIĞINDA OKUL BALOSU YAPILMAKTAYDI. TANIKLARIN BİLDİRDİĞİNE GÖRE YANGIN SÖNDÜRÜCÜ SU PÜSKÜRTME SİSTEMİ HİÇBİR NEDEN OLMADIĞI HALDE ÇALIŞMAYA BAŞLAMIŞ VE ÇOK GEÇMEDEN KISA DEVREYE NEDEN OLMUŞTUR. BAZI TANIKLAR DA ANA DEVRE KABLOLARININ KOPTUĞUNU BELİRTMİŞTİR. YAKLAŞIK YÜZ ON KİŞİNİN ALEVLER İÇİNDEKİ SPOR SALONUNDA KALDIĞI SANILMAKTADIR. KOMŞU KASABALAR OLAN WESTOVER, MOTTON VE LEWISTON'DAN YANGIN SÖNDÜRME DONANIMI VE YARDIM İSTENMİŞ OLUP İSTENEN YARDIM CHAMBERLAIN'E DOĞRU YOLA ÇIKMIŞTIR. ŞU ANA DEK CAN KAYBI BİLDİRİLMEMİŞ BULUNMAKTADIR. 22.46 MAYIS 27690D AP</p>

  <p class="calibre1">New England AP ajansının haber telekslerinden alıntı (saat 23.22):</p>

  <p class="calibre1">İVEDİ CHAMBERLAIN, MAINE (AP)</p>

  <p class="calibre1">MAINE'E BAĞLI KÜÇÜK CHAMBERLAINE KASABASI MÜTHİŞ BİR PATLAMAYLA TEMELİNDEN SARSILDI. YANGINA MÜDAHALE ETMEK ÜZERE LİSENİN SPOR SALONU ÖNÜNE GELEN ÜÇ İTFAİYE ARACI HİÇBİR İŞE YARAMADI. ÇEVREDE BULUNAN BÜTÜN YANGIN MUSLUKLARI KULLANILMAZ DURUMA GETİRİLMİŞ OLDUĞU GİBİ SPRİNG CADDESİYLE GRASS PLAZA ARASINDA KALAN BÖLGEDEKİ ŞEHİR SUYU BASINCININ DA SIFIR OLDUĞU BİLDİRİLMEKTEDİR. BİR İTFAİYE GÖREVLİSİ MUSLUK AĞIZLARININ KOPARILMIŞ OLDUĞUNU VE SALONDA ÇOCUKLAR YANARKEN O MUSLUKLARDAN FISKİYE GİBİ SULARIN BOŞU BOŞUNA AKMIŞ OLDUĞUNU SÖYLEMİŞTİR. ŞU ANA DEK ÜÇ CESET ÇIKARILDI. BUNLARDAN BİRİ CHAMBERLAIN İTFAİYE GÖREVLİSİ THOMAS B. MEARS OLARAK TANIMLANDI. DİĞER İKİSİNİN BALODA BULUNAN ÖĞRENCİLER OLDUĞU BELİRLENMİŞTİR. ÜÇ CHAMBERLAIN İTFAİYECİSİ DE CİĞERLERİNE DOLAN DUMAN VE HAFİF YANIKLAR SONUCU MOTTON HASTANESİNDE TEDAVİYE ALINMIŞTIR. PATLAMANIN YANGIN SPOR SALONU YAKININDA BULUNAN AKARYAKIT DEPOSUNA SIÇRADIĞI ZAMAN ÖLDÜĞÜ SANILMAKTADIR. YANGININ İSE SU PÜSKÜRTME SİSTEMİNDEKİ BİR ARIZANIN ARDINDAN YETERSİZ YALITILMIŞ ELEKTRONİK ALETLER NEDENİYLE ÇIKTIĞI SANILMAKTADIR. 23.22 MAYIS 27701 19E AP.</p>

  <p class="calibre1">Sue'nun ehliyeti ancak refakatçi yanında kullanabilmesi koşuluna bağlı olduğu halde, annesinin otomobilinin anahtarlarını kaptığı gibi garaja koştu. Mutfaktaki saat tam on biri göstermekteydi.</p>

  <p class="calibre1">İlk gaz verişinde motoru boğdu ve bir daha denemesi için biraz beklemesi gerekti. İkinci denemesinde motor bir iki öksürdükten sonra çalıştı ve Sue tamponu epey hırpalayarak garajdan ok gibi fırladı. Zemindeki çakıl taşlarını püskürterek dönüş yaptı. Annesinin 77 model Plymouth'unu savura savura büyük bir hızla sürerken midesinin bulandığını hissediyordu. Bir yandan da gırtlağından derin bir inleme sesi çıkardığını fark etti... tıpkı kapana kısılmış bir hayvan sesi gibiydi.</p>

  <p class="calibre1">Yol kavşağında yavaşla işaretine aldırmadı. Chamberlain'in Westover sının tarafından, yani doğu tarafından siren sesleri gelmekteydi.</p>

  <p class="calibre1">Okulda patlama olduğunda tepeyi inmek üzereydi.</p>

  <p class="calibre1">İki ayağıyla birlikte fren pedalına basınca bez bebek gibi direksiyonun üstüne kapaklandı. Lastikler asfalt üzerinde çığlıklar attı. Kapıyı binbir güçlükle açıp dışarı fırladı ve alevlerin parıltısı karşısında gözlerini korumak zorunda kaldı. Göğe doğru bir alev sütunu fışkırırken yanında da çelik çatı panelleri, tahta parçalan ve kâğıtlar uçuştu. Yoğun ve yağlı bir koku vardı. Bütün Main Caddesi sanki bir flaş patlamış gibi aydınlanmıştı. Sue bir anda Ewen Lisesi spor salonunun alevler içinde bir enkaz haline geldiğini gördü.</p>

  <p class="calibre1">Hemen ardından gelen şok dalgası Sue'yu yere devirdi. Rüzgârla beraber yolun üstündeki çöplerle müthiş bir sıcak hava akımı önünden geçti. Bu hava akımı ona (metroların kokusu)</p>

  <p class="calibre1">geçen yıl Boston'a yapmış olduğu geziyi anımsattı. Bu sırada eczanenin ve Kelly Fruit Şirketinin camları kırıldı.</p>

  <p class="calibre1">Sue yere yan düşmüştü, bulunduğu yerden bakınca dev alevlerin bütün caddeyi sanki öğlen güneşi varmış gibi aydınlatmakta olduğunu gördü. Bundan sonra olanlar Sue'nun gözleri önünden yavaş çekim film şeridi gibi geçerken aklında</p>

  <p class="calibre1">(öldü mü, hepsi öldü mü, Carrie, neden Carrie geldi aklıma)</p>

  <p class="calibre1">başka şeyler vardı. Birçok araba olay yerine geliyor, sabahlıklı, şortlu, pijamalı insanlar oraya koşuyorlardı. Chamberlain polis karakolunun ön kapısından bir adamın çıktığını gördü. Çok yavaş hareket ediyordu. Arabalar da yavaş hareket ediyordu. Koşuşan insanlar bile çok yavaş hareket ediyorlardı.</p>

  <p class="calibre1">Sue yeniden karakol merdivenlerindeki adama baktı. Adam ellerini ağzının önünde boru yapmış, vargücüyle bir şeyler haykırmaktaydı. Ama bir yandan kasaba alarmı, bir yandan yangın sirenleri ve bir canavar uğultusunu andıran yangın gürültüsü yüzünden ne söylediği pek anlaşılır gibi değildi.</p>

  <p class="calibre1">"Hey! Enzino, sakın yatma!" gibi bir şey dediğini sandı Sue.</p>

  <p class="calibre1">O tarafta cadde sırılsıklam ıslanmıştı. Çeşitli ışıklar suyun üstüne dans eder gibi yansıyordu. Teddy'nin Amoco benzin istasyonunun biraz aşağısında...</p>

  <p class="calibre1">"... hey, sakın..."</p>

  <p class="calibre1">Ve o anda sanki bütün dünya patladı.</p>

  <p class="calibre3"><sub class="calibre4">*</sub></p>

  <p class="calibre1">Thomas K. Quillan'nın 27-28 Mayıs gecesi Chamberlain, Maine'de olan olaylara ilişkin Maine Eyalet Soruşturma Kurulu önünde verdiği yeminli ifadeden alıntı (aşağıdaki bölüm Signet Yayınları, Kara Balo: White Komisyonu Raporu adlı kitaptan alınmıştır):</p>

  <p class="calibre1">SORU: Bay Quillan, Chamberlain'de mi yaşarsınız?</p>

  <p class="calibre1">YANIT: Evet.</p>

  <p class="calibre1">S: Adresiniz nedir?</p>

  <p class="calibre1">Y: Bilardo salonunun üstünde bir odam var. Çalıştığım yer de orası zaten. Yerleri paspaslarım, bilardo masalarını elektrikli süpürgeyle temizlerim, tilt makinelerini falan onarırım.</p>

  <p class="calibre1">S: 27 Mayıs gecesi saat 22.30 sularında neredeydiniz, Bay Quillan?</p>

  <p class="calibre1">Y: Şey... doğrusunu isterseniz o sırada polis karakolunda bir hücredeydim. Ben maaşımı perşembe günleri alırım da... Ve her maaş aldığımda gidip kafayı çekerim. Cavalier'e giderim, biramı çeker, arka salonda biraz poker oynarım. Ama içince çok pislik bir herif olurum. Sanki kafamda at yarışları yapılıyor gibi olur. Hiç hoş değil, ha? Bir keresinde iskemleyi herifin birine bir geçir...</p>

  <p class="calibre1">S: Kendinizi bu durumda hissettiğiniz zamanlar polis karakoluna gitmek hep yaptığınız bir şey midir?</p>

  <p class="calibre1">Y: Evet. Baba Otis dostum olur.</p>

  <p class="calibre1">S: Bu bölgenin şerifi olan Otis Doyle'dan mı söz ediyorsunuz?</p>

  <p class="calibre1">Y: Evet. Bir kötülük yapacağımı hissettiğim an kendisine gelebileceğimi söylemişti. Balodan önceki gece birkaç arkadaş Cavalier'in arka odasında poker oynuyorduk. Nedense o an Marcel Dubay'ın hile yaptığını sandım. Aslında ayık olsam böyle düşünmezdim, ama taktım kafaya bir kere işte. Birkaç bira daha yuvarladıktan sonra kâğıtlarımı masaya kapatıp kalktım ve karakola gittim. Plessy oradaydı, beni hemen 1 numaralı hücreye kapattı. Plessy iyi çocuktur. Onun annesini de tanırdım, gerçi çok yıllar önceydi ama...</p>

  <p class="calibre1">S: Bay Quillan, lütfen, yirmi yedisi gecesini konuşamaz mıyız? Saat 22.30'u?</p>

  <p class="calibre1">Y: Öyle yapmıyor muyuz?</p>

  <p class="calibre1">S: Umarım öyledir. Lütfen devam edin.</p>

  <p class="calibre1">Y: Plessy beni hücreye kapattığında cuma sabahıydı, saat ikiye çeyrek vardı. Hemen sızıp kalmışım. Ertesi öğleden sonra saat dörtte falan uyandım, üç tane Alka-Seltzer alıp bir daha vurdum kafayı. Hep böyle yaparım, içkinin etkisi geçene kadar uyurum. Etki geçince kendiliğimden uyanıveririm. Baba Otis bunu nasıl yapabildiğimi sorar bana, bir formülünü çıkar da herkesi büyük bir dertten kurtar, der.</p>

  <p class="calibre1">S: Eminim iyi olur, Bay Quillan. Peki, bir daha ne zaman uyandınız?</p>

  <p class="calibre1">Y: Cuma gecesi saat on sularında. Bayağı acıkmıştım, gidip bir yerden bir şeyler atıştırayım, dedim.</p>

  <p class="calibre1">S: Hücrenin kapısını açık mı bırakmışlardı yani?</p>

  <p class="calibre1">Y: Tabii ya. Ayıkken çok tatlı bir herifimdir. Bir keresinde..</p>

  <p class="calibre1">S: Lütfen komisyonumuza hücreden çıktıktan sonra olanları anlatın.</p>

  <p class="calibre1">Y: Yangın düdüğü ötmeye başladı, olan oydu işte. Ödümü de patlattı hani. Vietnam Savaşı bittiğinden beri o düdüğün öttüğünü duymamıştım. Hemen üst kata çıktım, vay anasına be, büroda hiç kimse yoktu. Kendi kendime, vay anasına, dedim, bunun için Plessy'nin canına okurlar garanti. Böyle durumlar için büroda hep birinin bulunması gereklidir. Ben de pencereye gidip dışarı baktım.</p>

  <p class="calibre1">S: Pencereden bakınca okul görünüyor muydu?</p>

  <p class="calibre1">Y: Evet. Herkes koşuşuyor, her kafadan bir ses çıkıyordu. İşte tam o sırada Carrie'yi gördüm.</p>

  <p class="calibre1">S: Carrie'yi daha önce hiç görmüş müydünüz?</p>

  <p class="calibre1">Y: Hayır.</p>

  <p class="calibre1">S: O halde, gördüğünüz kimsenin Carrie olduğunu nereden bildiniz?</p>

  <p class="calibre1">Y: Bunu açıklamak çok zor.</p>

  <p class="calibre1">S: Onu açık seçik görebildiniz mi?</p>

  <p class="calibre1">Y: Tam sokak lambasının altında duruyordu, Main ve Spring caddelerinin kesiştiği köşedeki yangın musluğunun başında.</p>

  <p class="calibre1">S: Peki, bir şey oldu mu?</p>

  <p class="calibre1">Y: Hem de nasıl. Yangın musluğunun tepesi olduğu gibi üç yana doğru birden patlayıverdi. Sola, sağa ve tam göğe doğru.</p>

  <p class="calibre1">S: Bu... a-arıza... saat kaç sularında oldu?</p>

  <p class="calibre1">Y: On bire yirmi kala falan. Daha sonra olduğunu sanmam.</p>

  <p class="calibre1">S: Sonra neler oldu?</p>

  <p class="calibre1">Y: Carrie kasaba merkezine doğru yürüdü. Ama, bayım, kızın görünüşü felaketti. Üzerinde bir balo elbisesi gibi bir şey vardı, ama pek bir şey de kalmamış gibiydi... üstü başı kana bulanmıştı. Çarpmış bir arabanın içinden çıkmış gibi görünüyordu. Ama bir yandan da gülüyordu. Ben ömrümde böyle gülme görmedim. Yüzü sanki ölümün kafası gibiydi. İkide bir ellerine bakıyor, elbisesine silerek kanları çıkarmaya çalışıyordu. Bir yandan da bu lekeleri hiç çıkaramayacağını düşünüyor ve bütün kasabayı kana boyayıp onlara günlerini göstereceğini içinden geçiriyordu.</p>

  <p class="calibre1">S: Onun ne düşündüğünü siz nasıl bilebilirsiniz ki?</p>

  <p class="calibre1">Y: Bilmiyorum... Açıklayabileceğim bir şey değil.</p>

  <p class="calibre1">S: Lütfen ifadenizin geri kalanında yalnızca gördüklerinizi anlatın.</p>

  <p class="calibre1">Y: Olur. Grass Plaza'nın köşesinde bir yangın musluğu daha vardı, o da patladı. Oradakini daha iyi görebiliyordum. Kenarlarındaki o kocaman somunlar, kendi kendilerine çözülüp açıldılar. Bunu gözlerimle gördüm. Sonra o da tıpkı diğeri gibi patladı. Ve Carrie keyfinden uçuyordu sanki. Kendi kendine, işte şimdi iyi duş yaparlar, işte şimdi... ah, kusura bakmayın. O sırada itfaiye araçları gelmeye başladı, ben de Carrie'yi gözden kaybettim. Yeni bir itfaiye aracı okulun yanına yanaştı, adamlar inip yangın musluğuna gittiler, ama bir de baktılar ki, su falan yok. Şefleri olan Burton onlara bağırıp duruyordu, işte tam o sırada da okul patladı. Vay bee!</p>

  <p class="calibre1">S: Karakoldan çıktınız mı?</p>

  <p class="calibre1">Y: Evet. Plessy'yi bulup o kaçık kızın yangın musluklarına neler yaptığını anlatmak istiyordum. Teddy'nin benzin istasyonuna doğru bakındım... o anda beynimden vurulmuşa döndüm. Benzin pompalarından altısı birden kancalarından çıkarılmıştı. Teddy Duchamp ta 1968'de öldü, ama oğlu da tıpkı babası gibi her gece pompaları kilitlemeyi ihmal etmezdi. O sapasağlam Yale asma kilitlerin altısı birden parçalanmış, yerlere savrulmuştu. Hortumların ağızları yerlere saçılmış, tümü de otomatikte benzin boşaltıyordu. Onca benzin kaldırımların ve caddenin üstünde akmaktaydı. Bunu görünce hayalarım büzülmüş gibi oldum. Derken, oralarda bir adamın ağzında yanar sigarayla koştuğunu fark ettim.</p>

  <p class="calibre1">S: Ne yaptınız?</p>

  <p class="calibre1">Y: Bağırdım ona. Hey, o sigaraya dikkat! Hey, benzin o, sakın atma! falan dedim galiba. Ama beni duymadı. Yangın düdüğü, sirenler, onca arabanın çıkardığı ses, duymaması doğaldır. Ve o adamın sigarasını atmak üzere olduğunu görünce hemen içeri daldım.</p>

  <p class="calibre1">S: Sonra ne oldu?</p>

  <p class="calibre1">Y: Sonra mı? Ne olacak, sonra Şeytan Chamberlain kasabasına geliverdi.</p>

  <p class="calibre1">Kovalar düştüğü an Carrie önce maden bir şangırtı işitti, ardından da tepesinden aşağı ılık bir ıslaklığın boşaldığını hissetti. İçgüdüyle gözlerini kapadı. Yanı başında hafif bir inilti duydu ve zihninin son günlerde hassaslaşan bölümüyle kısa süren bir acı sezdi.</p>

  <p class="calibre1">(Tommy)</p>

  <p class="calibre1">Müzik bir anda uyumsuz bir biçimde, salkım saçak kesiliverdi, marş söyleyenlerin sesleri bölük pörçük bir iki nota daha sürdü. O anda bastıran ölüm sessizliğini bozan bir ses.</p>

  <p class="calibre1">"Tanrım, bu kan," dedi.</p>

  <p class="calibre1">Hemen ardından sanki bu gerçeği iyice mıhlamak istermişçesine bir çığlık yükseldi.</p>

  <p class="calibre1">Carrie hâlâ gözleri kapalı oturuyor, kafasında doğmaya başlayan dehşeti bastırmaya çalışıyordu. Demek ki, annesi haklı çıkıyordu. Onu yine kandırmışlar, budala yerine koyup sap gibi bırakmışlardı. Bunun doğurduğu korkunun aslında tekdüze olması gerekirdi, ama öyle değildi işte; onu buraya kadar getirtmişler, bütün okulun önüne çıkarmışlar ve duş odasındaki sahneyi tekrarlamışlardı... yalnızca o ses (Tanrım bu kan)</p>

  <p class="calibre1">düşünmesi bile korkunç olan bir şey söylemişti. Ya gözlerini açınca bunun doğru olduğunu görürse? Ne yapardı o zaman? Ne yapardı o zaman?</p>

  <p class="calibre1">Bir kahkaha koptu, tek kişiden, sırtlan sesine benzer bir kahkaha... ve Carrie bunun üzerine gözlerini açtı... gülenin kim olduğunu görmek için... ve bütün korkularının gerçek olduğunu gördü... en korkunç karabasan... her yanı kıpkızıl kandı ve yere damlıyordu, onu kanla sulamışlardı, herkesin önünde ve o anda (ooof... her tarafım... kana bulandı)</p>

  <p class="calibre1">duyduğu utanç ve tiksintiyle morardığını hissetti. O iğrenç, bakırımsı koku her yanını sarmıştı. Gözlerinin önünden, çıplak bacaklarının arasından kan sızışı, duş suyunun yerlerde çıkardığı ses ve üstüne tamponların atıldığı, herkesin TIPA TIKA diye bağırdığı o dehşet dolu anlar geçti. Sonunda istedikleri gibi bir duş yaptırmışlardı ona işte. İlk kahkahaya bir ikincisi katılmış, ardından bir üçüncü... bir kızdan gelen soprano kahkahası... bir dördüncü, beşinci, altıncı, bir düzine ve sonra tümü birden. Vic Mooney katıla katıla gülüyordu. Carrie onu iyice gördü. Oğlanın yüzü kül gibiydi, ama yine de kahkahalarla gülüyordu.</p>

  <p class="calibre1">Hiç kıpırdamadan oturmaya devam etti, kahkaha sesleri kayalıklara çarpan dalgalar gibi geliyordu. Her şey güzeldi, insanlar güzeldi, ama her nasılsa aşmaması gereken bir sının geçmiş ve şimdi o peri masalı iğrençliklerle ve her türlü kötülükle dolu, yemyeşil bir renk almıştı. Masalın bu bölümünde zehirli bir elmayı dişleyecek, saldırıya uğrayacak ve kaplanlara yem olacaktı. Yine ona gülüyorlardı.</p>

  <p class="calibre1">Ve birden kopuverdi. Ne korkunç bir şekilde aldatıldığının bilincine varınca içinden dehşet dolu, ama boğuk (bana BAKIYORLAR)</p>

  <p class="calibre1">bir feryat koptu. Elleriyle yüzünü saklamak isteyerek koltuktan kalktı. Aklındaki tek şey koşmak, aydınlıktan kaçıp karanlığın içine gizlenmekti.</p>

  <p class="calibre1">Ama bataklığın içinde koşmaya benziyordu bu. Zaman sanki sürüne sürüne ilerlemekteydi; sanki Tanrı bile bütün o sahneyi 78 devirden çıkarıp 33 1/3'e koymuştu. Sanki kahkahalar bile daha bir derinleşmiş, daha bir bas sesle çıkar gibiydi.</p>

  <p class="calibre1">Ayaklan birbirine dolandı, az kalsın sahneden aşağı yuvarlanıyordu. Dengesini bulup yere sıçradı. Kahkahalar daha da yükseldi. Kayaların birbirine sürtünmesi gibi bir ses çıkıyordu.</p>

  <p class="calibre1">Görmek istemiyordu, ama görüyordu işte. Salon çok aydınlıktı, herkesin yüzünü rahatça görebiliyordu. Ağızlarını, dişlerini, gözlerini. Kan içindeki kendi ellerini de görüyordu.</p>

  <p class="calibre1">Bayan Desjardin ona doğru koşuyordu, ama yüzü yapmacık merhametle doluydu. Carrie, Bayan Geer'e bakınca onun da içyüzünü gördü; o da evde kalmışlığın tüm burukluğuyla kıkır kıkır gülmekteydi. Bayan Desjardin ağzını açtı, sesi korkunç bir derinlikteydi ve kalındı.</p>

  <p class="calibre1">"Sana yardım edeyim, tatlım. Çok üzgünüm..."</p>

  <p class="calibre1">Carrie onu püskürttü (bükül)</p>

  <p class="calibre1">ve Bayan Desjardin uçar gibi gidip duvara çarptı ve yığılıp kaldı.</p>

  <p class="calibre1">Carrie koşuyordu. Kalabalığın içine doğru. Elleriyle yüzünü kapamıştı, ama parmaklarının arasından onları görebiliyordu... nasıl olduklarını, güzelliklerini, güzel giysilerini, toplumca kabul edilmenin verdiği rahatlıklarını. Pırıl pırıl ayakkabılar, pırıl pırıl yüzler, kuaförden çıkmış saçlar, ışıl ışıl tuvaletler. Sanki vebalıymış gibi, o yaklaştıkça kenara kaçıyorlardı, ama gülme devam ediyordu. Derken biri ayağını uzattı (tabii sıra şimdi bunda tabii)</p>

  <p class="calibre1">ve Carrie yere kapaklandı, elleriyle dizlerinin üstünde sürünmeye başladı, kan içindeki saçları gözlerini kapamış, bu haliyle Şam yolunda gözleri güneşten körelmiş St. Paul gibi sürünüyordu. Sıra birinin kıçına bir tekme indirmesindeydi.</p>

  <p class="calibre1">Ama tekme gelmedi, az sonra da güç bela ayağa kalktı. Artık hareketler hızlanmaya başlıyordu. Kapıdan çıktı, lobiden de çıktı ve iki saat önce Tommy'le birlikte büyük bir görkemle yürüdükleri merdivenlerden uçar gibi indi. (Tommy öldü, bedelin tamamı ödendi, aydınlıklar ülkesine veba getirmenin bütün bedeli ödendi)</p>

  <p class="calibre1">Ensesine saldıran kara kuşlar gibi peşini bırakmayan kahkahalarla birlikte koşmaya devam etti.</p>

  <p class="calibre1">Derken karanlık.</p>

  <p class="calibre1">Okulun kocaman ön bahçesini geçerken iki iskarpini de ayağından fırlamış, yalınayak koşmaktaydı. Yeni kesilmiş çimen ayaklarının altında kadife gibiydi, çiyle hafif ıslaktı. Kahkahalar artık iyice geride kalınca biraz sakinleşti. Sonra da ayakları bu kez iyice dolanarak suratının üstüne yere düştü. Ateş gibi yanan yüzü serin çimenlerin üstünde soluk soluğa itti. Utanç gözyaşları tıpkı ilk âdet kanamasının olduğu gibi yoğun ve sıcak bir şekilde akmaya başladı. Onu yine alt etmişlerdi, yine hırpalamışlardı. Ama bu sondu. Artık tamamdı.</p>

  <p class="calibre1">Az sonra kendini toparlayıp, arka sokaklardan kimseye görünmemeye çalışarak eve gidecek, annesini bulup, hata ettiğini itiraf ederek...</p>

  <p class="calibre1">(!!HAYIR!!)</p>

  <p class="calibre1">İçindeki dayanma gücü... ki, bu bakımdan oldukça zengindi... birden kabardı ve bu sözcüğü büyük bir kararlılıkla haykırdı. Yine mi dolap? O sonu gelmeyen, havada kalan dualar? Ömrünün geri kalanını risaleler, haçlar ve geçmek bilmeyen saatleri işaretleyen guguklu saatin kuşuyla mı yaşayacaktı?</p>

  <p class="calibre1">Birden, sanki zihninde bir video aygıtı devreye girmiş gibi, Bayan Desjardin'in kendisine doğru koştuğu... ve tam bilinçli olarak karar vermediği halde, zihninin gücüyle onu duvara çarpışı gözlerinin önüne geldi.</p>

  <p class="calibre1">Dönüp çimenlerin üstüne sırtüstü yattı, gözleri çılgın gibi yıldızlara bakıyordu. Unuttuğu bir şey vardı.</p>

  <p class="calibre1">(!!GÜCÜ!!)</p>

  <p class="calibre1">Onlara bir ders verme zamanı gelmişti. Bir iki şey göstermenin zamanıydı artık. İsterik bir şekilde kıkırdadı. Bu sözler annesinindi.</p>

  <p class="calibre1">(annesi eve gelip çantasını koyuyor, gözlükleri ışıl ışıl, bugün dükkânda o şeytan tohumlarına bir iki şey gösterdim) Su püskürtme sistemi vardı. Bunu kolayca açabilirdi. Yine için için gülerek ayağa kalktı, yalınayak lobi kapılarına doğru yürümeye başladı. Kapılan kapar, su püskürten muslukları açarım. İçeri bakayım, ama baktığımı onlar görsün. Tavanlardan püsküren sular altında yeni giysileriyle, kuaförlü saçlarıyla cilalı ayakkabılarıyla duş yapıp perişan olurlarken benim baktığımı da görsünler. Carrie su yerine kan püskürtemediğine hayıflanıyordu.</p>

  <p class="calibre1">Lobi boştu. Merdivenlerin ortasındayken durdu. BÜKÜL... Kapılar zihin gücünün etkisiyle sert bir şekilde kapandı. İçerden bir iki çığlık geliyordu, ama bu müziğin etkisiydi... nefis bir soul müzik.</p>

  <p class="calibre1">Bir an için pek bir değişiklik olmadı, ama sonra hepsinin de kapıya abanmaya başladığını, dışarı çıkmak için çırpındıklarını hissetti. Yaptıkları zorlama önemli değildi. Kapana kısılmışlardı.</p>

  <p class="calibre1">(kapana)</p>

  <p class="calibre1">Ve bu kavram Carrie'yi neredeyse sarhoş edecek gibiydi. İşte şimdi avucunun içindeydiler, tam anlamıyla dindeydiler. Güçlüydü. Ne büyülü bir sözcüktü bu...</p>

  <p class="calibre1">Merdivenlerin sonuna kadar çıkıp camlı kapıdan baktı. George Dawson cama yapışmış, çırpmıyor, büyük bir çabalama içinde olduğu yüzünden okunuyordu. Arkasında başkaları da vardı, bu görünümleriyle akvaryumdaki balıklara benziyorlardı.</p>

  <p class="calibre1">Carrie biraz yukarıya bakınca su püskürtme sisteminin borularını ve metal papatyalara benzeyen ağızlarını gördü. Borular yeşil renkli duvarın üzerindeki küçük deliklerden girip kayboluyorlardı. İçerde bunlardan bir hayli olduğunu anımsadı. Yangın yasası mıydı neydi...</p>

  <p class="calibre1">Yangın yasası. Birden aklına müthiş bir şey geldi; sahnenin arkasında,</p>

  <p class="calibre1">(yılan gibi duran kalın, kara kablolar)</p>

  <p class="calibre1">elektrik kabloları olacaktı. İzleyicilerin göremeyeceği bir biçimde spot ışıklarının gerisine saklanmışlardı, ama tahta çıkmak üzere geçerken onlara takılmamak için dikkat etmek zorunda kalmıştı. O sırada Tommy de koluna girmişti hatta.</p>

  <p class="calibre1">(yangın ve su)</p>

  <p class="calibre1">Zihniyle uzanıp boruları buldu, elini üstlerinde gezdirdi. Soğuktu; su doluydu. Ağzına demir tadı geldi, soğuk ve ıslak metal, bahçe hortumundan içilen suyun tadı gibiydi.</p>

  <p class="calibre1">Bükül</p>

  <p class="calibre1">Bir süre bir şey olmadı. Sonra yavaş yavaş kapılardan geri çekilmeye başladılar. Carrie ara kapının camına gidip içeri baktı.</p>

  <p class="calibre1">Spor salonunun içinde yağmur yağıyordu.</p>

  <p class="calibre1">Carrie gülmeye başladı.</p>

  <p class="calibre1">Daha tümünü birden ıslatabilmiş değildi, yalnızca bazılarını. Ama püskürtme sistemine gözleriyle bakınca dolaşım şebekesini daha kolay izleyebiliyordu. Kapalı kalmış muslukları da birer birer açmaya başladı. Ama bu da yetmezdi. Daha ağlamıyorlardı, o halde yetmezdi...</p>

  <p class="calibre1">(yak canlarını, yak canlarını)</p>

  <p class="calibre1">Sahnede Tommy'nin yanında bir oğlan vardı, deli gibi elini kolunu sallıyor, bir şeyler haykırıyordu. Carrie ona bakarken, oğlan sahneden inip orkestra aletlerinin bulunduğu yere koştu. Mikrofon altlıklarından birini yakaladı ve o anda put kesildi. Oğlanın gövdesi elektriğin etkisiyle neredeyse hiç kıpırdamadan dans eder gibiydi. ayakları suyun içinde yere sürtünüp duruyor, saçları dikilmiş, ağzı balık gibi açılıp kapanıyordu. Görünüşü Carrie'ye çok komik geldi. Gülmeye başladı.</p>

  <p class="calibre1">(o halde tümünü komik yapalım)</p>

  <p class="calibre1">Ve ani bir güç patlamasıyla saldırdı.</p>

  <p class="calibre1">Lambalardan bazıları patlayarak söndü. Kablolardan biri su birikintisine değince gözleri kamaştıran bir alev parlaması oldu. Otomatik devre kesiciler boşuna çabaladıkça Carrie'nin zihninde hafif, tok sesler çıkarıyorlardı.</p>

  <p class="calibre1">Mikrofon altlığını tutan oğlan amfilerinden birinin üstüne devrilince, morumsu kıvılcımlarla dolu bir patlama oldu, ardından da sahneyi süsleyen krepon kâğıtları yanmaya başladı.</p>

  <p class="calibre1">Tam tahtaların altında 220 voltluk dolu bir kablo yerde çatırdarken, hemen yanında Rhonda Simard ipek tuvaleti içinde çılgın bir kukla gibi dans ediyordu. Tuvaletin etekliği birden alev alınca, Rhonda yere devrildi, gövdesi hâlâ çırpmıyordu.</p>

  <p class="calibre1">İşte Carrie tam bu sıralarda kendini iyice kaybetmiş olabilirdi. Cam kapılara yaslanmış, kalbi deli gibi çarpıyordu ama vücudu buz gibiydi. Yüzü son derece canlı, her iki yanağında da yüksek ateş sonucu kırmızı benekler oluşmuştu. Başı fena halde zonkluyordu ve aklında hiçbir bilinçli düşünce yoktu artık.</p>

  <p class="calibre1">Kapılardan geri çekildi, belli bir amacı olmadığı halde zihin gücüyle hâlâ kapalı tutuyordu. İçerde yangın büyümüştü; duvar resmi tutuşmuş olmalı, diye geçirdi içinden.</p>

  <p class="calibre1">Merdivenlerin başında yere çöküp başını dizlerinin üstüne koydu ve solumasını biraz yavaşlatmak istedi. O sırada içeridekiler yine kapıya yüklenmişlerdi, ama Carrie kapıyı kapalı tutmakta zorluk çekmiyordu... yalnızca bunu yapması güç değildi. İçinde belli belirsiz bir his yangın kapılarından kaçanların olduğunu söylüyorsa da, buna aldırmadı. Nasıl olsa onları sonra ele geçirecekti. Tümünü haklayacaktı. Tek tek, her birini.</p>

  <p class="calibre1">Merdivenlerden ağır ağır inip ön kapıdan dışarı çıkarken salon kapısını hâlâ kapalı tutuyordu. Çok kolaydı. Bütün yaptığı şey kapılan gözünün önünde tutmaktı, o kadar.</p>

  <p class="calibre1">Birden kasabanın yangın düdüğü ötmeye başlayınca Carrie korkuyla haykırıp ellerini yüzüne götürdü.</p>

  <p class="calibre1">(düdük, bu düdük yalnızca yangın düdüğü)</p>

  <p class="calibre1">ve bir an öylece kaldı. O sırada zihin gözleri salon kapılarını -bırakır gibi olunca az kalsın birkaç kişi aradan kaçıveriyordu. Yok öyle şey. Yaramazlık yok. Kapılan yeniden sertçe kapattı, bu arada birinin... galiba Dale Norbert'in parmaklan da arada kalıp bir tanesi koptu.</p>

  <p class="calibre1">Gözleri yerinden fırlamış, korkuluk gibi görünüşüyle okul bahçesini bir daha aştı ve Main Caddesine doğru yürüdü. Sağ yanında kasaba merkezi vardı... büyük mağazalar, Kelly Fruit, berber, benzin istasyonları, polis karakolu, itfaiye...</p>

  <p class="calibre1">(yangınımı söndürecekler)</p>

  <p class="calibre1">Ama söndüremeyeceklerdi. Birden çılgınca kıkırdamaya başladı; çıkan seste kaybolmuşluğun, zaferin ve dehşetin anlatımı vardı. Karşısına çıkan ilk yangın musluğunun başında durup kenarındaki kocaman somunu çevirmeye çalıştı.</p>

  <p class="calibre1">(oouuvff)</p>

  <p class="calibre1">Çok ağırdı. Hem de bayağı çok ağırdı. Çok sağlam sıkıştırmışlardı. Ama önemli değildi.</p>

  <p class="calibre1">Biraz daha zorladıktan sonra somunun gevşediğini hissetti. Derken diğer iki yanındaki somunları gevşetti. Biraz geriye çekilip üçünü birden açınca müthiş bir su patlaması oldu, somunlardan biri mermi hızıyla yanından uçtu. Tam bir haç biçiminde beyaz köpüklü su fışkırıyordu.</p>

  <p class="calibre1">Dudaklarında bir gülücük, kalbi dakikada iki yüz atarken sendeleyerek Grass Plaza'ya doğru yürüdü. Bir yandan kanlı ellerini tıpkı Lady Macbeth gibi giysisine sildiğini ya da gülerken ağlıyor olduğunu ve zihninin bir bölümünün kendisini de mahvedecek şeyler yaptığının bilincinde değildi.</p>

  <p class="calibre1">Çünkü kendisiyle birlikte onları da götürecekti... bütün o kasaba yerle bir olana dek her yeri yakacaktı.</p>

  <p class="calibre1">Grass Plaza'daki musluğu da açtıktan sonra Teddy'nin benzin istasyonuna doğru yürümeye başladı. Karşısına çıkan ilk benzin istasyonu buydu, ama sonuncusu değildi.</p>

  <p class="calibre3">*</p>

  <p class="calibre1">Şerif Otis Doyle'un Maine Eyaleti Soruşturma Kurulu önünde vermiş olduğu yeminli ifadeden alıntı (White Komisyonu Raporu'ndan) s. 29-31:</p>

  <p class="calibre1">S: Şerif, yirmi yedi mayıs gecesi neredeydiniz?</p>

  <p class="calibre1">Y: Eski Bentown Yolu olarak bilinen 179 numaralı otoyolda bir trafik kazasını soruşturuyordum. Aslında bu kaza Chamberlain kasaba sının dışında. Durham sınırları içindeydi, ama ben Durham emniyet amiri olan Mel Crager'e yardım ediyordum.</p>

  <p class="calibre1">S: Ewen Lisesinde bir olay başladığını ne zaman haber aldınız?</p>

  <p class="calibre1">Y: Polis Memuru Jacob Plessy'den saat 22.21'de radyo mesajı aldım.</p>

  <p class="calibre1">S: Mesajın içeriği neydi?</p>

  <p class="calibre1">Y: Plessy okulda bir olay çıktığını, ama ciddi olup olmadığını bilmediğini söyledi. Bağırıp çağırmalar duyduğunu ve birkaç tane yangın alarmının çaldığını bildirdi. Oraya gidip olayın aslını öğrenecekti.</p>

  <p class="calibre1">S: Okulda yangın çıktığını söylemiş miydi?</p>

  <p class="calibre1">Y: Hayır, efendim.</p>

  <p class="calibre1">S: Size yeniden bilgi vermesini istemiş miydiniz?</p>

  <p class="calibre1">Y: Evet.</p>

  <p class="calibre1">S: Memur Plessy sizi bir daha aradı mı?</p>

  <p class="calibre1">Y: Hayır. Teddy'nin benzin istasyonu havaya uçarken öldü.</p>

  <p class="calibre1">S: Chamberlain'le ilgili başka radyo mesajı aldınız mı daha sonra?</p>

  <p class="calibre1">Y: Evet, saat 22.42'de. O sırada arabamın arkasında içkili araba kullanmaktan sanık bir kişiyle Chamberlain'e dönmekteydim. Daha önce söylediğim gibi, aslında bu olay Mel Crager'in sınırlarındaydı, ama Durham'ın tutukevi yoktur. Sanıkla birlikte Chamberlain'e vardığımızda bizim de tutukevine benzer bir şeyimiz kalmadığını gördüm.</p>

  <p class="calibre1">S: Saat 22.42'de radyodan nasıl bir mesaj aldınız?</p>

  <p class="calibre1">Y: Eyalet polisi Morton itfaiyesinden aldığı mesajı iletiyordu. Eyalet polisi Ewen Lisesinde yangın çıktığını, bir ayaklanma olduğunu ve bir patlama olasılığını bildiriyordu. O anda kimse kesin bir şey bilmemekteydi. Unutmayın ki, her şey topu topu kırk dakika içinde olup bitmişti.</p>

  <p class="calibre1">S: Bunu anlıyoruz, şerif. Sonra ne oldu?</p>

  <p class="calibre1">Y: Arabamın sirenini yükselterek yeniden Chamberlain'e döndüm. Radyodan Plessy'yi arıyordum, ama hiç karşılık yoktu. Tam o sırada radyodan Tom Quillan'ın sesini duydum. Telaşlı telaşlı bana bütün kasabanın alevler içinde kaldığını ve bir damla su bulunmadığını söyledi.</p>

  <p class="calibre1">S: O anda saat kaçtı, biliyor musunuz?</p>

  <p class="calibre1">Y: Evet, efendim. Gözüm o sırada hep saatteydi. Tam 22.58'di.</p>

  <p class="calibre1">S: Quillan ifadesinde Teddy'nin benzin istasyonunun tam on birde patladığını söyledi.</p>

  <p class="calibre1">Y: O halde, ikisinin ortalamasını alalım, saat: 22.59'du.</p>

  <p class="calibre1">S: Chamberlain'e vardığınızda saat kaçtı?</p>

  <p class="calibre1">Y: Tam 23.00.</p>

  <p class="calibre1">S: Kasabaya varır varmaz ilk izleniminiz neydi, Şerif Doyle?</p>

  <p class="calibre1">Y: Dondum kaldım. Gözlerime inanamıyordum.</p>

  <p class="calibre1">S: Tam olarak ne görüyordunuz?</p>

  <p class="calibre1">Y: Kasabanın işyerlerinden oluşan yukarı yansı alevler içindeydi. Teddy'nin Amaco istasyonu havaya uçmuştu. Woolworth's bir alev kümesi halindeydi. Duffy'nin Ban, Kelly Fruit Şirketi ve bilardo salonu yanıyordu. Sıcaklık dayanılır gibi değildi. Bunlardan sıçrayan kıvılcımlar Maitland Emlak Acentası ve Doug Brann'ın otomobil mağazasının çatılarına düşmekteydi. Oraya gelen itfaiye araçları hiçbir işe yaramıyordu. Caddenin o yanındaki bütün yangın musluklan tahrip edilmişti. İşe yarar yalnızca Westover'dan gelen iki tane eski model itfaiye aracı vardı, ama bunların da bütün yapabildiği çevredeki yapıların çatılarını ıslatmaktı. Ve tabii lise binası... artık öyle bir şey kalmamıştı. Evet, okul binasının çevresi boş sayılır, yangın oradan bir yere sıçrayacak değildi, ama... korkunç bir şey, alevlerin içinde kalan onca çocuk... onca çocuk...</p>

  <p class="calibre1">S: Susan Snell'e kasaba girişinde mi rastladınız?</p>

  <p class="calibre1">Y: Evet, efendim, el sallayarak beni durdurmuştu.</p>

  <p class="calibre1">S: Saat kaçtı?</p>

  <p class="calibre1">Y: Tam kasabaya girdiğim sırada... 23.12'den geç olamaz.</p>

  <p class="calibre1">S: Size ne dedi?</p>

  <p class="calibre1">Y: Perişan bir durumdaydı. Küçük bir kaza geçirmiş... arabası patinaj yapmıştı, ama konuşması çok abuk sabuktu. Bana Tommy öldü mü, diye sordu. Tommy kim, diye sorduğumda, bu kez Carrie'yi yakalayıp yakalamadığımı sordu. S: Kurulumuz özellikle ifadenizin bu bölümüyle ilgilenmektedir, Şerif Doyle. Onun bu sorularını nasıl karşıladınız?</p>

  <p class="calibre1">Y: Bildiğim kadarıyla bu kasabada bir tane Carrie vardır, o da Margaret White'ın kızıdır. Miss Snell'e, Carrie'nin yangınlarla bir ilişkisi olup olmadığını sordum. Bana yangını Carrie'nin çıkardığını söyledi. Onun sözlerini aynen tekrarlıyorum. "Carrie yaptı. Carrie yaptı." İki kez söyledi.</p>

  <p class="calibre1">S: Başka bir şey söyledi mi?</p>

  <p class="calibre1">Y: Evet, efendim. "Carrie'ye son kez kötülük ettiler," dedi.</p>

  <p class="calibre1">S: Şerif, "Carrie'ye son kez kötülük ettik," demediğinden emin misiniz?</p>

  <p class="calibre1">Y: Eminim, efendim.</p>

  <p class="calibre1">S: Yüzde yüz eminim, diyebilir misiniz?</p>

  <p class="calibre1">Y: Bakın, o sırada kasaba alevler içinde, her yanımız...</p>

  <p class="calibre1">S: Alkollü müydü?</p>

  <p class="calibre1">Y: Anlayamadım?</p>

  <p class="calibre1">S: İçki içmiş miydi? Küçük bir kaza geçirdiğini söylemiştiniz.</p>

  <p class="calibre1">Y: Arabasının patinaj yaptığını söylemiştim.</p>

  <p class="calibre1">S: Yani, ettiler mi, yoksa ettik mi dediğinden yüzde yüz emin değilsiniz?</p>

  <p class="calibre1">Y: Belki de ettik demiştir, ama...</p>

  <p class="calibre1">S: Peki, sonra Miss Snell ne yaptı?</p>

  <p class="calibre1">Y: Hüngür hüngür ağlamaya başladı. Bir tokat attım.</p>

  <p class="calibre1">S: Bunu neden yaptınız?</p>

  <p class="calibre1">Y: İsterik bir durumdaydı.</p>

  <p class="calibre1">S: Sonunda sakinleşti mi?</p>

  <p class="calibre1">Y: Evet, efendim. Sakinleşti ve erkek arkadaşının ölmüş olabileceğini bilmesine karşın kendisini çok güzel kontrol etti.</p>

  <p class="calibre1">S: Onu sorguya çektiniz mi?</p>

  <p class="calibre1">Y: Bir suçluyu sorguya çeker gibi değil, eğer bunu demek istiyorsanız. Olup biten hakkında bir bilgisi olup olmadığını sordum. Bana az önce söylediklerini tekrarladı, ama bu kez daha sakindi. Olay başladığı zaman nerede olduğunu sordum, o da bana evde olduğunu söyledi.</p>

  <p class="calibre1">S: Ona başka soru sordunuz mu?</p>

  <p class="calibre1">Y: Hayır, efendim.</p>

  <p class="calibre1">S: O size başka bir şey söyledi mi?</p>

  <p class="calibre1">Y: Evet, efendim. Benden Carrie White'ı bulmamı istedi... hatta yalvardı, diyebilirim.</p>

  <p class="calibre1">S: Buna nasıl tepki gösterdiniz?</p>

  <p class="calibre1">Y: Evine gitmesini söyledim.</p>

  <p class="calibre1">S: Teşekkürler, Şerif Doyle.</p>

  <p class="calibre1">Vic Mooney, Bankers Trust binasının yanındaki ara sokaktan sendeleyerek çıkarken yüzünde bir gülümseme vardı. Cheshire kedileri gibi ağzı kulaklarına varan, çılgınca, korkunç bir gülücüktü bu. Balo için büyük bir özenle taranmış, iyice yatırılmış saçları şimdi bir karga yuvasını andırıyordu. Balodan kaçarken kimbilir nerede yuvarlanmıştı; bunun kanlı izlerini alnında taşırken, bir gözüyse iyice morarıp şişerek kapanmıştı. Kör gibi Şerif Doyle'un arabasına çarptı ve tıpkı bir bilardo topu gibi geri sekti, arka koltukta oturan sarhoşa bakıp sırıttı, sonra da Sue Snell'le işi biten Doyle'a döndü. Alevler göğü kurumuş kanın çeşitli kırmızı tonlarına boyuyordu.</p>

  <p class="calibre1">Doyle o yana geldiğinde Vic Mooney gidip ona sarıldı. Tıpkı sevgilisiyle romantik bir dans yapar gibi iki koluyla sarılıp iyice sıktı, başını kaldırıp Doyle'un suratına doğru o çılgın ifadesiyle sırıttı.</p>

  <p class="calibre1">"Vic..." diyecek oldu Doyle.</p>

  <p class="calibre1">"O kız bütün tıkaçları çıkardı," dedi Vic sırıtarak. "Bütün tıkaçları çıkardı, suyu açtı ve buzz, buzz, buzz."</p>

  <p class="calibre1">"Vic... "</p>

  <p class="calibre1">"Onları bırakamayız. Yoo. Hayır, hayır. Carrie bütün tıkaçları çıkardı, Rhonda Simard yandı kül oldu. Tanrıııım..." Doyle nasırlı avuçlarıyla oğlanın yüzüne iki tokat patlattı. Vic'in çığlığı kesilmişti, ama sırıtması sürdü. Korkunç, kontrolsüz bir şeydi.</p>

  <p class="calibre1">"Ne o?" diye sordu Doyle sertçe. "Okulda neler oldu?"</p>

  <p class="calibre1">"Carrie," diye geveledi Vic. "Okulda Carrie oldu. Carrie..." Sonunu getiremedi, yere bakıp gülmeye başladı.</p>

  <p class="calibre1">Doyle omuzlarından yakalayıp iyice silkeledi. Vic'in dişleri kastanyet gibi takırdadı.</p>

  <p class="calibre1">"Ne oldu Carrie'ye?"</p>

  <p class="calibre1">"Balo Kraliçesi oldu," diye geveledi Vic. "Sonra Tommy'le onun üzerine kan boşalttılar."</p>

  <p class="calibre1">"Ne yaptılar..."</p>

  <p class="calibre1">Saat 23.15'ti. Summer Caddesindeki Tony'nin Citgo benzin istasyonu müthiş bir gürültüyle patladı. Birden her yer gündüz gibi aydınlanırken Doyle da, Vic de arkalarında duran polis arabasına gerileyip elleriyle gözlerini korumak zorunda kaldılar. Bu büyük gümbürtünün ardından da benzin istasyonundan havaya uçan molozların yere düşmesiyle oluşan çıtırtılar geldi. Çok geçmeden ikinci bir patlama oldu ve yine ikisi de yerlerinden sıçradılar. Doyle hâlâ inanmakta güçlük çekiyor, bütün bunların (benim kasabam, bu olaylar benim kasabamda oluyor)</p>

  <p class="calibre1">Chamberlain'de, hem de Chamberlain'de olabileceğini havsalası almıyordu. Sakin sakin verandasında oturup buzlu çay içtiği, arada sırada gençlerin basketbol maçlarında hakemlik ettiği, her gece mesaisini bitirmeden önce son bir tur yapıp Cavalier'e uğradığı kasabasında oluyordu bütün bunlar. Kasabası yanıp kül oluyordu.</p>

  <p class="calibre1">O sırada Tom Quillan karakoldan çıkıp Doyle'un arabasına doğru koşmaya başladı. saçları diken diken olmuş, üstünde kirli iş giysileri, ayakkabıları bile tersti ama Doyle ömründe hiç kimseyi görmekten bu denli mutlu olmamıştı. Tom Quillan o an her şey kadar Chamberlain'in bir parçasıydı... ve işte oradaydı, sapasağlam...</p>

  <p class="calibre1">"Vay canına," diye kesik kesik konuştu Quillan. "Gördün mü?"</p>

  <p class="calibre1">"Yahu, neler oluyor?" diye sordu Doyle hemen.</p>

  <p class="calibre1">"Radyonun basındaydım," dedi Quillan. "Morton'dan ve Westover'dan cankurtaran ister misiniz, diye sordular, ben de, deli misiniz, tabii isteriz, her şeyi gönderin bize, çelenk bile gönderin, dedim. İyi yapmış mıyım?"</p>

  <p class="calibre1">"Evet." Doyle ellerini saçında gezdirdi. "Harry Block'u gördün mü?" Block kasabanın Kamu Hizmetleri Örgütü başkanıydı, su şebekesi de ona bağlıydı.</p>

  <p class="calibre1">"Hayır, ama Şef Deighan kasabanın karşı tarafındaki Rennet Block'da su olduğunu söylüyor. Şimdi hortum döşüyorlar. Gençlerden bir grup oluşturdum, polis karakolunda bir hastane kuruyorlar. İyi çocuklar, sağ olsunlar, ama korkarım büron biraz kanlanacak, Otis."</p>

  <p class="calibre1">Otis Doyle hâlâ inanmakta güçlük çekiyordu. Bu konuşma nasıl olur da Chamberlain gibi bir yerde geçebilirdi? Olacak şey miydi bu?</p>

  <p class="calibre1">"Zararı yok, Tommy. Doğrusunu yapmışsın. Sen şimdi karakola dön ve telefon rehberinde ne kadar doktor bulursan hepsine telefon et. Ben de Summer Caddesine gidiyorum."</p>

  <p class="calibre1">"Tamam, Otis. Eğer o kaçık karıyı görürsen, aman dikkat et."</p>

  <p class="calibre1">"Kim?" Doyle genel olarak bağıran bir insan değildi, ama şimdi kükrer gibi bir ses çıkarmıştı.</p>

  <p class="calibre1">Tom Quillan ürktü. "Carrie, Carrie White."</p>

  <p class="calibre1">"Kim? Sen nasıl biliyorsun?"</p>

  <p class="calibre1">Quillan yavaş yavaş gözlerini kırpıştırdı. "Ne bileyim. İşte... işte birden aklıma esiverdi."</p>

  <p class="calibre3">*</p>

  <p class="calibre1">AP haber ajansının ulusal teleks yayınından alıntı (23:46):</p>

  <p class="calibre1">CHAMBERLAIN, MAINE (AP)</p>

  <p class="calibre1">MAINE'İN CHAMBERLAIN KASABASI BU GECE MÜTHİŞ BOYUTLARDA BİR FELAKETE UĞRAMIŞTIR. EWEN LİSESİNDE OKUL BALOSU SIRASINDA BAŞLADIĞI SANILAN BİR YANGIN KISA ZAMANDA KASABANIN İŞ MERKEZİNE SIÇRAMIŞ VE PEŞPEŞE PATLAMALARA YOL AÇARAK BURASINI YERLE BİR ETMİŞTİR. KASABANIN BATI TARAFINDAKİ YERLEŞME ALANLARININ DA YANGINDAN ETKİLENDİĞİ BİLDİRİLMEKTEDİR. ANCAK ŞU SIRADA EN CİDDİ ENDİŞE, YANGIN SIRASINDA MEZUNİYET BALOSUNUN YAPILMAKTA OLDUĞU LİSE BİNASININ DURUMUDUR. BALODA BULUNAN ÖĞRENCİLERİN ÇOĞUNUN BİNADAN ÇIKAMADIKLARI SANILMAKTADIR. ANDOVER'DAN ÇAĞRILAN BİR İTFAİYE GÖREVLİSİNİN BİLDİRDİĞİNE GÖRE ŞU ANA DEK BİLİNEN CAN KAYBI, ÇOĞU LİSE ÖĞRENCİSİ OLAN ALTMIŞ YEDİ KİŞİDİR. KENDİSİNE BU SAYININ NE KADAR ARTABİLECEĞİ SORULDUĞUNDA, GÖREVLİ İTFAİYECİ, "BİLMİYORUZ. TAHMİN ETMEYE BİLE KORKUYORUZ." DEMİŞTİR. SON ALINAN HABERE GÖRE KASABADA ÜÇ AYRI YERDE KONTROL ALTINA ALINAMAYAN YANGINLAR DEVAM ETMEKTEDİR. KUNDAKÇILIK OLASILIĞI KONUSUNDA KESİN BİR KANITA RASTLANMIŞ DEĞİLDİR.</p>

  <p class="calibre1">23.56 27 MAYIS 89.43F AP</p>

  <p class="calibre3">*</p>

  <p class="calibre1">Chamberlain'den bundan başka AP mesajı çıkmadı. Saat 00.06'da Jackson Bulvarındaki havagazı deposunun muslukları açılmıştı. Saat 00.17'de Motton'dan gelen bir cankurtaran görevlisi, altındaki araç hızla Summer Caddesine giderken, elindeki sigarasını yanar halde pencereden dışarı fırlattı.</p>

  <p class="calibre1">Patlama ilk anda, The Chamberlain Clarion gazetesinin büroları da bulunan, sokağın yarısındaki bütün binaları havaya uçurdu. Saat 00.18'de Chamberlain'in ülkenin mışıl mışıl uyumakta olan bütünüyle tüm iletişimi kesilmişti. Saat 00.10'da, ana gaz deposunun patlamasından yedi dakika önce, telefon santralında nispeten hafif bir patlama oldu. Böylece hâlâ çalışmakta olan bütün telefon hatları işlemez duruma geldi. Nöbetçi santral olan üç kız yüzlerinde büyük bir dehşet ifadesiyle boşu boşuna hat bağlamaya çalışıp durdular.</p>

  <p class="calibre1">Ve böylece bütün Chamberlain sokaklara döküldü. Üstüne sabahlığını geçiren, geceliğini geçiren, saçlarında bigudisiyle, terlikleriyle koşa koşa geliyordu (herkesi güldüren ve artık ölmüş olan George Dawson'un annesi Bayan Dawson da bigudiliydi). Herkes kasabasına ne olduğunu, gerçekten yanıp yanmadığını görmek için geliyordu. Bunlardan birçoğu da ölmeye geliyordu.</p>

  <p class="calibre1">Carrie az önce dua ettiği Carlin Caddesi Kilisesinden çıktığı sırada, Carlin Caddesi merak içinde sokaklara dökülen kasaba sakinleriyle dolup taşıyordu.</p>

  <p class="calibre1">Kiliseye gireli beş dakika olmuş, daha önce havagazı vanalarını açmıştı (çok kolaydı aslında, yalnızca boruları ve vanaları toprağın altında gözlerinin önüne getirmiş, bu kadarı yetmişti). Kilisede uzun uzun, bazı anlarda yüksek sesle dua etmişti. Kalbi hızla atıyordu. Yüzündeki ve boynundaki damarlar şişmiş, zihni bu büyük gücünün bilinciyle doluydu. Islanmış, yırtılmış ve kanlar içindeki tuvaletiyle, kirli ve çeşitli yerlerinden kesilen ayaklarından kanlar akarak mihrabın önünde dualar etmişti. İçindeki o müthiş gücün etkisiyle kilisenin ahşap eşyaları da durdukları yerde gıcırtılar çıkarıp sallanmaktaydı. Sıralarda bulunan ilahi kitapçıkları uçuşmaya başladı, sıralar devrildi. Carrie dua etti, ama bir karşılık alamadı. Tanrı varsa bile, demek ona yüz çeviriyordu. Oysa bu felaket Carrie'nin olduğu kadar Tanrı'nın da sorumlu olduğu bir şeydi. İşte bu ruhsal durum içinde kiliseden çıktı; niyeti eve gidip annesini bulmak ve yıkımını eksiksiz bitirmekti.</p>

  <p class="calibre1">Merdivenlerden inerken durup kasabanın merkezine doğru sürüler halinde koşan insanlara baktı. Hayvanlar, diye geçirdi içinden. Yansın hepsi, yansın bakalım. Bütün sokaklar bunların et kokusuyla dolsun. Kurbanlık et kokusu. Bükül</p>

  <p class="calibre1">Ve elektrik direklerinin tepelerindeki trafolar kıvılcımlar saçarak patlamaya başlarken, yüksek gerilim telleri de yılan gibi kıvrılarak sokaklara düştü. İnsanlar panik içinde kaçmaya kalkıştılar, ama bu onlar için daha kötü oldu, çünkü nereye adım atsalar elektrik yüklü çıplak teller vardı, çok geçmeden koku başladı, yanmalar başladı. İnsanlar çığlık çığlığa, oradan oraya kaçışıyorlar, bir tele dokunan o anda çarpılıp, dans eder gibi çırpınmaya başlıyordu. Sokağa fırlayanların birçoğunun geceliği ya da pijaması tutuşmuştu bile.</p>

  <p class="calibre1">Carrie arkasını dönüp az önce çıkmış olduğu kiliseye baktı. Kilisenin ağır kapısı sanki bir kasırga rüzgârı yemiş gibi savrularak kapandı.</p>

  <p class="calibre1">Carrie evine doğru yürümeye başladı.</p>

  <p class="calibre3"><sub class="calibre4">*</sub></p>

  <p class="calibre1">Bayan Cora Simard'ın Eyalet Soruşturma Kurulu önünde verdiği yeminli ifadeden alıntı (White Komisyonu Raporu'ndan) s. 217-218:</p>

  <p class="calibre1">S: Bayan Simard, kurulumuz Balo Gecesi kızınızı kaybettiğinizi biliyor ve acınızı içtenlikle paylaşıyor. Bu soruşturmayı da elden geldiğince kısa tutmaya çalışacağız.</p>

  <p class="calibre1">Y: Teşekkür ederim. Ben de elimden geldiğince yardımcı olmak isterim elbette.</p>

  <p class="calibre1">S: Carrietta White saat 00.12'de kiliseden çıktığı sırada Carlin Caddesinde miydiniz?</p>

  <p class="calibre1">Y: Evet.</p>

  <p class="calibre1">S: Neden oradaydınız?</p>

  <p class="calibre1">Y: Kocam iş için hafta sonunu geçirmek üzere Boston'a gitmiş, Rhonda da okul balosundaydı. Ben evde televizyon izleyerek kızımın dönmesini bekliyordum. Tam cuma gecesi sinemasını izlerken kasaba yangın düdüğünün çaldığını duydumsa da bunun baloyla ilgisi olabileceğini düşünmedim. Ama ardından o patlama olunca... ne yapacağımı bilemedim. Hemen polisi arayım dedim, fakat daha ilk üç numarayı çevirir çevirmez meşgul sinyali almaya başladım. Sonra ben... O sırada...</p>

  <p class="calibre1">S: Acele etmeyin, Bayan Simard. Hiç telaş etmenize gerek yok.</p>

  <p class="calibre1">Y: Meraktan çıldıracak gibiydim. Derken ikinci bir patlama oldu... Teddy'nin benzin istasyonu olduğunu şimdi öğrenmiş bulunuyorum... ve bunun üzerine kasaba merkezine gidip ne olup bittiğini öğrenmeye karar verdim. Gökyüzü korkunç bir renkte parıldı-yordu. İşte tam o sırada Bayan Shyres kapımı çaldı.</p>

  <p class="calibre1">S: Bayan Georgette Shyres mı?</p>

  <p class="calibre1">Y: Evet, hemen sokağın köşesinde otururlar Willow Sokağı 217 numara. Bu sokak hemen Carlin'le kesişen sokaktır. Bayan Shyres hem kapıyı vuruyor, hem de, "Cora, evde misin? Evde misin?" diye bağırıyordu. Hemen kapıya gittim. Bayan Shyres'ın üzerinde bornoz... ayağında terlikler vardı. ayakları oldukça üşümüş görünüyordu. Bana Auburn'a telefon ettiklerini ve okulda yangın çıktığı haberini aldıklarını söyledi. Ben, "Aman Tanrım, Rhonda baloda," diye inledim.</p>

  <p class="calibre1">S: Bayan Shyres'la birlikte kasaba merkezine gitmeye o zaman mı karar verdiniz?</p>

  <p class="calibre1">Y: Hiçbir karar vermedik. Kalkıp gittik. Ben de ayağıma bir çift terlik geçirdim... sanınm Rhonda'nınkilerdi. Üzerinde küçük beyaz ponponlar vardı. Aslında ayakkabılarımı giymem gerekirdi, ama o anda düşünecek halde değildim. Korkarım şimdi de pek düşünüyor sayılmam. Ayağıma ne giydiğimin burada ne önemi var ki?</p>

  <p class="calibre1">S: İstediğiniz gibi anlatmaya devam edin, Bayan Simard.</p>

  <p class="calibre1">Y: T-Teşekkür ederim. Hemen elimin altında bulunan bir ceketi alıp Bayan Shyres'a verdim ve çıktık.</p>

  <p class="calibre1">S: Carlin Caddesinde yürüyen epey insan var mıydı?</p>

  <p class="calibre1">Y: Bilemiyorum. Aklım başımda değildi zaten, çok endişeliydim. Belki otuz kişi vardı, belki daha fazla.</p>

  <p class="calibre1">S: Ne oldu?</p>

  <p class="calibre1">T: Georgette'le birlikte, tıpkı karanlıkta çayırlıktan geçen iki küçük kız gibi el ele tutuşup Main Caddesine doğru yürüyorduk. Georgette'in dişleri takırdıyordu. Bunu unutmuş değilim. İçimden, dişlerini takırdatma, diyesim geliyordu, ama bunun biraz kabalık olacağını düşündüm. Kiliseden bir sokak falan ötedeyken, kapısının açıldığını gördüm ve içimden, birisi Tanrı'nın yardımını yakarmaya gelmiş olmalı, diye geçirdim. Ama bir saniye sonra yanıldığımı anladım.</p>

  <p class="calibre1">S: Nasıl anladınız? Aslında doğal olan ilk tahmininizdi, öyle değil mi?</p>

  <p class="calibre1">Y: Anladım işte.</p>

  <p class="calibre1">S: Kiliseden çıkan kimseyi tanıdınız mı?</p>

  <p class="calibre1">Y: Evet. Carrie White'dı.</p>

  <p class="calibre1">S: Carrie'yi daha önce hiç görmüş müydünüz?</p>

  <p class="calibre1">Y: Hayır. Kızım onunla arkadaş değildi.</p>

  <p class="calibre1">S: Daha önce Carrie White'ın bir resmini görmüş müydünüz?</p>

  <p class="calibre1">Y: Hayır.</p>

  <p class="calibre1">S: Hem zaten hava karanlık, siz de kiliseden en az bir sokak ötedeydiniz.</p>

  <p class="calibre1">Y: Evet, efendim.</p>

  <p class="calibre1">S: Bayan Simard, bu kimsenin Carrie White olduğunu nasıl bildiniz?</p>

  <p class="calibre1">Y: Bildim işte.</p>

  <p class="calibre1">S: Bu bilme, Bayan Simard, kafanızın içinden geçen bir ışık gibi bir şey miydi?</p>

  <p class="calibre1">Y: Hayır, efendim.</p>

  <p class="calibre1">S: Nasıl bir şeydi?</p>

  <p class="calibre1">Y: Size anlatamam. Tıpkı bir düş gibi kayboldu gitti. Aradan bir saat geçtikten sonra yalnızca bir düş gördüğünüzü anımsarsınız ya, onun gibi. Ben yalnızca biliyordum işte.</p>

  <p class="calibre1">S: Bu bilgiyle birlikte duygusal bir şey de var mıydı?</p>

  <p class="calibre1">Y: Evet. Dehşet.</p>

  <p class="calibre1">S: Sonra ne yaptınız?</p>

  <p class="calibre1">Y: Georgette'e dönüp, "İşte bak, orada," dedim. Georgette de, "Evet, bu o kız işte," dedi. Tam bir şey daha söyleyecekken bütün cadde pırıl pırıl aydınlandı ve çatapat sesine benzer gürültülerle elektrik hatları bir bir yere düşmeye başladı, bazılarından kıvılcımlar çıkıyordu. Bunlardan biri hemen önümüzdeki bir adamın üstüne düşünce, adam birden alevler içinde kaldı. Başka bir adam koşmaya başladı, sonra o da bu tellerden birine basıp vücudu... sanki belkemiği lastiktenmiş gibi geri bükülüverdi. Sonra o da yere yığıldı. Herkes çığlık çığlığa, körü körüne koşuşuyor, o sırada başka kablolar düşüyordu. Yılan gibi her yanı sarmıştılar. Ve Carrie bundan haz</p>

  <p class="calibre1">duyuyordu. Haz duyuyordu. Nasıl sevindiğini ben hissedebiliyordum. O an soğukkanlı olmam gerektiğini anladım. Koşmaya kalkan herkesi elektrik çarpıyordu. Georgette, "Çabuk ol, Cora, diri diri yanmak istemiyorum," dedi. Ben de ona, "Paniğe kapılma. Aklımızı kullanalım, Georgette, yoksa bir daha hiç kullanamayız," gibi saçma sapan bir şeyler söyledim. Ama beni dinlemedi. Elimi bırakıp kaldırıma doğru koşmaya başladı. Durması için ona haykırdım... çünkü o ana kablolardan biri tam önümüzde kopmuştu... fakat Georgette beni dinlemedi. Ve bir anda... off... yanmaya başladığında kokusunu duyuyordum. Birden bütün giydiği şeylerin içinden bir duman patladı sanki, bunu görünce, demek elektrik çarpınca insan böyle oluyor, diye düşündüm. Koku, domuz etinin tatlı kokusunu andırıyordu, bilmem hiç duydunuz mu? Bazen ben düşlerimde bu kokuyu duyarım. Orada put gibi durup Georgette Shyres'ın yanıp kömür oluşunu izledim. Kentin batı yanında büyük bir patlama oldu... gaz deposuymuş, ama o anda bunu fark etmedim bile. Şöyle bir bakındığımda yalnız kaldığımı gördüm. Herkes ya kaçabilmiş ya da cayır cayır yanmaktaydı. Yaklaşık altı kadar ceset gördüm. Eski paçavralar gibi duruyorlardı. Kablolardan biri sokağın sol yanındaki evlerden birinin verandasına düşmüş, evin duvarları alev almak üzereydi. Ahşap kirişler patlayan mısır gibi sesler çıkarıyordu. Orada uzunca bir süre kaldım ve kendi kendime sakin olmalıyım, dedim durdum. Bayılıp kablolardan birinin üstüne düşerim ya da paniğe kapılıp koşmaya başlarım, diye korkuyordum. Georgette gibi. Bunun üzerine yürümeye başladım. Adım adım. Evin yanmaya başlamasıyla cadde daha da aydınlanmıştı. İki çıplak telin üstünden atladım, bir cesedin yanından dolaştım. Nereye bastığıma çok dikkat etmek zorundaydım. Cesedin parmağında bir yüzük vardı, ama her yanı kömür gibi olmuştu. Kapkara. Tanrım, diyordum, yüce Tanrım. Önüme çıkan bir teli daha geçtikten sonra bu kez karşıma birbirine çok yakın duran üç tane daha çıktı. Olduğum yerde kaldım, tellere baktım. Kendi kendime, bunları da bir assam, kurtulurum, diyordum, ama... bir türlü cesaret edemiyordum. Ne düşünüyordum, biliyor musunuz? Çocukken oynanan o Dev Adımı, diye bir oyun var ya... Kafamın içinde bir ses, bu elektrik yüklü tellerin üstünden dev bir adım atmamı söyleyip duruyordu. Bense, acaba atlayabilir miyim, acaba atlayabilir miyim, diye düşünüyordum. Tellerden birinden hâlâ çılgın gibi kıvılcımlar çıkıyordu, diğer ikisinde akım yokmuş gibi görünmekteydi. Ama belli olmazdı ki. Belki birisi yardıma gelir diye bekledim. Ama tabii kimse gelmedi. O sırada ev hâlâ yanıyor, alevler bahçeyi ve bahçedeki ağaçları da sarıyordu. Görünürde hiçbir itfaiye aracı yoktu. Elbette olmazdı, çünkü o sırada kasabanın bütün batı yakası yanmaktaydı. Bayılacak gibi olmuştum. Artık sonunda anladım ki, ya elimden geldiğince dev bir adım atıp telleri aşarım ya da bayılıp yere düşerim. Böylece vargücümle adımımı attım ve terliğimin topuğu son çıplak telin bir santimetre kadar ötesinde kaldı. Bundan sonra karşıma bir tel daha çıktı, onun da ucundan dolanarak geçtim ve koşmaya başladım. Sonrasını anımsamıyorum. Sabah olduğundan polis karakolunda bir battaniyeye sarınmış yatıyordum, yanımda daha bir alay insan vardı. Bunlardan bazıları baloda bulunan çocuklardı. Rhonda'yı görüp görmediklerini sordum. Bana... kızımın...</p>

  <p class="calibre1">(Kısa bir ara)</p>

  <p class="calibre1">S: Bunu yapanın Carrie White olduğundan kesinlikle emin misiniz?</p>

  <p class="calibre1">Y: Evet.</p>

  <p class="calibre1">S: Sağ olun, Bayan Simard.</p>

  <p class="calibre1">Y: Size bir soru sorabilir miyim?</p>

  <p class="calibre1">S: Elbette.</p>

  <p class="calibre1">Y: O kız gibi başkaları da çıkarsa, ne olur? Dünyanın hali ne olur?</p>

  <p class="calibre3">*</p>

  <p class="calibre1">Gölge Patladı'dan alıntı (s. 151):</p>

  <p class="calibre1">28 Mayıs sabahı saat 12.45 olduğunda Chamberlain'de durum oldukça ciddiydi. Okul binası çevresini fazla etkilemeden yanıp kül olmuştu, ama hemen bütün kasaba merkezi alevler içindeydi. O bölgedeki şehir suyu tükenmişti; ancak Main ve Oak Caddelerindeki iş binalarını kurtarmak için Deighan Caddesinden (basıncı az olmasına karşın) su sağlanabildi.</p>

  <p class="calibre1">Yukarı Summer Caddesinde Tony'nin Citgo benzin istasyonu havaya uçunca, ertesi sabah saat ona kadar söndürülemeyen çok büyük bir yangın başladı. Summer Caddesinde su vardı, fakat bundan yararlanmak için itfaiye görevlisi ve yangın söndürme donanımı yoktu. Bu görevliler ve aletler Lewiston'dan, Auburn'dan, Lisbon'dan ve Brunswic'ten yola çıkmışlardı, ama saat bire kadar hiçbiri gelemedi.</p>

  <p class="calibre1">Carlin Caddesinde elektrik tellerinin düşmesiyle bir yangın başlamıştı. Bu yangın sonunda Margaret White'ın kızını doğurmuş olduğu ev de içinde olmak üzere, caddenin bütün kuzey yanı kül oldu.</p>

  <p class="calibre1">Kasabanın batı tarafından, herkesçe Brickyard Hill diye bilinen alandaysa en büyük felaket gerçekleşti; havagazı ana deposunun patlamasıyla başlayan yangın ertesi gün boyunca söndürülemedi.</p>

  <p class="calibre1">Bir belediye haritası üzerinde bu noktalara bakacak olursak, Carrie'nin çizmiş olduğu yolu görebiliriz... zikzaklar çizen, kentin içinde çeşitli yıkımlara yol açan bir hat izlemiş ve bunun kesin bir yönü var: Evi...</p>

  <p class="calibre1">Oturma odasında bir tıkırtı duyunca Margaret White oturduğu yerde irkildi, başını bir yana eğdi. Alevlerin ışığında et bıçağı donuk donuk parlıyordu. Elektrik bir süre önce kesilmişti, evde yalnızca sokaktaki yangının aydınlığı vardı. Duvardaki resimlerden biri tok bir ses çıkararak yere düştü. Hemen ardından guguklu saat devrildi, içindeki mekanik kuş ince, kesik bir guk sesi çıkardıktan sonra sustu.</p>

  <p class="calibre1">Kasabanın her yanından siren sesleri geliyordu, yine de Margaret evin kapısına yaklaşan ayak seslerini duyabiliyordu.</p>

  <p class="calibre1">Sokak kapısı kendiliğinden savrularak açıldı. Holde ayak sesleri. Oturma odasındaki alçı plakalar (GÖRÜNMEYEN KONUK, İSA. İSA NE YAPARDI? SAAT YAKLAŞIYOR! YARGILAMA BU GECE OLSAYDI, HAZIR MIYDINIZ?) birer birer patladı.</p>

  <p class="calibre1">Margaret taburesinin üzerinde, bir bilim adamının, konferansını dinleyecek öğrencileri karşısındaki pozunu aldı ve dimdik oturdu. Ama gözlerindeki çılgınlık belliydi.</p>

  <p class="calibre1">Oturma odasının pencere camlan dışa doğru patladı. Mutfak kapısı da çarparak açıldı ve Carrie içeri girdi. Vücudu bükülmüş, küçülmüş gibi görünüyordu. Balo tuvaleti yırtılmış, lime lime olmuş, üzerine dökülen domuz kanı da pıhtılaşıp ince çizgiler oluşturmuştu. Alnında yağ lekesi, her iki dizinde de sıyrıklar ve bereler vardı.</p>

  <p class="calibre1">"Anne," diye fısıldadı Carrie. Gözleri doğal olmayacak denli parlaktı ama ağzı titriyordu. Eğer bu durumu gören olsaydı, ana kız arasındaki benzerliğe şaşardı.</p>

  <p class="calibre1">Margaret White taburesinin üstünde oturuyor, et bıçağını kucağında topladığı etekliğinin katları arasında gizliyordu.</p>

  <p class="calibre1">"İçime soktuğu gün kendimi öldürmeliydim," dedi son derece net bir sesle. "Evlenmeden önceki o ilk defadan sonra bana söz vermişti. Bir daha hiç olmayacaktı. İşte, bir kez... bir hata ettik, demişti. Ona inandım. Daha sonra düşüp bebeği düşürdüm ve bu da tabii Tanrı'nın bir yargısıydı. Ben bu günahın temizlendiğini hissediyordum. Kanla. Ama günah hiç ölmez. Günah... hiç... ölmez." Gözleri ışıldadı.</p>

  <p class="calibre1">"Anne, ben... "</p>

  <p class="calibre1">"Önceleri her şey yolundaydı. Günahsızca yaşıyorduk. Aynı yatakta yatıyorduk, hatta bazen karınlarımız birbirine değiyordu... o anlarda Yılan'ın varlığını nasıl da hissederdim, ama o işi yapmıyorduk." Margaret gülmeye başladı; acı dolu, dehşet veren bir gülüştü. "Bir gece bana öyle baktığını fark ettim. Hemen dizlerimizin üstüne kapanıp bize güç vermesi için Tanrı'ya dua ettik, ama o... bana dokundu. Orama. Kadın yerine. Hemen onu evden attım. Saatlerce eve dönmedi, o sırada onun için dua ettim. Dışarda sokaklarda dolaşırken gözümün önüne getiriyordum onu, şeytanla boğuşurken, tıpkı Jacob'un Tanrı'nın Meleği'yle boğuşması gibi. Ve eve döndüğünde kalbim şükranla doldu."</p>

  <p class="calibre1">Margaret'in dudaklarında hâlâ o kuru, acılı gülümseme vardı.</p>

  <p class="calibre1">"Anne, bunları işitmek istemiyorum!"</p>

  <p class="calibre1">Dolaptaki tabaklar bir bir patlamaya başladı.</p>

  <p class="calibre1">"Ama içeri girer girmez de soluğundaki viski kokusunu duydum. Ve bana sahip oldu. Sahip oldu! Üzerinde hâlâ o yol kenarı barlarının viski kokusu varken bana sahip oldu... ve bundan hoşlandım!" Bu son sözleri tavana doğru haykırmıştı. "Hoşlandım o iğrenç düzülmeden ve her yanımı okşamasından HOŞLANDIM!"</p>

  <p class="calibre1">"ANNE!"</p>

  <p class="calibre1">(ANNE!)</p>

  <p class="calibre1">Margaret birden tokat yemiş gibi durdu ve kızına bakıp gözlerini kırpıştırdı. "Az kalsın kendimi öldürecektim," dedi daha normal bir ses tonuyla. "Ralph ağlayarak kefaretten söz etmeye başladı, ben bir şey söylemedim, sonra o öldü, ben de Tanrı bana kanser verdi sandım. Benim kadınlık organlarımı günahkâr ruhum gibi kokuşmuş ve kara bir şeye dönüştüreceğine inanıyordum. Ama böylesi çok kolay olurdu. Tanrı çok gizemli yollarla iş görür. Bunu şimdi anlıyorum. Sancılar başlayınca gidip elime bıçağı aldım... bu bıçağı..." Elindeki bıçağı çıkarıp gösterdi. "Ve kurban vermek için senin doğmanı bekledim. Ama yapamadım, güçsüzdüm. Sen üç yaşındayken bu bıçağı yine aldım, ama yine elim varmadı. Fakat şimdi, şeytan evimize geldi."</p>

  <p class="calibre1">Margaret bıçağı havaya kaldırdı ve gözleri ipnotize olmuş gibi çelik kıvrımına takıldı.</p>

  <p class="calibre1">Carrie öne doğru yavaşça bir adım attı.</p>

  <p class="calibre1">"Ben buraya seni öldürmeye gelmiştim, anne. Sense beni öldürmek için burada bekliyordun. Ben... bu ne biçim iş, anne? Bu ne... "</p>

  <p class="calibre1">"Dua edelim," dedi annesi alçak bir sesle. Gözleri Carrie'nin gözlerine takılmış, çılgın bir ifadeyle bakıyordu. Dışarda yangının aydınlığı duvarda dans eder gibi yansıyordu. "Son kez duamızı edelim."</p>

  <p class="calibre1">"Of, anne bana yardım et!" diye inledi Carrie. Dizlerinin üstüne çöktü, başını eğip dua eder gibi ellerini kaldırdı. Annesi öne uzandı ve bıçak havada pırıltılı bir yay çizerek indi.</p>

  <p class="calibre1">Bunu belki gözucuyla fark etmiş olan Carrie geri çekildi ve bıçak sırtına ineceğine sapma kadar omzuna saplandı. Annesinin ayakları taburenin ayaklarına dolanınca yere devrildi.</p>

  <p class="calibre1">Her ikisi de yerde, göz göze geldiler.</p>

  <p class="calibre1">Bıçağın elciğinden kan süzülmeye ve yere damlamaya başladı.</p>

  <p class="calibre1">"Sana bir armağan vereceğim, anne," dedi Carrie alçak bir sesle.</p>

  <p class="calibre1">Margaret ayağa kalkmak istedi, ama sendeleyip yeniden elleri ve dizlerinin üstüne düştü. "Ne yapıyorsun?" diye bağırdı hırıltılı bir sesle.</p>

  <p class="calibre1">"Kalbini gözümün önüne getiriyorum, anne," dedi Carrie. "Kafamın içinde görünce daha kolay oluyor. Kalbin kocaman, kırmızı bir kas. Benimki gücümü kullanırken daha hızlı atıyor. Ama seninki şimdi daha yavaş atıyor. Biraz daha yavaş."</p>

  <p class="calibre1">Margaret bir kez daha ayağa kalkmaya çabaladı, yine başaramadı, bu kez eliyle kızına nazar işareti yaptı.</p>

  <p class="calibre1">"Biraz daha yavaş, anne. Armağanın ne biliyor musun, anne? Hep istediğin bir şey. Karanlık. Ve de oradaki hangi Tanrı'ysa artık..."</p>

  <p class="calibre1">Margaret White fısıldamaya başladı. "Cennetteki Babamız..."</p>

  <p class="calibre1">"Daha yavaş, anne. Daha yavaş."</p>

  <p class="calibre1">"... Senin adınla kutsanan..."</p>

  <p class="calibre1">"İçindeki kanın giderek çekildiğini görüyorum. Daha yavaş."</p>

  <p class="calibre1">"... Senin hükümranlığında..."</p>

  <p class="calibre1">"Ellerin ve ayakların mermer gibi oldu. Bembeyaz."</p>

  <p class="calibre1">"... Senin iradenle..."</p>

  <p class="calibre1">"Benim irademle, anne. Daha yavaş."</p>

  <p class="calibre1">"... bu dünyada..."</p>

  <p class="calibre1">"Daha yavaş."</p>

  <p class="calibre1">"... ve... ve..."</p>

  <p class="calibre1">Carrie fısıldadı. "Nokta."</p>

  <p class="calibre1">Eğilip kendi durumuna bir baktı, sonra zorlukla elini omzundaki bıçağın elciğine götürdü.</p>

  <p class="calibre1">(of çok acıyor, çok acıyor, dayanamam bu kadarına)</p>

  <p class="calibre1">Ayağa kalkmak için davrandıysa da gücü yetmedi, bunun üzerine annesinin taburesine tutunarak kalktı. Başı dönüyor, fena halde midesi bulanıyordu. Genzinde kan tadı vardı. İnsanın genzini yakan, boğucu bir duman pencerelerden içeri dolmaya başlamıştı. Alevler de bitişik evi sarmış durumdaydı.</p>

  <p class="calibre1">Carrie arka kapıdan çıkıp sendeleyerek bahçeye girdi ve (annem nerede)</p>

  <p class="calibre1">bir ağaca yaslanıp dinlendi. Yapması gereken bir şey daha vardı, (yol kenarı barları, otoparklar)</p>

  <p class="calibre1">Elinde kılıcıyla gezen Melek'le ilgili bir şeydi. Ateş saçan kılıç.</p>

  <p class="calibre1">Her neyse. Nasıl olsa aklına gelecekti.</p>

  <p class="calibre1">Arka bahçelerden geçerek Willow Caddesine, oradan da 6 numaralı yola çıktı.</p>

  <p class="calibre1">Saat01.15'ti.</p>

  <p class="calibre3">*</p>

  <p class="calibre1">Christine Hargensen ve Billy Nolan, Cavalier'e döndüklerinde saat 23.20'ydi. Arka merdivenlerden çıkıp odaya gelmişler ve Chris daha elektrik düğmesini çevirmeden Billy bluzuna yapışmıştı.</p>

  <p class="calibre1">"Yahu, dur da düğmelerini çözeyim..."</p>

  <p class="calibre1">"Boş ver şimdi düğmeyi."</p>

  <p class="calibre1">Billy bluzun boynundan tutup sertçe aşağı çekti. Kumaş cart diye yırtıldı. Düğmelerden biri yere düşüp zıpladı. Aşağıdan çiftçilerin, kamyoncuların ve motor çıraklarının acemi danslarıyla gürültülü müziğin sesleri geliyordu. "Hey..."</p>

  <p class="calibre1">"Kes sesini."</p>

  <p class="calibre1">Kızın suratına müthiş bir tokat patlattı. Christine'in gözlerinde cinayet pırıltıları belirdi.</p>

  <p class="calibre1">"Biter bu iş, Billy." Geri çekildi, sutyeni içindeki göğüsleri kabarmış, dümdüz karnı solumasıyla inip kalkıyordu; yatağa doğru geri çekildi. "Biter bu iş."</p>

  <p class="calibre1">"Tabii," dedi Billy. Üzerine atılırken Chris hiç beklenmedik şiddetle yanağına bir yumruk indirdi.</p>

  <p class="calibre1">Billy yumruğu yiyince doğruldu, başı geriye doğru kaykıldı. "Vay kaltak vay, suratımı morartırsın ha..."</p>

  <p class="calibre1">"Dahasını da yaparım."</p>

  <p class="calibre1">"Yapacaksın tabii, hem de nasıl." İkisi de soluk soluğa, öfke içinde birbirlerine baktılar. Sonra Billy gülmeye başlayarak gömleğinin düğmelerini çözdü.</p>

  <p class="calibre1">"Şimdi oldu işte, Charlie. Şimdi oldu bak." Hoşuna giden bir şey yaptığı zamanlar Chris'e Charlie derdi. Chris bunun "iyi vuruşan" anlamında kullanıldığını biliyordu.</p>

  <p class="calibre1">Chris kendisinin de hafifçe gülümsemeye başladığını ve biraz gevşediğini hissetti, ama tam o anda Billy çıkardığı gömleğini kamçı gibi suratında patlatıp karnına bir tos vurarak onu yatağa devirdi. Yatağın yayları kopacak gibi olmuştu, Chris çaresizlik içinde onun sırtını yumruklamaya başladı.</p>

  <p class="calibre1">"Kalk üstümden! Kalk üstümden! Kalk üstümden, orospu çocuğu, kalk üstümden!"</p>

  <p class="calibre1">Billy pis pis sırıtıyordu, sonra çabuk bir el hareketiyle Chris'in fermuvarını koparıp eteğini kalçalarından sıyırdı. "Babanı mı çağırırsın?" diye homurdandı Billy. "Çağırır mısın, ha? Ha? Çağırır mısın, Charlie? Koca hukukçu mukukçu babanı mı çağırırsın? Ha? O yaptığımı sana da yapardım, biliyor musun? O domuz kanını senin o bok suratına da boşaltırdım. Biliyor musun? Ha? Ha? Domuzlara domuz kanı, öyle değil mi? Tam o şeyinin üstüne. Seni..."</p>

  <p class="calibre1">Chris birden direnmeyi bırakmıştı. Billy durdu, merakla onun yüzüne baktı, Chris'in yüzünde garip bir gülümseme vardı.</p>

  <p class="calibre1">"En başından beri böyle olmasını istiyordun, değil mi? Seni aşağılık karı. Böyle istiyordun değil mi? Seni aşağılık erkek düşkünü kaltak." Billy biraz yavaşlamıştı artık. "Ama benim için fark etmez," diye ekledi.</p>

  <p class="calibre1">"Evet," dedi Chris. "Fark etmez." Yüzündeki gülümseme birden yok oldu, boynundaki damarlar gerildi ve başını biraz geri çekip... vargücüyle Billy'nin suratına tükürdü.</p>

  <p class="calibre1">İkisi birlikte hoyrat, kıpkızıl bir tablo içinde kendilerinden geçtiler.</p>

  <p class="calibre1">Aşağıda bangır bangır müzik ve kahkaha sesleri sürüyordu; yangın düdüğünü kimse duymamıştı, birinci ve ikinci patlamayı da kimse işitmemişti. Havagazı deposu havaya uçtuğunda, müzik kesilip, otoparka bir araba gelerek herkese haberleri verdiğinde Chris ve Billy uyumaktaydılar.</p>

  <p class="calibre1">Chris ansızın uyandığında komodinin üstündeki saat biri beş geçtiğini gösteriyordu. Birisi kapıyı yumruklamaktaydı.</p>

  <p class="calibre1">"Billy!" diye bağırıyordu birisi. "Kalk, Billy! Hey! Hey!"</p>

  <p class="calibre1">Billy yatağın içinde bir döndükten sonra komodinin üstündeki ucuz çalar saati yere fırlattı. "Ne var be?" diye homurdana homurdana doğruldu. Sırtı acıyordu. Vahşi kaltak fena tırmalamıştı. O anda pek fark edememişti, ama şimdi bu şıllığı evine bacakları iyice ayrılmış olarak göndermesi gerekirdi. Ona kimin patron olduğunu...</p>

  <p class="calibre1">Derken sessizlik dikkatini çekti. Sessizlik. Cavalier saat ikiye kadar kapanmazdı; aslında pencereden hâlâ ışıldayan neonları görüyordu. Kapıdan gelen yumruklama sesi dışında (bir şeyler oluyor) mezar sessizliği vardı.</p>

  <p class="calibre1">"Billy, içerde misin? Hey!"</p>

  <p class="calibre1">"Kim bu?" diye fısıltıyla sordu Chris. Gözleri biraz da endişeyle parıldıyordu.</p>

  <p class="calibre1">"Jackie Talbott," dedi Billy dalgın dalgın. Sonra sesini yükseltti. "Ne var?"</p>

  <p class="calibre1">"Bırak içeri gireyim, Billy. Seninle konuşmam gerek."</p>

  <p class="calibre1">Billy yataktan çıkıp çıplak durumda kapıya gitti, kilidi devirip kapıyı açtı.</p>

  <p class="calibre1">Jackie Talbot fırtına gibi girdi içeri. Gözleri vahşi pırıltılar, yüzü de is lekeleriyle doluydu. Saat on ikiyi on gece olanları duyduğu sırada Steve ve Henry'le içki içiyorlardı. Henry'nin adamakıllı eski üstü açılan Dodge'uyla kasabaya gelirken Brickyard Hill'in tepesinden Jackson Bulvarındaki gaz borularının patladığım görmüşlerdi. Jackie arkadaşından arabayı ödünç alıp saat yarımda yola çıktığında kasaba panik içindeydi.</p>

  <p class="calibre1">"Chamberlain alev alev yanıyor," dedi Billy'ye. "Bütün kasaba. Okul kül oldu. Merkez kül oldu. Batı Yakası havaya uçtu... havagazından. Carlin Caddesi alevler içinde. Ve herkes bunları Carrie'nin yaptığını söylüyor!"</p>

  <p class="calibre1">"Aman Tanrım," dedi Chris. Yataktan çıkıp giysilerini almak için davrandı. "Ne yap..."</p>

  <p class="calibre1">"Kes sesini," dedi. Billy sakin bir sesle. "Yoksa kıçına tekmeyi yersin." Yeniden Jackie'ye dönüp devam etmesi için başını salladı.</p>

  <p class="calibre1">"Onu görmüşler. Bir sürü insan görmüş. Billy, herkes onun kanlar içinde olduğunu söylüyor. Kız bu gece o balodaymış... Steve ve Henry bir şey çakmadılar ama... Billy, o domuz kanını... sen..."</p>

  <p class="calibre1">"Evet," dedi Billy.</p>

  <p class="calibre1">"Eyvah," dedi Jackie ve geri geri sendeleyip kapı eşiğine yaslandı. Yüzü sapsarı kesilmişti. "Billy, bütün kasaba..."&nbsp;</p>

  <p class="calibre1">"Carrie mi kasabanın altını üstüne getirdi? Carrie White mı? Sen kaçırmışsın be." Bunu çok sakin bir sesle söylemişti. Arkasında Chris çabucak giyinmeye çalışıyordu.</p>

  <p class="calibre1">"Git de pencereden bir bak," dedi Jackie.</p>

  <p class="calibre1">Billy pencereye gidip baktı. Doğu tarafında bütün ufuk çizgisi kızıl bir renk almıştı, göğü aydınlatan bir kızıllık vardı. İtfaiye araçları vızır vızır geçiyordu. Billy bulunduğu yerden otopark ışıklarının aydınlığında araçların üstündeki adları bile okuyabiliyordu.</p>

  <p class="calibre1">"Vay canına yandığımın," dedi. "Bu araçlar ta Brunswick'ten geliyor."</p>

  <p class="calibre1">"Brunswick mi?" dedi Chris. "Ama o kırk mil ötededir. Doğru ola..."</p>

  <p class="calibre1">Billy, Jackie Talbot'a döndü. "Pekâlâ. Anlat, neler oldu?"</p>

  <p class="calibre1">Jackie başını iki yana salladı. "Kimse bilmiyor, daha bilen yok. Lisede başlamış. Carrie ve Tommy Ross kral ve kraliçe seçilmişler, sonra da biri onların tepesinden aşağı kovalarla kan boşaltmış, sonra Carrie dışarı kaçmış. Sonra okul yanmaya başlamış ve söylediklerine göre de sağ çıkan olmamış. Derken Teddy'nin Amoco istasyonu havaya uçmuş, ardından da Summer Caddesindeki Mobil istasyonu..."</p>

  <p class="calibre1">"Citgo," diye düzeltti Billy. "Oradaki istasyon Citgo'nundur."</p>

  <p class="calibre1">"Ulan ne fark eder be?" diye bağırdı Jackie. "Carrie'ymiş işte, nerede olmuşsa, Carrie yapmış! Ve o kovalar... hiçbirimizin elinde eldiven yoktu..."</p>

  <p class="calibre1">"Ben icabına bakarım," dedi Billy.</p>

  <p class="calibre1">"Anlamıyorsun, Billy. Bu Carrie..."</p>

  <p class="calibre1">"Çık dışarı."</p>

  <p class="calibre1">"Çık dışarı, yoksa kolunu koparır yediririm sana."</p>

  <p class="calibre1">Jackie korka korka kapıdan çıktı.</p>

  <p class="calibre1">"Evine git. Kimseyle konuşma. Ben her şeyin icabına bakarım."</p>

  <p class="calibre1">"Tamam," dedi Jackie. "Pekâlâ, Billy, ben yalnızca..."</p>

  <p class="calibre1">Billy kapıyı suratına kapadı.</p>

  <p class="calibre1">Hemen Chris yapıştı yakasına, "Billy, ne yapacağız, o Carrie cadısını, of Tanrım, ne yapacağız..."</p>

  <p class="calibre1">Billy kolunun gücüyle destek alarak suratına bir tokat atınca Chris'in ayakları yerden kesildi. Kız bir an yerde şaşkın şaşkın bakındıktan sonra yüzünü tutup hüngür hüngür ağlamaya başladı.</p>

  <p class="calibre1">Billy pantolonunu, tişörtünü ve çizmelerini giydi. Sonra köşedeki porselen lavaboya gidip kafasını ıslattı ve saçını taramaya başladı. Lekelerle dolu aynaya bakınca arkasında, hâlâ yerde oturan ve patlayan dudağındaki kanlan silen Chris'i gördü.</p>

  <p class="calibre1">"Ne yapacağımızı söyleyeyim sana," dedi Billy. "Birlikte kasabaya gidip yangını seyredeceğiz. Sonra da evlerimize gideceğiz. Sen o tonton babana olaylar çıktığında birlikte Cavalier'de bira içtiğimizi söyleyeceksin. Ben de tonton anneme aynı şeyleri söyleyeceğim. Tamam mı?"</p>

  <p class="calibre1">"Billy, parmak izlerin var," dedi Chris. Sesi boğuk, ama saygılıydı.</p>

  <p class="calibre1">"Onların parmak izleri," dedi Billy. "Ben hep eldivenliydim."</p>

  <p class="calibre1">"Onlar söylemezler mi?" diye sordu Chris. "Polis onları tutuklayıp da sorguya çekerse..."</p>

  <p class="calibre1">"Elbette," dedi Billy. "Elbette söylerler." Saçının dalgaları tam istediği gibi duruyordu. Loş ışıktaki parlayışı da hoşuna gitmişti. Yüzü gayet sakindi. Kullandığı tarak yağ içinde kalmış eski bir taraktı. Babası bunu ona on birinci yaş gününde armağan etmişti ve o günden bu yana tarağın tek bir dişini bile kırmamıştı. Bir tanesini bile.</p>

  <p class="calibre1">"Belki de kovaları hiç bulmazlar," dedi Billy. "Bulsalar bile, belki bütün parmak izleri yanmış olur. Ne bileyim. Ama Doyle bizimkilerden birini bile tutuklayacak olursa, ben California'ya tüyüyorum. Sen de istediğini yap."</p>

  <p class="calibre1">"Beni de götürür müsün?" diye sordu Chris. Oturduğu yerden başını kaldırıp ona baktı; dudakları zenci dudağı gibi olmuş, gözleri yalvarıyordu.</p>

  <p class="calibre1">Billy güldü. "Belki." Ama hiç niyeti yoktu. Artık bunu düşünmüyordu bile. "Haydi bakalım. Kasabaya gidiyoruz."</p>

  <p class="calibre1">Aşağı indiklerinde salon boştu, iskemleler masalardan çekilmiş, bira dolu bardaklar hâlâ masaların üstündeydi. Yangın kapısından çıkarlarken Billy, "Burasının zaten suyu çıkmaya başlamıştı," dedi.</p>

  <p class="calibre1">Arabaya bindiler, Billy motoru çalıştırdı. Farları yaktığı anda Chris yumruklarını yanaklarına dayayıp bir çığlık attı. Billy de aynı anda bir şey hissetti. Kafasının içinde bir şey.</p>

  <p class="calibre1">(Carrie Carrie Carrie Carrie)</p>

  <p class="calibre1">Bir varlık.</p>

  <p class="calibre1">Carrie önlerine çıkmış duruyordu, şöyle bir yirmi metre kadar ötede.</p>

  <p class="calibre1">Uzun farların aydınlığında korku filmlerine özgü siyahlar ve beyazlıkların yanı sıra, üstü başı pıhtılaşmış ya da hâlâ damlayan kanla doluydu. Artık bu kanın çoğu kendisinden akandı. Et bıçağının sapı hâlâ omzunun üstünden çıkıyordu, tuvaletinde çimen lekeleri ve toprak da vardı. Carlin Caddesinden buraya kadar olan yolun çoğunu kâh bayılıp kâh ayılarak sürüne sürüne gelmişti; bu yol kenarı barını yok edecekti... belki de yaradılışının, kaderinin başlamış olduğu bu yeri...</p>

  <p class="calibre1">Ayakta sallanıyordu; kolları, sahnedeki bir ipnotizmacı gibi açılmış durumda onlara doğru yürümeye başladı.</p>

  <p class="calibre1">Kaşla göz arasında oldu. Chris daha ilk çığlığını atacak zaman bile bulamamıştı. Billy'nin refleksleri çok güçlü, tepkileri de çok çabuktu. Vitesi düşürdü, debriyaja asılıp gazı kökledi.</p>

  <p class="calibre1">Chevrolet'nin lastikleri asfaltta çığlıklar atarken, araba korkunç bir kaplan gibi öne atıldı. Önlerindeki insan biçimi giderek büyürken kafalarının içindeki varlığın da sesi yükseliyordu (CARRIE CARRIE CARRIE) daha da yükseldi.</p>

  <p class="calibre1">(CARRIE CARRIE CARRIE)</p>

  <p class="calibre1">Sesi sonuna kadar açılan bir radyo gibiydi. Zaman sanki donmuştu... hatta bir an için hareket bile donmuş gibiydi. Billy</p>

  <p class="calibre1">(CARRIE tıpkı sokak köpeklerine çarptığım gibi, CARRIE tıpkı o boktan köpekler gibi. CARRIE senin yerinde olmak isterdim)</p>

  <p class="calibre1">ve Chris</p>

  <p class="calibre1">(CARRIE Tanrım öldürme onu, CARRIE onu öldürmek istemiyoruz CARRIE görmek istemiyorum, CA)</p>

  <p class="calibre1">ve Carrie'nin kendisi</p>

  <p class="calibre1">(arabanın direksiyonunu düşün, gaz pedalını görüyor musun, direksiyonu, of kalbim Tanrım kalbim kalbim kalbim) Ve Billy birden otomobilinin canlanarak kendisine ihanet ettiğini hissetti, direksiyon ellerinin içinde kaydı, Chevy dumanlar içinde yere çakılıp bir yarım daire çizdi ve artık ön camda büyüyen görünüm Carrie'nin yüzü değil, Cavalier'in yan duvarıydı. Giderek büyüdü, büyüdü ve (eyvah bu)</p>

  <p class="calibre1">kırk mil süratle, hatta daha da hızlanarak duvara mıhlandılar. Billy çarpışmanın şiddetiyle direksiyona kapaklanırken Chris de torpido gözüne doğru fırlatıldı.</p>

  <p class="calibre1">Benzin deposu yarılarak açıldı ve akan benzin hemen arabanın arka tarafını satıverdi. Çok geçmeden de tutuşarak patladı.</p>

  <p class="calibre1">Carrie yerdeydi, gözleri kapalı, güçlükle soluk alıyordu. Göğsü sanki yangın yeri gibiydi.</p>

  <p class="calibre1">Nereye gittiğini bilmeden otoparkı sürünerek geçmeye çalıştı.</p>

  <p class="calibre1">(anne üzgünüm her şey ters gitti, of anne lütfen lütfen canım çok acıyor, şimdi ne yapayım)</p>

  <p class="calibre1">Ve artık hiçbir şeyin önemi kalmamıştı, sırtüstü yatıp yıldızları görmesi de önemli değildi, son bir kez yıldızlara bakarak ölmesi...</p>

  <p class="calibre1">Sue onu saat ikide bulduğunda Carrie işte bu durumdaydı.</p>

  <p class="calibre3"><sub class="calibre4">*</sub></p>

  <p class="calibre1">Şerif Doyle'dan ayrıldıktan sonra Sue bir süre caddede yürüyüp Chamberlain çamaşırhanesinin merdivenlerine oturdu. Alevlerin kızıla boyadığı göğe baktı, ama gözü hiçbir şey görmüyordu. Tommy ölmüştü. Bunun doğru olduğunu biliyordu, fakat böyle kolayca kabullenebilmesi korkunç bir şeydi.</p>

  <p class="calibre1">Ve bunu Carrie yapmıştı.</p>

  <p class="calibre1">Bu gerçeği nasıl bildiği konusunda en küçük bir fikri yoktu, yine de aritmetik kadar kesin bir bilgiydi.</p>

  <p class="calibre1">Zaman geçmekteydi. Fark etmezdi. Macbeth uykuyu katletmiş, Carrie'yse zamanı katletmişti. Ne iyi. Acı acı güldü. Böylece geleceğe dönüp Çizgisi Belli Yaşam endişesi de sona ermiş oluyordu. Böyle bir yaşam hiç olmayacaktı. Yanıp gitmişti geleceği. Yanından koşarak geçen biri Carlin Caddesinin yandığım bağırıyordu. Hepsi yansın bari. Tommy ölmüştü. Ve Carrie de annesini öldürmek için evine gitmişti.</p>

  <p class="calibre1">(????????)</p>

  <p class="calibre1">Birden oturduğu yerde dikildi, gözleri karanlığın içine takıldı.</p>

  <p class="calibre1">(????????)</p>

  <p class="calibre1">Nasıl bildiğini bilmiyordu. Daha önce telepati konusunda okuduğu hiçbir şeyle ilgisi yoktu. Kafasında resimler, flaşlar görmemişti, yalnızca yalın bilgi; ilkbahardan sonra yazın geleceğini, kanserin ölümcül olduğunu bildiği gibi, Carrie'nin annesinin ölmüş olduğunu ve...</p>

  <p class="calibre1">(!!!!)</p>

  <p class="calibre1">Kalbi göğsünden taşacak gibi oluyordu. Ölmüş mü? Bunu nasıl bilebildiğini biraz olsun anlamaya çalıştı.</p>

  <p class="calibre1">Evet, Margaret White ölmüştü; kalbiyle ilgili bir nedenden. Ama daha önce Carrie'yi bıçaklamıştı. Carrie ağır yaralıydı. Carrie...</p>

  <p class="calibre1">Bildiği bu kadardı.</p>

  <p class="calibre1">Oturduğu yerden kalkıp annesinin arabasına doğru yürüdü. On dakika sonra Branch Sokağıyla hâlâ yanmakta olan Carlin Caddesinin köşesinde park etti. Alevleri söndürmek için hiçbir itfaiye aracı daha gelmemişti, ama caddenin her iki ucuna da engeller konmuş ve bir duyuru asılmıştı:</p>

  <p class="calibre1">DİKKAT TEHLİKE! ELEKTRİK TELLERİ VAR!</p>

  <p class="calibre1">Sue arka bahçelerden dolaşarak ilerledi. Bahçe çitleri bacaklarını çiziyor, güçlükle ilerliyordu. White'ların evinden bir önceki aradan geçip ön tarafa geldi.</p>

  <p class="calibre1">Ev alevler içindeydi. İçeri bakmak için yaklaşması bile düşünülecek şey değildi. Ama alevlerin güçlü aydınlığında daha önemli bir şey gözüne çarptı: Carrie'nin yere akan kan izleri. Başı önde, izleri takip ederek yürümeye başladı. Ara sıra kan izleri daha büyüyordu. Carrie buralarda durup dinlenmiş olmalıydı. Willow Caddesinde bir arka bahçeden geçip ağaçlıklı bir patikaya girdi ve bunun sonunda 6 numaralı yola çıktı.</p>

  <p class="calibre1">Birdenbire aklına gelen bir şeyle çarpılmış gibi durdu kaldı. Peki, ya Carrie'yi bulursa, ne olacaktı? Sonrası? Carrie onun da kalbini mi durdururdu? Yakar mıydı? İradesini kontrol altına alıp onu hızla giden arabaların ya da itfaiye araçlarının önüne mi yürütürdü? Sue'nun kafasındaki o kaynağı belirsiz bilgi Carrie'nin her şeyi yapabileceğini söylüyordu, (bir polis bulmalı)</p>

  <p class="calibre1">Bu düşüncesine hafifçe gülmekten kendini alamadı, sonra da çiyle ıslanmış çimenlerin üstüne oturdu. Az önce bir polis bulmuştu ya. Peki, Otis Doyle anlattıklarına inansa bile, sonra..? Gözünün önüne yüzlerce polisin Carrie'yi kuşatıp elindeki bütün silahlan bırakmasını isteyişi geldi. Carrie kuzu gibi ellerini havaya kaldırıyor, kafasını omuzlarının üstünden koparıp onlara uzatıyor... Şerif Doyle de bunu alıp üzeri yazılı bir sepetin içine koyuyor, (ve Tommy yok artık)</p>

  <p class="calibre1">Sue ağlamaya başladı. Elleriyle yüzünü kapatıp hüngür hüngür ağladı. Hafif bir rüzgâr çimenleri ve tepenin üstündeki çalılıkları yalayıp geçti. 6 numaralı yoldan itfaiye araçları geçmeye devam ediyordu.</p>

  <p class="calibre1">(kasaba yanıp kül oluyor)</p>

  <p class="calibre1">Orada ne kadar oturup ağladığını bilmiyordu. Nasıl soluk alıp verdiğinin farkında değilse, yürümeye başladığında Carrie'nin Cavalier'e gidiş yolunu izlediğinin de farkında değildi. Carrie ağır yaralıydı ve bu yoldan büyük bir kararlılıkla geçmişti. Cavalier'e daha üç mil yolu vardı. Carrie de yola devam ediyordu. Sue onun küçük bir çaya düşüp, buz gibi suyun içinden titreyerek kendisini dışarı çekişini...</p>

  <p class="calibre1">(gördü mü? düşündü mü? fark etmezdi aslında)</p>

  <p class="calibre1">Hâlâ devam edebilmesi şaşılası bir şeydi. Ama tabii annesi için yapıyordu bunu. Annesi onun Meleklerin Ateşten Kılıcı almasını ve yok etmesini..</p>

  <p class="calibre1">(onu da yok edecekti tabii)</p>

  <p class="calibre1">isterdi. Sue ayağa kalkıp koşmaya başladı, artık kan izlerini takip etmesine gerek yoktu. Nereye gideceğini biliyordu.</p>

  <p class="calibre1">Gölge Patladı'dan alıntı (s. 164-165):</p>

  <p class="calibre1">Carrie White olayı hakkında kim ne düşünürse düşünsün, her şey bitti artık. Artık geleceğe bakmanın zamanı gelmiştir. Dean McGuffın'in Bilim Yıllığı'nda yayınladığı o mükemmel makalesinde de dediği gibi, eğer geleceğe bakmazsak, bunun bedelini çok pahalıya ödemekten kurtulamayız.</p>

  <p class="calibre1">Yalnız burada oldukça dikenli bir ahlaki soruyla karşı karşıya kalıyoruz. TK geninin tümüyle yalıtılması yolunda bazı gelişmeler sağlanmıştır. Bilim toplumunun bu aşamadaki varsayımı, böyle bir test yöntemi geliştirildikten sonra okul çağındaki bütün çocukların tıpkı tüberküloz testi olur gibi bir işlemden geçirilmesidir. Ancak TK bir virüs değildir ki! Buna sahip olan kişinin göz rengi kadar o kişiye ait bir parçadır.</p>

  <p class="calibre1">Eğer gizlenmiş TK yeteneği, ergenliğin bir parçası olarak oluşuyorsa ve yukarıda varsayılan TK testi ilkokul birinci sınıf çocuklarına uygulanırsa, gerçekten de önceden uyarılmış oluruz. Ne var ki, böyle bir durumda önceden uyarılmamız, önceden önlem alabilmemizi sağlayabilecek miydi? Eğer TK testi olumlu çıkarsa, bunun kafaya sıkılacak bir kurşundan başka tedavisi yoktur. Er geç bütün duvarları yıkabilecek bir güce sahip olacak bir insanı toplumdan nasıl soyutlayabileceğiz?</p>

  <p class="calibre1">Bunun sağlanabileceğini düşünsek bile, Amerikan halkı küçük, tatlı bir kız çocuğunun ergenliğin ilk belirtilerinde ana babasından koparılıp ömrünün sonuna dek bir banka kasasına kilitlenmesine göz yumacak mıdır? Hiç sanmıyorum. Özellikle White Komisyonu Chamberlain'de yaşanan karabasanın bir rastlantılar zinciri olduğuna kamuoyunu inandırmak için böylesine çaba harcarken.</p>

  <p class="calibre1">Ve böylece bulmacanın birinci kutusuna dönmüş oluyoruz...</p>

  <p class="calibre3">*</p>

  <p class="calibre1">Susan Snell'in Eyalet Soruşturma Kurulu önünde verdiği yeminli ifadeden alıntı (White Komisyon Raporu) s. 306472:</p>

  <p class="calibre1">S: Şimdi, Miss Snell, kurulumuz Cavalier otoparkında Carrie White'la karşılaştığınızı iddia ettiğiniz anı bir daha anlatmanızı istiyor.</p>

  <p class="calibre1">Y: Neden aynı soruyu sorup duruyorsunuz? Daha önce bunu iki kez anlattım.</p>

  <p class="calibre1">S: Elimizdeki kayıtların her bakımdan doğru...</p>

  <p class="calibre1">Y: İfademde çelişkiye düşmemi bekliyorsunuz, değil mi? Doğru söylediğime hiç inanmıyorsunuz, değil mi?</p>

  <p class="calibre1">S: Carrie'ye rastladığınızda saatin..</p>

  <p class="calibre1">Y: Bana cevap verecek misiniz?</p>

  <p class="calibre1">S ...sabahın ikisi olduğunu söylemiştiniz. Bu doğru mu?</p>

  <p class="calibre1">Y: Siz benim soruma cevap vermeden hiçbir sorunuzu yanıtlamayacağım.</p>

  <p class="calibre1">S: Miss Snell, anayasal nedenler dışında sorularımızı cevapsız bırakırsanız, bu kurulun sizi mahkemeye verme yetkisi vardır.</p>

  <p class="calibre1">Y: Neye yetkiniz olduğu umurumda değil. Sevdiğim bir insanı kaybettim. İsterseniz beni hapse atın. Hiç umurumda değil. Ben... ben... cehenneme kadar yolunuz var. Hepinizin... Beni çarmıha mı germeye çalışıyorsunuz... anlamıyorum. Bırakın yakamı artık!</p>

  <p class="calibre1">(kısa bir ara)</p>

  <p class="calibre1">S: Miss Snell, şu anda ifadenize devam etmek istiyor musunuz?</p>

  <p class="calibre1">Y: Evet. Ama lütfen üstüme varılmasın, Sayın Başkan.</p>

  <p class="calibre1">S: Elbette, Miss Snell. Şimdi... 28 Mayıs sabaha karşı saat ikide Carrie'ye bu tavernanın otoparkında rastladığınızı iddia ediyorsunuz. Doğru mu?</p>

  <p class="calibre1">Y: Evet.</p>

  <p class="calibre1">S: Saatin iki olduğunu biliyor muydunuz?</p>

  <p class="calibre1">Y: Bileğimde şimdi görmekte olduğunuz kol saatim vardı.</p>

  <p class="calibre1">S: Emin olmak istedik. Peki, bu Cavalier annenizin arabasını bıraktığınız yerden şöyle bir altı mil kadar uzakta değil midir?</p>

  <p class="calibre1">Y: Karayolundan giderseniz öyle. Kestirmeden üç mil kadardır.</p>

  <p class="calibre1">S : Bu mesafeyi yürüdünüz mü?</p>

  <p class="calibre1">Y: Evet.</p>

  <p class="calibre1">S: Önceki ifadenizde Carrie'ye yaklaştığınızı hissettiğinizi söylemiştiniz. Bunu açıklayabilir misiniz?</p>

  <p class="calibre1">Y: Hayır.</p>

  <p class="calibre1">S : Kokusunu mu almıştınız?</p>

  <p class="calibre1">Y: Ne?</p>

  <p class="calibre1">S: Burnunuzu mu izlediniz?</p>

  <p class="calibre1">(Dinleyiciler arasında gülüşme sesleri)</p>

  <p class="calibre1">Y: Benimle oyun mu oynuyorsunuz siz?</p>

  <p class="calibre1">S: Lütfen soruma cevap verin.</p>

  <p class="calibre1">Y: Hayır, burnumu izlemedim.</p>

  <p class="calibre1">S: Onu görebiliyor muydunuz?</p>

  <p class="calibre1">Y: Hayır.</p>

  <p class="calibre1">S: İşitebiliyor muydunuz?</p>

  <p class="calibre1">Y: Hayır.</p>

  <p class="calibre1">S: O halde, nasıl orada olduğunu bilebildiniz?</p>

  <p class="calibre1">Y: Tom Quillan nasıl biliyordu? Ya da Cora Simard? Ya da zavallı Vic Mooney? Bu saydıklarım nasıl biliyorlardı?</p>

  <p class="calibre1">S: Lütfen soruma cevap verin, Miss Snell. Küstahlığın sırası ve yeri değil.</p>

  <p class="calibre1">Y: Ama onlar da biliyorlardı değil mi? Bayan Simard'ın ifadesini gazetede okudum! Ya kendi kendine patlayan muslukları? Kendi kendine kilitleri kırılan benzin pompaları? Bağlı oldukları direklerden kopup aşağı düşen elektrik kabloları da var! Ayrıca...</p>

  <p class="calibre1">S: Miss Snell, lütfen...</p>

  <p class="calibre1">Y: Bütün bu saydıklarım kurulunuzun kayıtlarında var!</p>

  <p class="calibre1">S: Ama burada konu bu değil şimdi.</p>

  <p class="calibre1">Y: Nedir o zaman konu? Siz gerçeğin peşinde misiniz, yoksa kurbanlık koyun mu arıyorsunuz?</p>

  <p class="calibre1">S: Carrie'nin nerede olduğunu daha önceden bildiğinizi kabul etmiyor musunuz?</p>

  <p class="calibre1">Y: Elbette etmiyorum. Bu çok saçma bir fikir.</p>

  <p class="calibre1">S: Öyle mi? Neden saçma buluyorsunuz?</p>

  <p class="calibre1">Y: Eğer, daha önceden Carrie'yle buluşmak için anlaştığımı ima ediyorsanız, çok saçma, çünkü onu bulduğumda Carrie ölmek üzereydi. Ölmek için hiç de kolay bir yol değil.</p>

  <p class="calibre1">S: Onun nerede olduğu hakkında bir ön bilginiz yok idiyse, nasıl doğruca onun bulunduğu yere gittiniz?</p>

  <p class="calibre1">Y: Ne budalasınız! Burada söylenenleri hiç mi dinlemediniz? Herkes onun Carrie olduğunu biliyordu. Eğer akıllarını verselerdi, onlar da Carrie'nin yerini bulabilirlerdi.</p>

  <p class="calibre1">S: Ama başka kimse değil de, bir tek siz buldunuz onu. Söyler misiniz, neden bütün o insanlar mıknatıs tarafından çekilen demir tozu gibi oraya üşüşmediler?</p>

  <p class="calibre1">Y: Carrie hızla güç kaybediyordu. Sanırım... gücünün etki alanı hızla daralıyordu.</p>

  <p class="calibre1">S :Sanırım siz de kabul edersiniz ki, bu söylediğiniz çok havada kalan bir varsayım.</p>

  <p class="calibre1">Y: Elbette öyle. Carrie White konusunda hepimizin bilgisi havada kalıyor.</p>

  <p class="calibre1">S: Nasıl isterseniz öyle deyin, Miss Snell. Şimdi, konumuza dönelim...</p>

  <p class="calibre3">*</p>

  <p class="calibre1">Sue, Cavalier otoparkını çeviren korkuluğu aşarken Carrie'yi uzaktan gördü ve ölmüş sandı. Carrie otoparkın yansına kadar sürünmüş, orada bir ceset gibi büzülüp kalmıştı. Bu görünüm Sue'ya 495 numaralı karayolunda taşıtlar tarafından ezilmiş hayvan leşlerini anımsattı.</p>

  <p class="calibre1">Ama Carrie White'ın benliğini hiç durmadan hissettiren bir varlık, büyük bir inatla kafasının içini kemirmekteydi. Şimdi o denli güçlü bir belirtisi yoktu, fakat sabit titreşimler halinde devam ediyordu.</p>

  <p class="calibre1">Baygın.</p>

  <p class="calibre1">Sue otoparka girer girmez yanan Câvalier'den yayılan sıcaklık yanaklarına çarptı. Ahşap bir yapı olan bina gürültülü bir biçimde yanarken Sue arka kapısının yanında kömür haline gelmiş bir otomobil gördü. Bunu da Carrie yapmıştı. İçinde kimse var mı diye bakmaya gitmedi. Artık fark etmezdi.</p>

  <p class="calibre1">Yan yatmakta olan Carrie'ye doğru yürüdü. Yangının gürültüsünden kendi ayak seslerini bile duyamıyordu. Yerde yatan iki büklüm olmuş kıza bakarken içinde büyük bir acıma duydu. Bıçağın sapı omzunun üzerinden çıkmış, yattığı yerde küçük bir kan gölü oluşmuştu. Ağzından da kan gelmekteydi. Bayıldığı zaman sanki vücudunu çevirmeye, sırtüstü yatmaya çalışıyor gibiydi. Yangınlar çıkarabilen, elektrik kablolarını söküp koparan, salt düşünerek bir insanı öldürebilen birinin kendi vücudunu çevirememesi ne tuhaftı.</p>

  <p class="calibre1">Sue dizlerinin üstüne eğilip Carrie'yi yaralı olmayan kolundan tutarak yavaşça sırt üstü çevirdi.</p>

  <p class="calibre3"><sub class="calibre4">*</sub></p>

  <p class="calibre1">Carrie boğuk bir sesle inledi ve gözlerini kırpıştırdı. Sue'nun kafasında süren varlığı, sanki bulanık bir görüntünün netleşmesi gibi güçlendi.</p>

  <p class="calibre1">(kim var orada)</p>

  <p class="calibre1">Ve Sue hiç düşünmeden aynı biçimde karşılık verdi.</p>

  <p class="calibre1">(benim Sue Snell)</p>

  <p class="calibre1">Oysa adını kullanmaya gerek yoktu. Kendisini aklından geçirmesi yetiyordu. Bunu fark eder etmez o ana dek olan her şey büyük bir gerçeklik kazandı ve Carrie'ye karşı acımayla karışık bir sevgi duymaya başladı.</p>

  <p class="calibre1">Ve Carrie bundan habersiz sitem içindeydi.</p>

  <p class="calibre1">(beni kandırdınız, hepiniz beni kandırdınız)</p>

  <p class="calibre1">(Carrie ben ne olduğunu bile bilmiyorum, Tommy)</p>

  <p class="calibre1">(beni kandırdınız kandırdınız, öyle oldu, adice kandırdınız)</p>

  <p class="calibre1">Carrie'nin kafasından geçen görüntüler ve duygular tanımlanır gibi değildi. Kan. Üzüntü. Korku. Yapılan son şaka ve geçmişteki şakalann, kötü şakaların uzun çizgisinden parçalar... bütün bunlar Sue'nun da kafasının içinde flaşlar halinde geçiyordu. İkisi de aynı bilgiyi paylaşmaktaydılar.</p>

  <p class="calibre1">(Carrie yapma, canımı acıtıyor)</p>

  <p class="calibre1">Şimdi banyoda kızlar tempo tutarak bağırıyor, pamukları üzerine atıyorlar. Sue kafasının içinde kendi görüntüsünü görüyor. Çirkin bir biçimde gülen ağzı, aynı zamanda acımasız bir güzellliği de var.</p>

  <p class="calibre1">(görüyor musun yapılan şakaları, benim bütün yaşamım böyle uzun pis bir şaka)</p>

  <p class="calibre1">(Carrie bak, içime bak benim)</p>

  <p class="calibre1">Ve Carrie baktı.</p>

  <p class="calibre1">Bu duygu dehşet verici bir şeydi. Sue'nun aklı ve sinir sistemi sanki bir kütüphane olmuştu. Telaşla bir şey arayan biri sanki rafların üstündeki kitapları parmaklarıyla yokluyor, birini çıkarıp birini koyuyor, hemen bir göz atıp yerine bırakıyor, arada bazılarını yere düşürüyor, sayfaları kendi kendine kapatırken öbürlerine bakıyordu, (aa, bu benim çocukluğum, ondan nefret ediyorum, babaannemin ne iri dudakları var, baba Bobby beni itti, dizim acıdı, arabaya binelim Cecily teyzeme gidelim mi, anne koş çişim var)</p>

  <p class="calibre1">Belleğinin rüzgârıyla arama devam ederken sonunda üzerinde TOMMY yazılı BALO altbaşlıklı rafa gelindi. Kitaplar hemen açıldı, çeşitli deneyimlerden oluşan flaşlar uçuştu, duygusal yaşamın Rosetta Kitabesinden daha karmaşık hiyeroglifi belirdi.</p>

  <p class="calibre1">Bakış devam etti. Sue'nun endişe ettiğinden de çok bilgi çıkıyordu. Tommy'ye olan aşkı, kıskançlık, bencillik, Carrie'yi götürme işinde Tommy'ye istediğini yaptırma gereksinimi, Carrie'ye duyduğu tiksinti,</p>

  <p class="calibre1">(kendisine biraz çeki düzen verebilir, gerçekten de lanet olası bir KURBAĞAYA benziyor)</p>

  <p class="calibre1">Bayan Desjardin'e duyduğu nefret, kendine duyduğu nefret. Ama Carrie'ye kişisel olarak duyulan bir nefret yoktu, herkesin içinde onu rezil etmek için yapılan bir plan da yoktu.</p>

  <p class="calibre1">En gizli noktalarına kadar tecavüz edilme duygusu giderek solmaya başladı. Carrie alabildiğine bitkin bir durumda geri çekiliyordu.</p>

  <p class="calibre1">(neden beni kendi halime bırakmadınız)</p>

  <p class="calibre1">(Carrie ben)</p>

  <p class="calibre1">(Annem şimdi sağ olurdu, annemi öldürdüm, onu istiyorum, of göğsüm, omzum acıyor, annemi istiyorum)</p>

  <p class="calibre1">(Carrie ben)</p>

  <p class="calibre1">Ama bu düşüncesini sonuçlandıracak bir şey bulamıyordu, tamamlanması olanaksızdı. Sue birden dehşet içinde boğulur gibi oldu; bu durum daha öncekilerden de korkunçtu, çünkü bir türlü adını koyamıyordu. Önünde kanlar içinde can çekişen bu hilkat garibesi bütün o acıklı görünüşüne karşın son derece anlamsız görünüyordu,</p>

  <p class="calibre1">(anne çok korkuyorum anne ANNE)</p>

  <p class="calibre1">Sue kendini çekmeye çalıştı, aklını kurtarmak istedi, hiç olmazsa Carrie'ye ölümünün mahremiyetini bırakmaya gayret etti, ama elinde değildi. Kendisini de ölüyor gibi hissediyor, fakat er geç gelecek kendi sonunun tanıtıcı bölümlerini görmek istemiyordu.</p>

  <p class="calibre1">(Carrie BIRAK beni)</p>

  <p class="calibre1">(Anne Anne Anne ooooooooooooooo OOOOOOOOOOOOO)</p>

  <p class="calibre1">Bu zihin feryadı inanılmayacak bir güce yükseldikten sonra birden soluverdi. Bir an Sue karanlık, uzun bir tünelin içinde bir mum alevinin büyük bir hızla gözden kayboluşunu görür gibi oldu.</p>

  <p class="calibre1">(Tanrım ölüyor, ben de onun ölüşünü hissediyorum)</p>

  <p class="calibre1">Sonra da ışık hepten yok oldu, son bilinçli düşünce (anne üzgünüm)</p>

  <p class="calibre1">oldu ve kesiliverdi. Sue'nun kafasının içinde boşluk kalmıştı. Yalnızca sinir uçlarının daha bir saat sürebilecek anlamsız titreşimi vardı.</p>

  <p class="calibre1">Kör biri gibi ayağa kalkıp kollarım öne uzattı ve yürümeye başladı. Otoparkın diz yüksekliğindeki korkuluğuna</p>

  <p class="calibre1">takılıp aşağıdaki çayıra kadar inen setten yuvarlandı. Ayağa kalkıp tökezleyerek yürümeye devam etti. Cırcır</p>

  <p class="calibre1">böcekleri kayıtsızca ötüşüyorlardı, o sırada bir gece kuşu</p>

  <p class="calibre1">(gece kuşu birisi ölüyor)</p>

  <p class="calibre1">sabahın yoğun sessizliğini deler gibi öttü...</p>

  <p class="calibre1">Sue koşmaya başladı, göğsünü derin soluklarla doldurarak kaçıyordu, Tommy'den, yangınlardan ve patlamalardan, Carrie'den, ama en çok bu son yaşamış olduğu dehşetten... sonsuzluğa dek uzanan o uçsuz bucaksız tünele dalan o son ışıklı düşünceden.</p>

  <p class="calibre1">Son görüntüler de istemeye istemeye aklından silinmeye başladı. Yerini sakin, rahatlatıcı bir karanlık aldı, bu karanlık içinde hiçbir bilgi yoktu. Sue biraz yavaşladı, sonra durdu. Bir şey olmaya başlamıştı. Kocaman tarlanın ortasında bunun ne olduğunu anlamak için bekledi.</p>

  <p class="calibre1">Hızlı soluması da yavaşladı, yavaşladı, derken sanki bir dikene takılmış gibi kesildi...</p>

  <p class="calibre1">Ve acı dolu korkunç bir çığlık attı.</p>

  <p class="calibre1">Bacaklarının arasından ağır ağır akan âdet kanamasını hissetmişti.</p>
</body>
</html>
