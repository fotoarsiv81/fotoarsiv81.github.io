<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Terörün Gölgesi-28</title>
  <link href="../Styles/style.css" rel="stylesheet" type="text/css"/>
</head>

<body id="Ter-r-n-G-lgesi" xml:lang="tr-TR">
  <div>

    <p class="Paragraf-Stili-1"><span class="char-style-override-1">E</span>kip dört kişilikti. Baş Komiser bir kişiyi sokağa açılan pencerenin önünde bıraktı, çatışma sırasında doğabilecek her ihtimali hesaba almak zorundaydı. Katil pencereden çıkmaya çalışırsa, önce ihtar etmesini, ihtarı dinlemeyip kaçmaya çalışırsa da ateş etmesini istedi, dışarıda bıraktığı memurdan.</p>

    <p class="Paragraf-Stili-1">Apartmanın dış kapısı ardına kadar açıktı. Ekibin diğer elemanları bodrum katına indiler. Özcan Dursun geç kalmış olmaktan korkuyordu. Belinden tabancasını çekmiş en önde merdivenlere atılmıştı. Ellerinden geldiği kadar sessiz davranmaya çalışıyorlardı.</p>

    <p class="Paragraf-Stili-1">Daire kapısı kapalıydı.</p>

    <p class="Paragraf-Stili-1">Komiser usulca kapıyı itti. Kapı açılmadı tabii.</p>

    <p class="Paragraf-Stili-1">O zaman Baş komiser adamın ne şekilde içeriye girdiğini merak etti. Dairenin başka girişi yoktu. Arabadaki iki nöbetçi memuru öldürüldüğüne göre katil bir şekilde yolunu bulup içeriye girmeyi başarmıştı.</p>

    <p class="Paragraf-Stili-1">Adamlarına işaretle sessiz olmalarını söyledi.</p>

    <p class="Paragraf-Stili-1">Kapıya kulağını dayayıp içeriyi dinledi. Katilin hala içerde olduğuna inanıyordu. Kulağına derinden akseden inlemeler, hıçkırıklar ve yalvarışlar aksetti.</p>

    <p class="Paragraf-Stili-1">İçerde nelerin cereyan ettiğini az buçuk anlamıştı. Hiddetinden damarları kabardı. Kilide ateş edip içeriye dalamazlardı. Bu adamın uyanmasına, ateşle karşılık vermesine yol açacaktı. Tek çareleri ani bir baskın yapmaktı. Kadının ve yaşlı adamın ölmesini istemiyordu. Belki Hırant için çok geç kalmış da olabilirlerdi.</p>

    <p class="Paragraf-Stili-1">Saldırı için acele bir çözüm bulmalıydı. Yanındaki iki memura dönerek, “Siz burada bekleyin” dedi. Geldiği yoldan sokağa fırladı. Camın önünde nöbetçi bıraktığı memura, “Camı kırıp buradan içeriye gireceğiz” diye fısıldadı.</p>

    <p class="Paragraf-Stili-1">İri cüsseli Zekai, “Tamam amirim, anladım” dedi.</p>

    <p class="Paragraf-Stili-1">İkisi aynı anda pencerenin camına tekmeleri indirdiler.Kınlan cam sesleri tenha sokağın boşluğunda yankılandı. Aynı anda cam kırıklarının vücutlarını çizmesine aldırmadan salona düştüler. Perde yerinden fırlamış vücutlarına dolanmıştı. Baş Komiser lastik top gibi sıçrayarak ayağa kalktı. Bundan sonraki saniyeler çok önemliydi.</p>

    <p class="Paragraf-Stili-1">Özcan Dursun evin içini daha önceden tanıdığından, camın salona açıldığını da biliyordu. Karanlığa rağmen az ilerdeki çek- yat’ın içinde hareketlenen vücutları gördü. Tabancasını gölgelere doğru yöneltmişti ama ateş edemedi. Karanlıkta sıkacağı kurşun</p>

    <p class="Paragraf-Stili-1">Nadya’ya da isabet edebilirdi. Hiç düşünmeden yatağa balıklama atladı. Niyeti katili kıskıvrak yakalamaktı.</p>

    <p class="Paragraf-Stili-1">Ohannes çıkan gümbürtü üzerine bir an ne olduğunu anlayamadı. Arabanın içindeki polisleri öldürdüğüne kesinlikle emindi. Saldırının kimler tarafından gerçekleştirildiğini önce kavrayamadı. Beyni motor intizamında çalışmaya başladı. Polis her halde telsizlerin çalışmadığını anlayınca şüphelenip yeni bir ekip göndermiş olmalıydı.</p>

    <p class="Paragraf-Stili-1">Sıkıştırıldığını ve tuzağa düşürüldüğünü anlamakta gecikmedi. Zor bir durumdaydı ama herşey bitmemişti henüz. Önce yataktan fırlamaya çalıştı. Ceketinin cebinde silahı ve sustalısı vardı, ne var ki kadınla sevişmeye başladığı sırada ceketini çıkarmış ve yatağın kenarına atmıştı. El yordamıyla eğilip ceketine uzandı. Fakat geç kalmıştı, üstüne atlayan komiserin ağır vücuduyla birlikte yere yuvarlandılar. Karanlık salonda öldüresiye bir mücadele başladı.</p>

    <p class="Paragraf-Stili-1">Nadya çığlıklar atarak yataktan fırlamıştı.</p>

    <p class="Paragraf-Stili-1">Memur Zekai camdan girerken eli yüzü cam kırıkları tarafından fena halde kesilmişti. Fazla yardımcı olamayacağını anlayınca sokak kapısının önünde bekleyen arkadaşlarını içeriye alabilmek için sendeleyerek kapıya koştu.</p>

    <p class="Paragraf-Stili-1">Baş Komiser katile hamle yaptığı sırada kollarını arkadan adamın boynuna dolamış ve geriye doğru kanırtmaya başlamıştı. Avantajlı olduğunu biliyordu, ama dengelerini kaybedip yataktan yuvarlanınca Ohannes boynundaki kıskaçtan biranda kurtuluverdi.</p>

    <p class="Paragraf-Stili-1">Tabancası komiserin elinden fırlamıştı ama hala şanslıydı, zira şimdi Ohannes’in yerdeki ceketinin üstünde boğuşuyorlardı. Katil bir yandan komiseri altetmeye çalışırken bir yandan da yerde ceketini arıyordu. Artık kurtuluşu ceketi ele geçirmesine bağlıydı. Ceketini değil ama komiserin yere düşürdüğü tabancasını buldu. Aynı anda da savaş arenası birden parlak ışıklara boğuldu. İçeriye giren ekip elektriği açmıştı.</p>

    <p class="Paragraf-Stili-1">Ohannes’in tek şansızlığı silahı eline geçirdiği anda yanan ışıkların gözlerine yansıması oldu. Tecrübeli katil tetiğe asılmadan önce etrafındaki tehlikenin boyutlarını anlamak istercesine kısa bir an tereddüt geçirmiş ve bakınmıştı.</p>

    <p class="Paragraf-Stili-1">İçeriye dalan polislerden biri, katilin elinde namlusu komisere çevrilmiş tabancayı görünce, silahını ateşlemişti.</p>

    <p class="Paragraf-Stili-1">Silah sesi top gibi yankı yaptı kulaklarda. Garip bir rastlantı, silahtan çıkan tek mermi Ohannes’in tam gırtlağına saplanmıştı. Dev cüsseli katil bir an oturduğu yerde sarsıldı, gözleri irileşti, inanmaz nazarlarla gırtlağından girip ensesinden çıkan merminin hasıl ettiği delikten oluk gibi fışkıran kana baktı. Komiserin yüzü biran da adamın sıçrayan kanıyla ala bulanmıştı.</p>

    <p class="Paragraf-Stili-1">Ohannes’in elinden silah yavaş yavaş kaydı.</p>

    <p class="Paragraf-Stili-1">Gözleri cam gibi sabitleşti. Vücudunu ürpertici bir titreme sardı. Oturan vücudu sanki inatla ölüme karşı koyuyordu.</p>

    <p class="Paragraf-Stili-1">Özcan Dursun yüzüne fışkırmaya devam eden kanlardan korunmak için yana kaydı. Teröristin devasa bedeni son bir kere daha sarsıldı ve sonra kafası yere güm diye çarparak sırtüstü devrildi..</p>

    <p class="Paragraf-Stili-1">Gerçek adı Levon Terziyan, takma adıyla Ohannes Garabetyan ölmüştü..</p>

    <p class="Paragraf-Stili-1">***</p>

    <p class="Paragraf-Stili-1">Kan, korku ve dehşet hep midesini bulandırırdı Nadya’nın. Uzun süre kapandığı tuvalette klozetin içine kustu. Ağzından acı acı safralar geliyor, midesine kramplar giriyordu. Başında feci bir ağrı vardı.</p>

    <p class="Paragraf-Stili-1">Az evvel yattığı salonda korkunç bir mücadele cereyan ederken, çırılçıplak yataktan fırlamış, korkudan kendini yere atmıştı. Neler olduğunu bile hali anımsamakta zorluk çekiyordu. Nişan kendisine son bir kötülük daha etmişti, artık o rüyayı bir daha asla görmek istemiyordu. Emindi, düşünde Nışan’ı görürse, o düş olmaktan çıkacak tam bir kabusa dönüşerek yerini Ohannes alacaktı.</p>

    <p class="Paragraf-Stili-1">Baş Komiser onu yerden kaldırıp, çıplaklığını örtmesi için sabahlığını uzatırken utançtan adama bakamadı. Çıplaklığa alışkın bir kadın olmasına rağmen çok utanmıştı.</p>

    <p class="Paragraf-Stili-1">Adamın yüzü kan içindeydi. Nadya önce onun da yaralandığını sandı. Ama kusma krizi öyle şiddetliydi ki uzun süre ilgilenemedi onunla.</p>

    <p class="Paragraf-Stili-1">Komiser genç kadının rahatlaması için onu tuvalete götürmüş ve yalnız bırakmıştı içerde. Nadya neden sonra çömeldiği klozetin önünden kalktı. Çıplak ayakları buz kesmişti. Çok üşüyordu. Bir ara yüzünü yıkamak, ağzını çalkalamak için lavaboya yaklaştı. Aynadaki aksini tanıyamadı adeta.</p>

    <p class="Paragraf-Stili-1">Dudaklarına ve yanaklarına yapışmış kusmuklar vardı. Gözleri şişmiş, çevresinde esmer halkalar oluşmuştu. Uzun saçları kabarmış, kirli ve birbirine yapışmış halde yüzüne sarkıyordu. Kendini çirkin ve iğrenç buldu.</p>

    <p class="Paragraf-Stili-1">Soğuk suyla yüzünü yıkarken, bir yandan da ağlıyordu.</p>

    <p class="Paragraf-Stili-1">Musluğun akan suyunu duyan Özcan Dursun, dışardan kapıyı tıklattı.</p>

    <p class="Paragraf-Stili-1">“Matmazel Nadya! Girebilir miyim?”</p>

    <p class="Paragraf-Stili-1">Genç kadın irkildi, insan içine çıkacak halde değildi, halini kimsenin görmesini istemiyordu. Ama başına gelen bunca şeyden sonra bu çok komik olurdu.</p>

    <p class="Paragraf-Stili-1">Dişleri titreyerek, “Girin!” diyebildi.</p>

    <p class="Paragraf-Stili-1">Baş Komiser kapıyı açarak içeri süzüldü. Yüzü ve elbiseleri katilin üstüne sıçrayıp kuruyan kanıyla kıpkızıldı.</p>

    <p class="Paragraf-Stili-1">“İyi misiniz?” dedi Özcan.</p>

    <p class="Paragraf-Stili-1">Nadya başını salladı. “Her halde idare ederim.. Ya siz? Yaralı mısınız?”</p>

    <p class="Paragraf-Stili-1">“Hayır. Benim bir şeyim yok.”</p>

    <p class="Paragraf-Stili-1">Genç kadın yutkundu, aklına gelen soruyu bir türlü sormaya cesaret edemiyordu.</p>

    <p class="Paragraf-Stili-1">Tek arzusu, Ohannes’in yalan söylemiş olmasıydı.</p>

    <p class="Paragraf-Stili-1">“Hırant” diyebildi. “Öldü mü?”</p>

    <p class="Paragraf-Stili-1">Sesi o kadar titrek çıkmıştı ki, komiser bile duymakta zorlandı.</p>

    <p class="Paragraf-Stili-1">“Üzgünüm. Onu da öldürmüş. Boğazını kesmiş.”</p>

    <p class="Paragraf-Stili-1">Nadya bu gerçeğe hazırlıklıydı; ama yine de midesine şiddetli bir yumruk yemiş gibi iki büklüm oldu. Yeniden kusmaya başlamaktan korktu. Vefakar dostunu sonunda kaybetmişti.</p>

    <p class="Paragraf-Stili-1">“Konuşabilecek halde misiniz?”</p>

    <p class="Paragraf-Stili-1">Kendini toparlamaya çalışan Nadya, “Evet” diye fısıldadı.</p>

    <p class="Paragraf-Stili-1">“Nasıl oldu hadise? Kapıyı ona neden açtınız?”</p>

    <p class="Paragraf-Stili-1">“Bilmiyorum.”</p>

    <p class="Paragraf-Stili-1">“Anlamadım?”</p>

    <p class="Paragraf-Stili-1">“Hiç bir şey hatırlamıyorum. Çok yorgun ve bitik haldeydim. Sizler gidince uykuya daldım. Rüyalar görüyordum.”</p>

    <p class="Paragraf-Stili-1">“Ama kanımca adam kapıdan girmiş. Kapıyı tetkik ettik, en ufak bir zorlama olmamış. Sanırım biri kapıyı ona açmış olmalı.”</p>

    <p class="Paragraf-Stili-1">“Ben açmadım.. Kesinlikle ben açmadım.”</p>

    <p class="Paragraf-Stili-1">“Yani, Hırant mı açtı?”</p>

    <p class="Paragraf-Stili-1">“Dedim ya bilmiyorum, ama onun da açacağını sanmam. Neye açsın ki? Bile bile bizi ölüme atar mı?”</p>

    <p class="Paragraf-Stili-1">Komiser sesini çıkarmadı.</p>

    <p class="Paragraf-Stili-1">Nadya birden hatırlamış gibi, “Arabadaki polisler, niye onlar eve girmesine müsaade etmişler?”</p>

    <p class="Paragraf-Stili-1">Özcan Dursun üzgün bir şekilde mırıldandı.</p>

    <p class="Paragraf-Stili-1">“Ohannes onları da öldürmüş. “</p>

    <p class="Paragraf-Stili-1">Nadya’nın gözleri yeniden irileşti, yüzü sapsarı kesildi.</p>

    <p class="Paragraf-Stili-1">“Aman Allahım” diye mırıldandı.</p>

    <p class="Paragraf-Stili-1">“Biraz daha geç kalsaydık korkarım, sizi de öldürecekti. Neyse ki tam zamanında yetiştik.”</p>

    <p class="Paragraf-Stili-1">Nadya komisere tam zamanında olmadığını söylemek isterdi. Gerçi hayatını kurtarmışlardı, ama yıllardır geçmişinin en tatlı hatırası olan düşlerinin mahvolduğunu bilmiyordu ve işin en hazin yanı bunu asla komisere söyleyemeyeceğiydi..</p>

    <p class="Paragraf-Stili-1">“Korkunç bir geceydi” demekle yetindi, sonra bakışlarını komisere çevirip kısık sesiyle, “Şimdi ne olacak komiser, katil yakalandı, artık serbest miyim?” diye sordu.</p>

    <p class="Paragraf-Stili-1">Özcan Dursun gülümsedi.</p>

    <p class="Paragraf-Stili-1">“Sizi hiç tutuklamadık ki.”</p>

    <p class="Paragraf-Stili-1">Nadya kendini omuzlarından ağır bir yük kalkmış gibi hissediyordu. Karşısında duran adamın ışıldayan gözlerine baktı. Yüzü gözü kan içindeydi, görünümü iğrençti; ona rağmen galiba yüzüne ilk defa alıcı gözüyle bakıyordu. Sert, haşin ve her daima mesafeli durmaya çalışan komiserin arkasına saklandığı bu maskenin altında, müşfik, sıcak, yardıma hazır hassas bir kalbin mevcudiyetini anladı. Az önce hayatı pahasına kendisini kurtarmaya çalışmıştı.</p>

    <p class="Paragraf-Stili-1">“Size galiba teşekkür borçluyum” diye fısıldadı.</p>

    <p class="Paragraf-Stili-1">Özcan bakışlarını Nadya’nın yeşil gözlerinden ayırmamıştı.</p>

    <p class="Paragraf-Stili-1">“Neden?”</p>

    <p class="Paragraf-Stili-1">“İsteseniz beni tutuklayabilirdiniz. En azından Prof. Zeki aleyhine hazırlanan komploya yataklık suçundan.”</p>

    <p class="Paragraf-Stili-1">Komiser hafifçe içini çekti.</p>

    <p class="Paragraf-Stili-1">“O cinayete iştirakiniz olmadığına ben inanmıştım. Ama korkarım...”</p>

    <p class="Paragraf-Stili-1">Özcan Dursun devam etmeyerek bir an sustu. Genç kadın yeniden endişeyle adama bakmaya başladı.</p>

    <p class="Paragraf-Stili-1">“Bir sorun mu var?”</p>

    <p class="Paragraf-Stili-1">“Benim açımdan yok. Ama..”</p>

    <p class="Paragraf-Stili-1">“Evet?”</p>

    <p class="Paragraf-Stili-1">“Biz suçu Savcılığa iletmekle yükümlüyüz. Savcılığın hakkınızda ne düşüneceğini, takibat yapıp yapmayacağını bilemem.”</p>

    <p class="Paragraf-Stili-1">“Fakat...”</p>

    <p class="Paragraf-Stili-1">“Üzgünüm matmazel, bu benim yetkim dışında.”</p>

    <p class="Paragraf-Stili-1">“Yani siz, yeniden tutuklanacağımı mı anlatmaya çalışıyorsunuz?” Komiser başını önüne eğdi. “Tam olarak öyle değil.”</p>

    <p class="Paragraf-Stili-1">“Lütfen ne demek istediğinizi bana açıkça söyler misiniz?” Özcan genç kadının hafifçe omuzunu tuttu. “İsterseniz bunu daha sonra, şu hadisenin şokunu üzerinizden attıktan sonra konuşalım. “</p>

    <p class="Paragraf-Stili-1">“Hayır, ne olacağımı şimdi işitmek istiyorum.”</p>

    <p class="Paragraf-Stili-1">“Bakın, sizinde söylediğiniz gibi Savcılık sizi suça iştirakten tutuklayabilir. Bunu önlemek için savcının kanaatini değiştirecek bir şeyler yapmanız lazım.”</p>

    <p class="Paragraf-Stili-1">“Elimden geleni yaptım ya! Ohannes’in buraya gelmesini sağlamadım mı?”</p>

    <p class="Paragraf-Stili-1">“Beni iknaya çalışmayın. Savcının ikna olması gerekir” “Daha başka ne yapabilirim ki?” “Bize yardım etmeye devam etmelisiniz.” Nadya’nın yeşil gözleri irileşti.</p>

    <p class="Paragraf-Stili-1">“İnanamıyorum. Size bildiğim her şeyi anlattım. Daha başka ne yapabilirim?”</p>

    <p class="Paragraf-Stili-1">“Bu yeterli değil. Henüz yakalanmayan başka teröristler de var.”</p>

    <p class="Paragraf-Stili-1">“Fakat onları hiç tanımıyorum.. Yüzlerini dahi görmedim. Aşot hariç tabii..” Baş Komiser sevecen bakışlarla genç kadını süzdü. “Evinizi özlediniz mi?” “Hem de nasıl!” “Gitmek ister misiniz?”</p>

    <p class="Paragraf-Stili-1">Durdu Nadya. “Bu size yardımıma mı bağlı?” diye sordu. Özcan Dursun omuzlarını silkti. “Siz karar verin.”</p>

    <p class="Paragraf-Stili-1">Baş Komiser olay yerine gelen polis arabalarından birini almıştı.</p>

    <p class="Paragraf-Stili-1">Nadya giyinmiş, bavulunu toplamıştı. Vaka mahalli gecenin ilerleyen saatine rağmen ana baba günü gibiydi. Sokağa üşüşen semt sakinleri, meraklı komşular, gazetelerin polis muhabirleri, televizyon kameramanları binanın önünü doldurmuşlardı. Polis henüz resmi bir açıklama yapmadığı için her kafadan bir ses çıkıyordu.</p>

    <p class="Paragraf-Stili-1">Nadya arabaya binerken gazeteciler ve televizyoncular etrafını sardı, flaşlar patladı, kameralar çalıştı, bir beyanat alabilmek için hoparlörler uzandı, ama Nadya hiç birine en ufak bir beyanatta bulunmadı. Baş Komiser, yetkililer size gerekli açıklamaları yapacaklardır, diye onları oyaladı.</p>

    <p class="Paragraf-Stili-1">Araba olay yerinden uzaklaşıncaya kadar ikisi de konuşmadı. Taksim’e yaklaşırken Nadya, “Bana bir sigara verebilir misiniz?” diye sordu.</p>

    <p class="Paragraf-Stili-1">Özcan paketinden bir ona bir de kendisine çıkardı. Nadya, komiserin yaktığı sigaradan derin bir nefes çekerken, “Hırant’a otopsi yapılacak mı?” dedi.</p>

    <p class="Paragraf-Stili-1">“Evet, usulen yapılır.”</p>

    <p class="Paragraf-Stili-1">“Biliyor musunuz, onun kimsesi yoktur. Yıllardır dışarıda yaşayan hayırsız bir oğlu var, mektup bile yazmaz. Cenaze masraflarını ben üstlenmek istiyorum.”</p>

    <p class="Paragraf-Stili-1">Özcan hiç sesini çıkarmadı.</p>

    <p class="Paragraf-Stili-1">Nadya genizden gelen kısık bir sesle mırıldandı.</p>

    <p class="Paragraf-Stili-1">“Benim yüzümden öldü. Çok müteessirim..”</p>

    <p class="Paragraf-Stili-1">“Sanırım size aşıktı, değil mi?”</p>

    <p class="Paragraf-Stili-1">Nadya susmayı tercih etti.</p>

    <p class="Paragraf-Stili-1">“Çok ilginç birisiniz Matmazel Nadya. Sizi tanıyan erkekleri hemen etki altına alıyorsunuz. Ohannes’i anlayabiliyorum, ama o yaştaki bir adamın size tutulmasını açıklamak biraz zor.”</p>

    <p class="Paragraf-Stili-1">Genç kadın sanki utanırmış gibi, “Onun ki platonik bir sevgiydi” diye fısıldadı.</p>

    <p class="Paragraf-Stili-1">“Her halde.”</p>

    <p class="Paragraf-Stili-1">“Bu sizi şaşırttı mı?”</p>

    <p class="Paragraf-Stili-1">“Hayır” diye mırıldandı Baş Komiser. “Kesinlik şaşırtmadı.”</p>

    <p class="Paragraf-Stili-1">Araba Taksim’den Harbiye’ye doğru hızla yaklaşıp Hot Dogs’un önünden geçerken genç kadın içi titreyerek çalıştığı kulübün ışıklı levhalarına göz attı. Acaba bir daha buraya dönebilecek miyim, diye düşündü..</p>

    <p class="Paragraf-Stili-1">Nadya bunca yıldır, ilk defa evine girerken ürperiyordu. Şu üstüste geçen günler içinde öylesine vahşet dolu anlar yaşamıştı ki, evinde de aradığı huzur ortamını rahat bulamayacağını anladı. Bu evde kötü anılarla doluydu.</p>

    <p class="Paragraf-Stili-1">***</p>

    <p class="Paragraf-Stili-1">Kapıyı açtı, peşinden bavulunu taşıyan komisere içeri girmesi için yol verdi. O zaman evin içinin oldukça dağınık olduğunu gördü. Polisler Prof. Zeki’nin cesedini almaya geldiğinde evi allak bullak etmişlerdi. Etraf darmadağınıktı.</p>

    <p class="Paragraf-Stili-1">“Size bir kahve yapayım” dedi Nadya. “Bu arada siz de elinizi yüzünüzü bir yıkasanız, hiç fena olmayacak.”</p>

    <p class="Paragraf-Stili-1">“Sağolun, çok makbule geçer” diye mırıldandı Özcan.</p>

    <p class="Paragraf-Stili-1">Komiseri banyoya götüren genç kadın ona bir de temiz havlu çıkardı ve kahve pişirmek için mutfağa geçti.</p>

    <p class="Paragraf-Stili-1">Az sonra dağınık salonda karşılıklı kahve içiyorlardı.</p>

    <p class="Paragraf-Stili-1">Nadya bir süre karşısında sessiz oturan genç komiseri inceledi. Elini yüzünü yıkayıp kurulamıştı, fakat saçları hala ıslaktı. Kısa kesildiği için bazı teller dik duruyordu. Komiser oldukça durgundu. Otomobildeki konuşmaları anımsadı Nadya ve ilk defa adamın kendisine olan yumuşak ve anlayışlı davranışlarının altında yatan gerçeği kavrar gibi oldu. Galiba o da kendisinden hoşlanıyordu. Acaba yanılıyor muyum, diye düşündü bir an. Komiser katı davranışlı, sert bir adamdı ama ilk soruşturma hariç kendisine daima anlayışlı davranmıştı.</p>

    <p class="Paragraf-Stili-1">“Ceketiniz de kan içinde.”</p>

    <p class="Paragraf-Stili-1">“Önemli değil, temizleyiciye veririm” dedi Özcan. Sonra sanki kadının görüntüden rahatsız olduğunu sezinlemiş gibi sırtından ceketini çıkararak koltuğun kenarına bıraktı. Gülümsedi, “Sanırım rahatsız oldunuz” diye mırıldandı.</p>

    <p class="Paragraf-Stili-1">“Yoo hayır, ama böylesi daha iyi.”</p>

    <p class="Paragraf-Stili-1">Yine bir sessizlik girdi araya.</p>

    <p class="Paragraf-Stili-1">Komiser birden rahatsız edici bir sual sordu.</p>

    <p class="Paragraf-Stili-1">“Siz de Türk düşmanı Ermenilerden misiniz Matmazel Nadya?”</p>

    <p class="Paragraf-Stili-1">Nadya böyle bir soruyu aralarında yavaş yavaş oluşmaya başlayan romantik ortama uygun bulmamıştı. Kaşları çatıldı.</p>

    <p class="Paragraf-Stili-1">“Neden böyle bir soru sormak gereğini duydunuz?” dedi.</p>

    <p class="Paragraf-Stili-1">Fazla umursamazmış gibi omuzlarını silkti Özcan.</p>

    <p class="Paragraf-Stili-1">“İster istemez insanın aklına geliyor da. “</p>

    <p class="Paragraf-Stili-1">“Akla gelen nedir?”</p>

    <p class="Paragraf-Stili-1">“Aşot Artinyan’ın teklifini kabul etmeniz.”</p>

    <p class="Paragraf-Stili-1">Nadya kızarıverdi. Yanakları al al oldu.</p>

    <p class="Paragraf-Stili-1">“Bunun Türk-Ermeni düşmanlığıyla hiç bir alakası yok. Olmadığını da size daha evvel söylemiştim. Sadece bir çıkar ilişkisi. Paraya ihtiyacım vardı..”</p>

    <p class="Paragraf-Stili-1">“Yani Prof Zeki ile ilişkiye sırf menfaat saikiyle mi giriştiniz?”</p>

    <p class="Paragraf-Stili-1">“Başlangıçta öyle.. Ama sonra ondan hoşlandım da. Kibar ve anlayışlı biriydi. “</p>

    <p class="Paragraf-Stili-1">“Umarım Savcı da böyle düşünür.”</p>

    <p class="Paragraf-Stili-1">“Ne düşüneceği umurumda değil. Gerçek size anlattığım gibiydi. Onlarla işbirliği yapmış olsam, her halde polise müracaat etmezdim.”</p>

    <p class="Paragraf-Stili-1">Baş Komiser ısrarla kadının gözlerinin ta içine bakıyordu.</p>

    <p class="Paragraf-Stili-1">“Bunu sık sık yapar mısınız?”</p>

    <p class="Paragraf-Stili-1">“Neyi?”</p>

    <p class="Paragraf-Stili-1">“Yani para için erkeklerle arkadaşlık kurar mısınız?”</p>

    <p class="Paragraf-Stili-1">Nadya tekrar bocaladı. Durumu gittikçe açmaza soktuğunun farkındaydı.</p>

    <p class="Paragraf-Stili-1">“Bakın Komiser” dedi. “Ben bir striptizciyim, soyunarak para kazanırım, ama ister inanın ister inanmayın, fahişe değilim. Asla da olmadım. Kimseye vücudumu satarak para kazanmadım. Hakkımda kötü şeyler düşündüğünüzü sezinliyorum, karar size ait. “</p>

    <p class="Paragraf-Stili-1">“Ama az önce maddi menfaatler için Prof. Zeki ile ilişkiye girdiğinizi söylediniz.”</p>

    <p class="Paragraf-Stili-1">“Galiba iyi anlamadınız. Bu sadece bir arkadaşlık olacaktı.”</p>

    <p class="Paragraf-Stili-1">“Yapmayım Matmazel. Bu çok komik bir savunma. Prof. Zeki’nin sizin gibi hoş ve alımlı bir kadına niçin yaklaştığını sanıyorsunuz, sadece sohbet için mi?”</p>

    <p class="Paragraf-Stili-1">Duraladı Nadya. Komiseri ikna edemeyeceğini anlamıştı.</p>

    <p class="Paragraf-Stili-1">“Zeki’den beş kuruş para istemedim. “</p>

    <p class="Paragraf-Stili-1">“Ama Aşot’tan yeterince aldınız.”</p>

    <p class="Paragraf-Stili-1">“Hayır, öyle bir para da elime geçmedi.”</p>

    <p class="Paragraf-Stili-1">“Geçmediyse bunun nedeni Ohannes’di. O vermedi.”</p>

    <p class="Paragraf-Stili-1">Genç kadın başını önüne eğdi. Verilecek cevabı yoktu. Susmak zorunda kaldı.. Derin bir sessizlik oldu. İkisi de bir süre konuşmadı. Sokaktan geçen seyyar satıcının bağırtısından başka çıt çıkmıyordu odada.</p>

    <p class="Paragraf-Stili-1">“Bu badireden kurtulmak için polisle işbirliği yapmak zorundasınız Matmazel, bunu iyice kafanıza sokun” dedi nihayet Özcan Dursun.</p>

    <p class="Paragraf-Stili-1">“Ne yapmamı istiyorsunuz?”</p>

    <p class="Paragraf-Stili-1">“Aşot Artinyan hakkında daha fazla bilgi.”</p>

    <p class="Paragraf-Stili-1">Arkasına yaslandı Nadya. Uzun uzun düşündü. Konuşmaya başladığında sesi kısık ve derinlerden geliyordu sanki.</p>

    <p class="Paragraf-Stili-1">“Türk düşmanı değilim.. Siz pek inanmasanız da burası benim de vatanım. Burada doğup büyüdüm. Ana dilimle beraber Türkçe’yi de öğrendim. Ermeni okullarında okudum, kendi toplumunun kültür ve eğitimini aldım tabii, ama bu Türk örf ve adetlerini, harsını, zevk ve alışkanlıklarını inkar ettiğim anlamına gelmez. Seksen, doksan sene önce yaşanan olaylar beni hiç mi hiç ilgilendirmiyor. Ben yaşadığım güne bakarım. Bu toplum striptiz yıldızı olduğum için beni küçümsüyor, hatta aşağılıyor da, ama sanmayın ki batıda durum farklı. Fransa’da, Paris’te de bulundum. Orada da sizin soyunarak hayatını kazanan biri olduğunuzu anlayınca dudak büküp, hafife alırlar. En azından burada striptizci olduğumu bilmeyen insanlar bana saygı gösterir. Ben buradaki hayatımdan memnunum. Öyle olmasa vatanım diyerek, Fransa’dan dönmezdim.”</p>

    <p class="Paragraf-Stili-1">Derin bir soluk aldı Nadya.</p>

    <p class="Paragraf-Stili-1">“Aşot’a gelince..” duraladı, yeniden komisere baktı. “O teklife evet demenin hata olduğunu kabul ediyorum. Ne var ki, sonucun bu raddelere geleceğini asla düşünemedim. Beni zorluyor, hatta tehdit ediyorsunuz. Bunu anlıyorum. Fakat korkarım size yardım şansım yok. Çünkü Aşot hakkında fazla bir şey bilmiyorum. “</p>

    <p class="Paragraf-Stili-1">Tam o sırada Baş Komiserin telsizi cızırdamaya başladı. Özcan Dursun koltuğun kenarına astığı ceketinin cebinden telsizi çıkardı.</p>

    <p class="Paragraf-Stili-1">“Baş Komiser Dursun,”</p>

    <p class="Paragraf-Stili-1">“Efendim ben Ömer.”</p>

    <p class="Paragraf-Stili-1">“Söyle Omer.”</p>

    <p class="Paragraf-Stili-1">“Amirim, şu Taksim’de bırakılan araba hakkında biraz daha bilgi topladık.”</p>

    <p class="Paragraf-Stili-1">“Evet?”</p>

    <p class="Paragraf-Stili-1">“Sanırım Levon Terziyan dün gece vurulan Ohannes Garabetyan. Avis’in elemanları ile görüştük. Adamlar, arabayı kiralayan kişiyi hatırladılar, eşkalini bize tarif ettiler. Tıpatıp adama uyuyor.”</p>

    <p class="Paragraf-Stili-1">“Evrakta gösterilen otelde araştırma yaptınız mı?”</p>

    <p class="Paragraf-Stili-1">“Oraya iki arkadaş gönderdim. İlginç bilgiler topladık. “</p>

    <p class="Paragraf-Stili-1">“Ne öğrendiniz?”</p>

    <p class="Paragraf-Stili-1">“Prof. Rüknettin Tözek’in evine yapılan ilk saldırıdan iki gün önce otele Fransız tebaalı fakat Ermeni kökenli üç turist giriş yapmış. Otel personelini sorguladık. Adamları hatırlayanlar çıktı. Fakat işin ilginci adamların hepsi otelde yok. “</p>

    <p class="Paragraf-Stili-1">“Yani hesabı kapatmışlar mı?”</p>

    <p class="Paragraf-Stili-1">“Hayır efendim, iki günden beri otele uğramıyorlarmış.”</p>

    <p class="Paragraf-Stili-1">Baş Komiser irkildi.</p>

    <p class="Paragraf-Stili-1">“Odalarını araştırdınız mı ?”</p>

    <p class="Paragraf-Stili-1">“Otel idaresi önce biraz mırın kırın etti fakat sonra peki dediler. Odalara girdik ama işe yarayan en ufak bir ipucu bulamadık. “</p>

    <p class="Paragraf-Stili-1">“Adamlardan depozito alınmış mı?”</p>

    <p class="Paragraf-Stili-1">“Alınmış efendim. “</p>

    <p class="Paragraf-Stili-1">“Kredi kartıyla mı?”</p>

    <p class="Paragraf-Stili-1">“Hayır, nakit amirim.”</p>

    <p class="Paragraf-Stili-1">“Hay aksilik..”</p>

    <p class="Paragraf-Stili-1">“Fakat en can alıcı haberi sona sakladım efendim. Hoşunuza gideceğine eminim.”</p>

    <p class="Paragraf-Stili-1">“Nedir o?”</p>

    <p class="Paragraf-Stili-1">“Otelin garajında onlara ait bir jeep bulduk. “</p>

    <p class="Paragraf-Stili-1">“Eee?”</p>

    <p class="Paragraf-Stili-1">“Bagajında çeşitli otomatik tüfekler, tabancalar ve köpeklerin itlafında kullanılan bir silah ele geçirdik.”</p>

    <p class="Paragraf-Stili-1">Özcan Dursun keyifle gülümsedi.</p>

    <p class="Paragraf-Stili-1">“İşte bu harika! Silahları müsadere ettiniz mi?”</p>

    <p class="Paragraf-Stili-1">“Evet efendim. Emrederseniz hemen balistik kontrol için laboratuvara göndermek istiyorum.”</p>

    <p class="Paragraf-Stili-1">“Hemen yolla” diyen komiser telsizi kapattı.</p>

    <p class="Paragraf-Stili-1">Keyifle ellerini oğuştururken, “Matmazel ben merkeze dönmek zorundayım” dedi. Nadya huzursuzca yerinde kıpırdandı.</p>

    <p class="Paragraf-Stili-1">“Ben ne olacağım?” diye sordu.</p>

    <p class="Paragraf-Stili-1">“Hatırlamaya çalışacaksınız.”</p>

    <p class="Paragraf-Stili-1">“Neyi?”</p>

    <p class="Paragraf-Stili-1">“Aşot hakkında polisin bilmediği şeyleri.”</p>

    <p class="Paragraf-Stili-1">“Fakat..”</p>

    <p class="Paragraf-Stili-1">“Düşünün Matmazel, düşünün. Mutlaka bir şeyler aklınıza gelecektir.”</p>

    <p class="Paragraf-Stili-1">Komiser ayağa kalkmıştı. Nadya birden kendini himayesiz bir çocuğa benzetti. Çok uzun yıllardan beri böyle bir şey duyum- sadığını hatırlamıyordu. Komiser kan lekeli ceketini sırtına geçirirken, “Durun, bir dakika durun lütfen” iye söylendi. Sesi ümitsizlik ve isyan doluydu. O da yerinden kalktı ve genç adamın önüne geçti.</p>

    <p class="Paragraf-Stili-1">“Durumum ne olacak?”</p>

    <p class="Paragraf-Stili-1">Özcan Dursun biraz şaşırmış gibi bir kaşını havaya kaldırarak cevap verdi.</p>

    <p class="Paragraf-Stili-1">“Şimdilik serbest olduğunuzu söyledim ya.”</p>

    <p class="Paragraf-Stili-1">“Ya sonra?”</p>

    <p class="Paragraf-Stili-1">“Üzgünüm ama onu bilemiyorum. Ben savcı değil, sadece bir polisim.”</p>

    <p class="Paragraf-Stili-1">Nadya inler gibi mırıldandı.</p>

    <p class="Paragraf-Stili-1">“Acele etmeyin lütfen. Biraz daha oturun.”</p>

    <p class="Paragraf-Stili-1">Komiser onu dikkatle süzdü.</p>

    <p class="Paragraf-Stili-1">“Yoksa bir şey mi hatırladınız birden?”</p>

    <p class="Paragraf-Stili-1">“Olabilir” diye kısık sesle mırıldandı genç kadın. “Belki önemsiz, ama sizin için bir ipucu olabilir.”</p>

    <p class="Paragraf-Stili-1">“Sizi dinliyorum.”</p>

    <p class="Paragraf-Stili-1">Nadya odanın içinde kararsız adımlarla dolaşmaya başladı. Orta masasının üstünde duran kristal sigaralıktan bir sigara alıp, çakmakla yaktı. Birbiri üstüne çektiği nefesleri dudaklarının arasından salıverirken, “Aşot’u bulamıyor musunuz?” diye sordu.</p>

    <p class="Paragraf-Stili-1">“Bunu biliyorsunuz, henüz saklandığı yeri bulamadık.”</p>

    <p class="Paragraf-Stili-1">“Evine baktınız mı?”</p>

    <p class="Paragraf-Stili-1">“Evine uğratmıyor.”</p>

    <p class="Paragraf-Stili-1">“Ya cafesine.”</p>

    <p class="Paragraf-Stili-1">“Orası da devamlı gözetimimizde, ama oraya da gelmiyor.”</p>

    <p class="Paragraf-Stili-1">Nadya bir an yutkundu.</p>

    <p class="Paragraf-Stili-1">“Bir yeri daha var. Garsoniyeri..”</p>

    <p class="Paragraf-Stili-1">Özcan Dursun gözlerini kıstı, hafif alaycı bir sesle, “Emin misiniz?” diye sordu.</p>

    <p class="Paragraf-Stili-1">“Evet. Beni bir defa oraya davet etti.”</p>

    <p class="Paragraf-Stili-1">“Gittiniz mi?”</p>

    <p class="Paragraf-Stili-1">Nadya sert bir şekilde “Hayır!” dedi. “Size söyledim, çapkın ve sırnaşık bir tiptir, istifade edeceğini sandığı her kadına asılır.”</p>

    <p class="Paragraf-Stili-1">“Söylemiştiniz, hatırlıyorum. Nerede bu ev?”</p>

    <p class="Paragraf-Stili-1">“Yanılmıyorsam Mecidiyeköy civarında.. Aklımda öyle kalmış.”</p>

    <p class="Paragraf-Stili-1">“Size tam adresi verdi mi?”</p>

    <p class="Paragraf-Stili-1">“Vermişti ama ilgilenmediğim için galiba yırtıp attım.”</p>

    <p class="Paragraf-Stili-1">“Emin misiniz?”</p>

    <p class="Paragraf-Stili-1">Nadya sigarasından bir nefes daha çekti.</p>

    <p class="Paragraf-Stili-1">“Hatırlayamıyorum, ama atmış olmam çok muhtemeldir.”</p>

    <p class="Paragraf-Stili-1">“İyi düşünün Matmazel.”</p>

    <p class="Paragraf-Stili-1">Nadya homurdandı. “Bekleyin biraz” dedi. Sonra salondaki büyük camlı dolabın yanına giderek çekmeceleri karıştırmaya başladı. “Atmamışsam, buralara bir yere tıkmış olmalıyım, ama hiç sanmıyorum.”</p>

    <p class="Paragraf-Stili-1">Komiser hiç sesini çıkarmadan, kadının çekmeceleri karıştırmasını izlemeye başladı. Nadya bir yığın irili ufaklı kağıtları, ajandaları, zarfları çıkarıp hızlı bir şekilde gözden geçirdikten sonra kaldırıp yere atıyordu. En alt göze geldiğinde birden ağzından bir sevinç çığlığı yükseldi. “Burada, işte burada” diye bağırdı. Eğildiği yerden fırlayıp elindeki kağıdı komisere uzattı.</p>

    <p class="Paragraf-Stili-1">Komiser manalı bir şekilde yüzüne bakıyordu sessizce.</p>

    <p class="Paragraf-Stili-1">“Bana yine inanmadınız, ama itimat edin onu yırtıp altığımı sanıyordum.”</p>

    <p class="Paragraf-Stili-1">Komiser kağıdı alıp üzerinde yazılı adresi okudu.</p>

    <p class="Paragraf-Stili-1">Sonra usulca fısıldadı. “Umarım bu sizin kurtuluş belgeniz olur.”</p>

    <p class="Paragraf-Stili-1">Nadya neredeyse sevincinden sıçrayacaktı. “Tamam mı?” dedi. Ama birden durgunlaştı yeniden. Kadının birden değişen ruh hali komiserin gözünden kaçmamıştı.</p>

    <p class="Paragraf-Stili-1">“Ne var? Ne oldu?” diye sordu.</p>

    <p class="Paragraf-Stili-1">Nadya kuşkulu ve kararsız mırıldandı.</p>

    <p class="Paragraf-Stili-1">“Aklıma bir şey daha geldi “</p>

    <p class="Paragraf-Stili-1">“Nedir o?”</p>

    <p class="Paragraf-Stili-1">Özcan Dursun dikkat kesilmişti.</p>

    <p class="Paragraf-Stili-1">“Şu bana vereceği para meselesi.. O parayı kendi cebinden asla vermezdi Aşot.”</p>

    <p class="Paragraf-Stili-1">“Ne demek istiyorsunuz?”</p>

    <p class="Paragraf-Stili-1">“Yani..” Kelimeler yuvarlandı kadının ağzında. “Bana öyle geliyor ki, bu işin içinde başkaları da olmalı. “</p>

    <p class="Paragraf-Stili-1">“Vartabii. İkisi polis tarafından çatışmada öldürüldü. Kulağından yaralı biri daha var, bir de Aşot. Tam dört kişi. Aşot Artinyan bu takımın beyni olmalı.”</p>

    <p class="Paragraf-Stili-1">“Beyni mi? işte buna hiç ihtimal vermem. Bence Aşot aptalın tekidir. Asla böyle bir organizasyonda beyin vazifesi yapamaz. Ayrıca...”</p>

    <p class="Paragraf-Stili-1">“Ayrıca Aşot pek zengin biri değildir. Yani siyasi bir emel için öyle paralar ödeyecek kadar varlıklı biri değil, demek istedim.”</p>

    <p class="Paragraf-Stili-1">“Size vaad edilen para dış kaynaklı olabilir.”</p>

    <p class="Paragraf-Stili-1">“Evet, ben de bunu vurgulamak istiyordum zaten.”</p>

    <p class="Paragraf-Stili-1">“Nasıl?”</p>

    <p class="Paragraf-Stili-1">“Aşot bana verilecek parayı bekliyordu.”</p>

    <p class="Paragraf-Stili-1">Baş Komiser yine dikkatle genç kadını süzdü.</p>

    <p class="Paragraf-Stili-1">“İyi ya Ohannes veya ötekilerden biri getirmiş olamaz mı?”</p>

    <p class="Paragraf-Stili-1">Nadya bir müddet düşündü sonra olumsuzca başını salladı.</p>

    <p class="Paragraf-Stili-1">“Mümkün.. Ama bana sorarsanız sizin hala kimliğini tesbit edemediğiniz biri daha olmalı..”</p>

    <p class="Paragraf-Stili-1">“Nasıl biri?”</p>

    <p class="Paragraf-Stili-1">“Bence bu takımın gerçek beyni.. Yani elebaşıları.. Diğerleri tetikçi kısmı..” Nadya’nın muhakemesi Özcan Dursun da tereddüt yaratmıştı.</p>

    <p class="Paragraf-Stili-1">“Nereden böyle bir hükme vardınız?” diye sordu.</p>

    <p class="Paragraf-Stili-1">“Bilmiyorum. Kesin bir şey de söyleyemem. Ama bana ödenecek para sırasında Aşot hep ağırdan aldı, bekle biraz, acele etme, para dışardan gelecek deyip duruyordu.”</p>

    <p class="Paragraf-Stili-1">“İyi ya!” dedi Komiser. “Aşot veya ötekiler Fransa’dan getirmiş olamaz mı?”</p>

    <p class="Paragraf-Stili-1">“Sanmıyorum. Ohannes’in kendi itirafından biliyorum. Benim evimde Prof. Zeki’yi öldürmesinden bir hafta önce, beni incelemeye almış, her gece çalıştığım kulübe gelmiş. Bu da gösteriyor ki, Ohannes’in İstanbul’a gelişi hayli zaman önce olmuş. Yani bana para ödenmesi gereken zamandan evvel.”</p>

    <p class="Paragraf-Stili-1">Komiser sıkıntılı bir şekilde başını kaşıdı.</p>

    <p class="Paragraf-Stili-1">“O parayı almadığınızı söylemiştiniz, doğru mu?”</p>

    <p class="Paragraf-Stili-1">“Yemin edebilirim. Gerçi parayı eve Ohannes getirip gösterdi ama niyeti asla bana ödememekti. Beni öldüreceğini anlamıştım. Ben onların planının sadece bir parçasıydım. Zaten o gün yasadışı bir işe bulaştırıldığımı anladım. Adamın elinden kurtulur kurtulmaz da polise o nedenle geldim.”</p>

    <p class="Paragraf-Stili-1">“Ama polisten yine de çok şey sakladınız.”</p>

    <p class="Paragraf-Stili-1">“Doğru ama korkuyor ve kendimi çok çaresiz hissediyordum.”</p>

    <p class="Paragraf-Stili-1">Özcan Dursun yeniden koltuğa oturdu.</p>

    <p class="Paragraf-Stili-1">Nadya’nın ileri sürdüğü olasılık keyfini kaçırmıştı. Önünde çok az zaman kaldığının bilinci içindeydi.</p>

    <p class="Paragraf-Stili-1">“Sizce şüphelendiğiniz bu elebaşı kim olabilir” diye sordu.</p>

    <p class="Paragraf-Stili-1">“Hiç bir fikrim yok” diye mırıldandı Nadya. “Fakat kanımca hiç bir kişiliği olamayan Aşot ve sapık karakterli Ohannes’in ekibin lideri olamayacağı kesin. Siz daha güçlü ve ağırlığı olan, beyin takımından birini aramalısınız.”</p>

    <p class="Paragraf-Stili-1">Baş Komiser düşüncelere daldı.</p>

    <p class="Paragraf-Stili-1">Nadya’nın düşüncesi yabana atılır cinsten değildi.</p>

    <p class="Paragraf-Stili-1">***</p>

    <p class="Paragraf-Stili-1"> </p>

    <p class="Paragraf-Stili-1"> </p>

    <p class="Paragraf-Stili-1"> </p>

    <p class="Paragraf-Stili-1"> </p>

    <p class="Paragraf-Stili-1"> </p>

    <p class="Paragraf-Stili-1"> </p>
  </div>
</body>
</html>