<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Terörün Gölgesi-29</title>
  <link href="../Styles/style.css" rel="stylesheet" type="text/css"/>
</head>

<body id="Ter-r-n-G-lgesi" xml:lang="tr-TR">
  <div>

    <p class="Paragraf-Stili-1"><span class="char-style-override-1">O</span>rhan yatağın içinde doğruldu. Her zaman ki gibi uykusunu alamamıştı; baş ucundaki konsolun üzerinde duran çalar saate baktı. Dokuzu çeyrek geçiyordu.</p>

    <p class="Paragraf-Stili-1">“Meret, yine çalmadı!” diye söylendi.</p>

    <p class="Paragraf-Stili-1">Babası çoktan kalkmış olmalıydı. Acele ile yataktan fırladı. Adamcağızın kahvaltısını hazırlamalıydı. Pijamalarıyla dışarıya fırladı. Babası salonda kapıcının getirdiği gazeteleri okumakla meşguldü.</p>

    <p class="Paragraf-Stili-1">“Günaydın Beyefendi, nihayet uyanabildiniz” diye takıldı Rüknettin Hoca.</p>

    <p class="Paragraf-Stili-1">“Tuh! Yine uyuya kalmışım” diye homurdandı Orhan. “Vallahi saati kurdum baba, ama çalmadı. Sık sık bu azizliği yapıyor bana. Acıktın mı? Sana hemen şimdi kahvaltını hazırlarım.”</p>

    <p class="Paragraf-Stili-1">“Ne kahvaltısı oğlum, ben çoktan yaptım. Sofra hazır, ama çay soğumuştur.”</p>

    <p class="Paragraf-Stili-1">“Kusura bakma baba.”</p>

    <p class="Paragraf-Stili-1">“Ne kusuru oğlum, benim gibi sabahın köründe kalkmak zorunda değilsin ya...” Orhan elini yüzünü yıkayıp tıraş olmak için banyoya yürüdü. Az sonra mutfakta alelacele bir şeyler atıştırıp, çay fincanını alarak babasının yanına dönmüştü.</p>

    <p class="Paragraf-Stili-1">“Eee baba, büyük gün gelip çattı. Yarın sempozyum başlıyor, heyecanlı mısın?”</p>

    <p class="Paragraf-Stili-1">“Ne heyecanı?”</p>

    <p class="Paragraf-Stili-1">“Şey canım, sunacağın tebliği kastettim. “</p>

    <p class="Paragraf-Stili-1">“Niye heyecanlanayım oğlum? Ömrüm bu işlerle geçti. Artık çok kanıksadım. Bu benim uzmanlık saham. Hele, insan benim yaşıma gelince kolay kolay heyecanlanmıyor.”</p>

    <p class="Paragraf-Stili-1">“Doğru ama bu defa durum biraz farklı.”</p>

    <p class="Paragraf-Stili-1">“Haa, anladım. Terör olayını kastediyorsun, değil mi?”</p>

    <p class="Paragraf-Stili-1">Orhan çayından bir yudum aldı. Babasını süzdü bir süre.</p>

    <p class="Paragraf-Stili-1">“İnatçı bir insan olduğunu bilirim, kesinlikle korkak olmadığını. Ama...”</p>

    <p class="Paragraf-Stili-1">“Yine aynı konuya temas edeceksen boşuna çeneni yorma. Bunu tartıştık. Hiç bir güç sempozyuma iştirakimi engelleyemez.”</p>

    <p class="Paragraf-Stili-1">Yaşlı adam oğlunun açtığı konudan sıkılmış gibi okuduğu gazeteye dönmek istedi. Orhan konuyu değiştirmek istedi.</p>

    <p class="Paragraf-Stili-1">“Burcu bu gün gelmeyecek mi?”</p>

    <p class="Paragraf-Stili-1">“Hayır. Kız çok yoruldu ve yeterince heyecan çekti zaten.”</p>

    <p class="Paragraf-Stili-1">“Keşke son bir kere daha metni gözden geçirseydiniz.”</p>

    <p class="Paragraf-Stili-1">“Gereği yok. Yarın toplantıya dinleyici olarak katılacak.”</p>

    <p class="Paragraf-Stili-1">Orhan çay bardağını masanın üzerine bırakırken, “Tebliğde bilmediğim yeni ilaveler yaptınız mı dün?” diye sordu.</p>

    <p class="Paragraf-Stili-1">“Pek sayılmaz. Esasta her zaman inandığım fikirleri savunacağım. Geniş bir tarih yelpazesini ve bir azınlığın yaşadığı ülke insanlarını dış mihraklar tarafından nasıl kandırılarak arkadan hançerlediğini anlatacağım. Tabii bu arada bizim tarafı da bazı yolsuzluklarını, kanun dışı girişimlerini ifadeden çekinmeyeceğim. Batı dünyasının çıkarlar çerçevesinde tarihi nasıl sulandırdıklarını, tarihi belgelere istinatdan nasıl kaçındıklarını teker teker anlatacağım.”</p>

    <p class="Paragraf-Stili-1">“Tebliğindeki son mesaj ne olacak?”</p>

    <p class="Paragraf-Stili-1">“İnandığım doğrular tabii.”</p>

    <p class="Paragraf-Stili-1">“Yani iki taraf arasında diyalog gerektiği mi?”</p>

    <p class="Paragraf-Stili-1">“Evet.”</p>

    <p class="Paragraf-Stili-1">“Çözümü bu noktada mı görüyorsun?”</p>

    <p class="Paragraf-Stili-1">“Tarihi gerçekler her iki tarafı da o noktaya götürecektir. Er veya geç. Umarım ömrüm bunu görmeme izin verir.”</p>

    <p class="Paragraf-Stili-1">Son cümle Orhan’ı tedirgin etmişti.</p>

    <p class="Paragraf-Stili-1">“Fakat hala senin gibi düşünmeyen çok insan var.”</p>

    <p class="Paragraf-Stili-1">“Bunu biliyorum. “</p>

    <p class="Paragraf-Stili-1">Orhan dolaylı da olsa endişesini yeniden ifade etmeye hazırlanırken yaşlı adam birden gözlüğünü çıkarıp oğluna baktı.</p>

    <p class="Paragraf-Stili-1">“Biliyor musun?” dedi. “Bu sabah sen kalkmadan önce televizyonda izledim. Dün gece iki Ermeni vatandaş Cihangir de öldürülmüş.”</p>

    <p class="Paragraf-Stili-1">Orhan birden ilgilendi.</p>

    <p class="Paragraf-Stili-1">“Cihangir’de mi?”</p>

    <p class="Paragraf-Stili-1">“Evet, yanılmıyorsam öyle.”</p>

    <p class="Paragraf-Stili-1">“Adlarını hatırlıyor musun?”</p>

    <p class="Paragraf-Stili-1">“Hayır.. Pek can kulağı ile dinlemedim.”</p>

    <p class="Paragraf-Stili-1">“Fakat baba...”</p>

    <p class="Paragraf-Stili-1">“Yine başlama.. Teröristler mi diyeceksin?”</p>

    <p class="Paragraf-Stili-1">“Birinin adı Aşot Artinyan mıydı?”</p>

    <p class="Paragraf-Stili-1">Yaşlı adam ya sabır çekerek başını iki yana salladı.</p>

    <p class="Paragraf-Stili-1">“Oğlum hatırlamıyorum dedim ya. Galiba silahlı bir çatışma olmuş. “</p>

    <p class="Paragraf-Stili-1">“Polisle mi?”</p>

    <p class="Paragraf-Stili-1">Gözlüğünü tekrar takarak gazetesine dönen Hoca, “Galiba öyle” diye mırıldandı.. Orhan babasının yanından ayrılarak, cep telefonunu bıraktığı yatak odasına geçti.</p>

    <p class="Paragraf-Stili-1">Baş Komiser Özcan Dursun’u arayıp bilgi alacaktı. Konuşmayı yaşlı adamın duymasını istemiyordu. Telefonu tuşladı...</p>

    <p class="Paragraf-Stili-1">***</p>

    <p class="Paragraf-Stili-1">Garbis perdeyi aralayarak sokağa bir göz attı. Neredeyse İstanbul’a ayak bastığından beri semayı böyle güzel, açık, güneşli ve pırıl pırıl görmemişti, yaralı kulağı tedavi görmediği için hala sızlıyordu. Pencereden dışarıyı seyretti bir süre. Tülü hafifçe aralamıştı. Boktan bir yer, diye düşündü. Aşot’un niye burada bir garsoniyer tuttuğunu anlamıyordu. Sonra yan gözle koltukta sessiz ve düşünceli oturan adama baktı. Dün gece bitkinlikten onun eve dönüşünü duymamıştı, bu sabah da çok durgun ve içine kapanık bir hali vardı. Saat on bire geliyordu.</p>

    <p class="Paragraf-Stili-1">“Hayrola, pek sessizsin” dedi.</p>

    <p class="Paragraf-Stili-1">Aşot ona bir nazar fırlattı, ama cevap vermedi.</p>

    <p class="Paragraf-Stili-1">“Bizim sapık Erivan’lıyı mı düşünüyorsun?”</p>

    <p class="Paragraf-Stili-1">Aşot’ta yine ses seda yoktu.</p>

    <p class="Paragraf-Stili-1">“Endişelenmeye başladın, di mi? Herifin geleceğinden Şüphelisin. Sana söyledim, o adama güvenilmez, diye. Aklı fikri uçkurunda.. O karıya taktı kafayı..Manyağın teki..”</p>

    <p class="Paragraf-Stili-1">Koltukta hiç kımıldamıyordu Aşot.</p>

    <p class="Paragraf-Stili-1">“Karıyı bulduysa belki hiç gelmez.. Boşuna bekliyoruz..”</p>

    <p class="Paragraf-Stili-1">Aşot canlılığı kaybolmuş gözlerini ağır ağır Garbis’e çevirdi.</p>

    <p class="Paragraf-Stili-1">“Şayet Ohannes gelmezse, bu işi tek başına yapabilir misin?” diye sordu.</p>

    <p class="Paragraf-Stili-1">Garbis hayretle onun yüzüne baktı.</p>

    <p class="Paragraf-Stili-1">“Dalga mı geçiyorsun?”</p>

    <p class="Paragraf-Stili-1">“Hayır ciddiyim?”</p>

    <p class="Paragraf-Stili-1">“İmkansız” diye isyan etti Garbis. “Arto hayatta olsaydı, ikimiz yapardık tabii. Ama bu tür bir suikast tek başına gerçekleştirilmez. Planı sen bize anlattın, Üniversite giriş kapısında çapraz ateş açmak gerekiyor. Tek başıma ne yapabilirim?”</p>

    <p class="Paragraf-Stili-1">“Sana etkili bir suikast tüfeği bulursam tek kurşunla herifin işini bitiremez misin?” Garbis huylanmıştı.</p>

    <p class="Paragraf-Stili-1">“Neler oluyor?” diye homurdandı. “Bize daha önce söylediğin söylediğin planı uygulamayacak mıyız?”</p>

    <p class="Paragraf-Stili-1">Aşot’u ter bastı.</p>

    <p class="Paragraf-Stili-1">“Bilmiyorum” diye homurdandı.</p>

    <p class="Paragraf-Stili-1">“Ne demek bilmiyorum?”</p>

    <p class="Paragraf-Stili-1">“Şef emirlerin mutlaka yerine getirilmesini istiyor. Ama Ohannes’den şüpheliyim. Ona ben de güvenemiyorum.. Ya gelmezse?”</p>

    <p class="Paragraf-Stili-1">“Bu Şefin sorunu. Tek kişi bu işi beceremez ki.. Başka adamlar da bulsun.”</p>

    <p class="Paragraf-Stili-1">Aşot anlaşılmayan bir şeyler homurdandı. Dün gece Şefle aralarında geçen konuşmaları anlatamazdı.</p>

    <p class="Paragraf-Stili-1">“Fakat o senin gibi düşünmüyor” diye mırıldandı. Arto ile seni üstünüze düşen görevi yapamadığınız için sizi sorumlu tutuyor. İki girişiminiz de başarılı olmadı.”</p>

    <p class="Paragraf-Stili-1">“Ne yapalım yani? Biz elimizden geleni yaptık. Arto hayatını kaybetti, ben de az daha ölüyordum. Daha ne yapabilirdik?”</p>

    <p class="Paragraf-Stili-1">“Ama o profesör hala yaşıyor.”</p>

    <p class="Paragraf-Stili-1">İkisi de sustu. Odada derin bir sessizlik oluştu.</p>

    <p class="Paragraf-Stili-1">Garbis ellerini bol pantolonun ceplerine sokup, odayı arşınlamaya başladı.</p>

    <p class="Paragraf-Stili-1">“Belki Ohannes gelir” dedi sonunda gergin bir edayla.</p>

    <p class="Paragraf-Stili-1">“Umarım gelir, ama ya gelmezse?”</p>

    <p class="Paragraf-Stili-1">Dudaklarını kemiren Garbis dayanamayıp patladı.</p>

    <p class="Paragraf-Stili-1">“Hepsinin canı cehenneme!” diye kükredi. “Ben hayatımı sokakta bulmadım. Hakkettiğim paranın karşılığını da son kuruşuna kadar ödedim.”</p>

    <p class="Paragraf-Stili-1">“Ya ideallerin? Ya Ermeni davasına inancın? Onlar ne olacak?”</p>

    <p class="Paragraf-Stili-1">“Ne ideali yahu? Sen beni gerçek bir dava adamı mı sanıyorsun?”</p>

    <p class="Paragraf-Stili-1">Aşot adamı garipseyerek süzdü.</p>

    <p class="Paragraf-Stili-1">“Nesin peki?”</p>

    <p class="Paragraf-Stili-1">“Bilmiyorsun, değil mi? Ben yetmişlerden kalma paralı bir askerim. Yirmi beş yıl sadece para için dövüştüm. Artık yaşlandım, bu benim son isimdi. Fransa’da küçük bir çiftliğim var. Oraya çekilip ömrümün bundan sonrasını huzur içinde geçirmek istiyorum. Lanet olsun, bu işi kabul ettiğime de pişmanım şimdi.”</p>

    <p class="Paragraf-Stili-1">“Allah kahretsin!” diye homurdandı Aşot. “Öyleyse bu iş yattı.”</p>

    <p class="Paragraf-Stili-1">“Umurumda değil. Geri dönmek istiyorum.”</p>

    <p class="Paragraf-Stili-1">Aşot Artinyan’ın alnında soğuk ter damlacıkları oluşmuştu.</p>

    <p class="Paragraf-Stili-1">“Paranı alamazsın” diye mırıldandı.</p>

    <p class="Paragraf-Stili-1">“Hiç umurumda değil. Bana pasaport temin etmek zorundasın.”</p>

    <p class="Paragraf-Stili-1">“Hayır” diye bağırdı Aşot. “Bu işi bitirmeden bir yere gidemezsin.”</p>

    <p class="Paragraf-Stili-1">“Ne dedin, ne dedin?”</p>

    <p class="Paragraf-Stili-1">Bu kez Aşot’da bağırdı. “İşi bitirmeden bir yere gidemezsin dedim sana.”</p>

    <p class="Paragraf-Stili-1">Garbis’in gözleri büyüdü, iki adımda çaresizlik içinde homurdanan adamın yanına geldi, ceketinin yakasına yapıştı.</p>

    <p class="Paragraf-Stili-1">“Beni dinle ve şunu o mankafana iyice sok. Ben yokum artık. Fransa’ya dönmek istiyorum. Bana derhal pasaport temin edeceksin. Anladın mı?”</p>

    <p class="Paragraf-Stili-1">Adamın gözleri büyümüştü.</p>

    <p class="Paragraf-Stili-1">Yakasını Garbis’in elinden kurtarmaya çalıştı.</p>

    <p class="Paragraf-Stili-1">“Benim yapabileceğim bir şey yok. Herşeyi Şef ayarlıyor. Onun onayı olmadan ne yapabilirim ki?”</p>

    <p class="Paragraf-Stili-1">“Çocuk mu kandırıyorsun sen? Buradaki bütün ayarlamaları senin yaptığım biliyorum.”</p>

    <p class="Paragraf-Stili-1">“İnan bana elimden bir şey gelmez.”</p>

    <p class="Paragraf-Stili-1">“Öyleyse hemen şefi ara ve artık bu işe devam etmeyeceğimi söyle.”</p>

    <p class="Paragraf-Stili-1">“Çok geç!” diye söylendi Aşot. “Buna izin vermeyecektir.”</p>

    <p class="Paragraf-Stili-1">“Ne yani? O aptal herif bu işi tek başıma yapabileceğimi mi düşünüyor? Deli mi bu? Kim o kalabalıkta böylesine zor bir planı tek başına uygulayabilir?”</p>

    <p class="Paragraf-Stili-1">“Acele karar verme Garbis. sakin ol! Ohannes hala gelebilir. Biraz daha bekleyelim on iki de geleceğini söylemişti.”</p>

    <p class="Paragraf-Stili-1">Garbis istemeye istemeye ellerini adamın yakasından çekti. Ama durum hiç hoşuna gitmiyordu, işte kapının zili de tam o sırada çaldı..</p>

    <p class="Paragraf-Stili-1">Aşot’un gözleri parıldadı.</p>

    <p class="Paragraf-Stili-1">“Geldi işte; sana demedim mi? Ohannes geldi.”</p>

    <p class="Paragraf-Stili-1">Erivan’lı katili o an tek kurtuluş ümidi olarak görüyordu. Kapıya atıldı; bir başkası olamazdı. Garsoniyerini düşüp kalktığı bir kaç kadının dışında bilen yoktu zaten. Onlar da çağırmadan gelmezlerdi.</p>

    <p class="Paragraf-Stili-1">Oysa Garbis, Ohannes’in en azından söylediği saatte gelmeyeceğine emindi. Kapı çalınır çalınmaz huylanarak elini belindeki otomatik silaha attı. Tedbirli davranmak zorundaydı. Aşot hiç tereddüt etmeden kapıyı ardına kadar açtı ve yüzündeki tebessüm bir anda buz kesti. Karşısında tanımadığı üç adam duruyordu ve ellerinde silahlar vardı.</p>

    <p class="Paragraf-Stili-1">Öndeki, “Polis!” diye gürledi.</p>

    <p class="Paragraf-Stili-1">Aşot adalelerine felç gelmiş gibi kaskatı kesildi. Kımıldayamadı. Fakat Garbis ne de olsa yılların paralı askeriydi; kapana kısıldıklarını ve durumun ümitsiz olduğunu hemen anlamıştı. Belinden silahını çekerek kapıya yöneltti. Lakin Aşot tam girişte kaskatı kesilmiş bedeniyle polisleri perdeliyordu. Aşot’u vurmamak için silahını ateşleyemedi. Polislerde içerdeki ikinci kişinin silaha sarıldığını Aşot’un omuzu üzerinden görmüşlerdi. “Teslim olun!” diye bağırdılar.</p>

    <p class="Paragraf-Stili-1">Garbis kendine uygun bir ateş açısı sağlamak için yana kaçtı ve bu defa Aşot’ a aldırmadan tetiğe asıldı. Sıktığı kurşun ekipteki memurlardan birinin yanağını yalayarak duvara saplandı. Aynı anda sağ taraftaki memurda açık hedef teşkil eden Garbis’e iki el ateş etti. Kurşunlar hedefi bulmuştu.</p>

    <p class="Paragraf-Stili-1">Garbis biri kalbine diğeri ciğerine saplanan kurşunların etkisiyle kütük gibi yere devrildi. Halının üzerinde kısa bir debelenmeden sonra can verdi.</p>

    <p class="Paragraf-Stili-1">Aşot Artinyan korkudan can havliyle kendini dışarı atmak istedi, polisler aynı anda onu paspasın üzerine devirerek üzerine çullandılar. Biri hızla Aşot’un ellerini arkaya kıvırıp bileklerine kelepçeyi geçirirken diğer ikisi ellerinde silahlarıyla daireye daldılar.</p>

    <p class="Paragraf-Stili-1">Evde başka terörist bulamamışlardı..</p>

    <p class="Paragraf-Stili-1">***</p>

    <p class="Paragraf-Stili-1">Nadya, Baş Komiser Özcan Dursun’un odasına getirildiğinde kalp çarpıntıları yeniden artmaya başlamıştı. İki sivil polis nezaretinde Emniyetle bu kadar çabuk döneceğini hiç düşünmemişti. Gerçi memurlar kendisine tahmininden de fazla kibar ve anlayışlı davranmışlardı, ama yine de Nadya heyecanını bastıramıyordu.</p>

    <p class="Paragraf-Stili-1">Komiser onu ayakta karşıladı, masasının hemen yanı başındaki koltuklardan birine oturttu. Polisler dışarı çıkınca kadının heyecanını görerek, “Sizi buraya bu kadar çabuk çağırdığım için bağışlayın” dedi.</p>

    <p class="Paragraf-Stili-1">Nadya az buçuk neden getirildiğini sezinliyordu.</p>

    <p class="Paragraf-Stili-1">“Verdiğim adres işe yaradı mı?” diye sordu.</p>

    <p class="Paragraf-Stili-1">“Evet. O adreste iki kişi yakaladık. Maalesef biri çatışmada öldü.”</p>

    <p class="Paragraf-Stili-1">Nadya nefesini tutarak, “Aşot mu?” dedi.</p>

    <p class="Paragraf-Stili-1">“Hayır, o sağ.”</p>

    <p class="Paragraf-Stili-1">Derin bir nefes aldı genç kadın. “Konuştu mu?”</p>

    <p class="Paragraf-Stili-1">“Hem de bülbül gibi. Yardımlarınız için size çok şey borçluyum.”</p>

    <p class="Paragraf-Stili-1">Nadya, Baş Komiserin samimi olup olmadığını anlamak için kısa bir süre onu süzdü. Samimi görünüyordu komiser.</p>

    <p class="Paragraf-Stili-1">“Buna sevindim.”</p>

    <p class="Paragraf-Stili-1">“Sizi de buraya sanıklarla yüzleştirmek için getirttim.”</p>

    <p class="Paragraf-Stili-1">Nadya yine vücudunda hafif bir ürperme geçirdi.</p>

    <p class="Paragraf-Stili-1">“Tamam, ben hazırım. Ama daha önce de söyledim, sadece 399 Aşot’u tanıyorum.”</p>

    <p class="Paragraf-Stili-1">“Bana o kadarı yeterli.”</p>

    <p class="Paragraf-Stili-1">Özcan Dursun bir kaç saniye genç kadını inceledi. İster istemez üzerine yoğunlaşan bakışları biraz uzamıştı. Onu tanıyalı henüz çok az olmuştu ve Nadya onun indinde hafif meşrep bir striptiz yıldızıydı. Oysa Emniyet’e çok sade bir kıyafetle gelmişti. Sırtında koyu füme bir tayyör, uzun çizmeler ve belli belirsiz bir makyaj vardı yüzünde. Onu bu haliyle görenler, kesinlikle hayatını soyunarak kazanan bir kadın olduğunu düşünemezlerdi.</p>

    <p class="Paragraf-Stili-1">“Endişelenmenizi gerektirecek bir durum yok” diye mırıldandı.</p>

    <p class="Paragraf-Stili-1">Nadya tam rahatlamamıştı. Zar zor, “Şu Savcı konusu ne olacak?” diyebildi.</p>

    <p class="Paragraf-Stili-1">“Savcılığa vereceğimiz suç tutanağında mümkün olduğunca bize ettiğiniz yardımlar ve olayın aydınlanmasındaki hizmetlerinizi belirteceğim.”</p>

    <p class="Paragraf-Stili-1">“Teşekkür ederim” diye fısıldadı Nadya. “Size çok şey borçluyum.”</p>

    <p class="Paragraf-Stili-1">“Ben de size. Bu yardımlarınızı unutmayacağım.”</p>

    <p class="Paragraf-Stili-1">Tam o sırada kapı vurularak sivil bir memur başını içeriye uzattı ve “Komiserim biz hazırız, isterseniz tanığı teşhis için aşağıya indirebilirsiniz” dedi.</p>

    <p class="Paragraf-Stili-1">Özcan Dursun, “Tamam, birazdan geleceğiz” diye söylendi.</p>

    <p class="Paragraf-Stili-1">Nadya saf bir şekilde sordu. “Gideceğimiz yer uzak mı?”</p>

    <p class="Paragraf-Stili-1">“Hayır, iki kat aşağısı. Orayı biliyorsunuz, daha önce sizi de ağırlamıştık.”</p>

    <p class="Paragraf-Stili-1">Hafifçe kızardı genç kadın.</p>

    <p class="Paragraf-Stili-1">“Evet, tabii ya! Nasıl bilmem? Hayatımın en zor saatlerini orada geçirdim” dedi. Sonra ikisi de gülüştüler..</p>

    <p class="Paragraf-Stili-1">Komiser ayağa kalktı, kibar ve ölçülü bir şekilde genç kadına yaklaşarak koltuktan kalkmasına yardımcı oldu. Odadan çıktılar, koridor boyunca yürümeye başladılar. Onları gören polisler, Merkez’de bu kadar cazip ve çarpıcı bir kadın görmeye alışık olmadıkları için bakışları hep üzerlerine kayıyor, sonra Nadya’nın yanında Baş Komiseri farkedince hemen bakışlarını çeviriyorlardı.</p>

    <p class="Paragraf-Stili-1">Özcan bile şaşırmaktan kendini alamadı. Üstelik bu gün genç kadın son derece hanım hanımcık giyinmiş, abartılı hiç bir şey kullanmamıştı. Makyajı bile belli belirsizdi, ama yine de dikkat çekiyordu. Komiser koridorda yürürken havayı dağıtmak için sordu.</p>

    <p class="Paragraf-Stili-1">“Ne zaman çalışmaya başlayacaksınız?”</p>

    <p class="Paragraf-Stili-1">“Henüz bilmiyorum. Olaylar beni çok sarstı. Dinlenmeye ihtiyacım var.”</p>

    <p class="Paragraf-Stili-1">“Haklısınız.”</p>

    <p class="Paragraf-Stili-1">“Tabii eninde sonunda başlayacağım. Çalışmak zorundayım. Belki bir hafta kadar dinlenirim.”</p>

    <p class="Paragraf-Stili-1">Başını salladı Özcan. Cidden sarsıcı, etkileyici günlerdi. Tam bir kabus. Koridor boyunca ilerlerken sessiz kaldılar. Sonra Nadya mırıldandı.</p>

    <p class="Paragraf-Stili-1">“Bir gece şovuma gelir misiniz? Misafirim olursunuz.”</p>

    <p class="Paragraf-Stili-1">“Yoo, hayır!” dedi Özcan.</p>

    <p class="Paragraf-Stili-1">Nadya irkildi. Küçümsendiğini, yaptığı işin hor görüldüğü intibaına kapıldı. Yine yanakları al al oldu. Nedense, alışık olmadığı halde, bu adamın yanında sık sık utanıyordu. Ama sonra Komiserin ağzından dökülen kelimeleri işitince yüreğinde yıllardır hissetmediği bir sevinç ürpertisi oluştu aniden.</p>

    <p class="Paragraf-Stili-1">“Şovunuza gelmektense, sizinle başbaşa bir akşam yemeğini tercih ederim.” Komiserde bu lafı nasıl söylediğine şaşırmıştı.</p>

    <p class="Paragraf-Stili-1">Alt kattaki sorgulama odasına gidinceye kadar bir daha konuşmadılar. ikisi de yetişkin ve çok farklı dünyaların insanlarıydı. Fakat yüreklerinde garip bir elektriklenmenin oluştuğunu duyumsuyorlardı..</p>

    <p class="Paragraf-Stili-1">***</p>

    <p class="Paragraf-Stili-1">Şartlar, hava, dekor ve mizansen Nadya’ya hiç de yabancı gelmedi. Daha çok kısa bir zaman önce kendisi de o iskemlede oturuyordu. Ne var ki önemli bir değişiklik mevcuttu bu sefer. Sanık sandalyesinde kendisi yoktu.</p>

    <p class="Paragraf-Stili-1">Oda biraz daha karanlıkmış gibi geldi Nadya’ya..</p>

    <p class="Paragraf-Stili-1">Aşot Artinyan’ın sırtı kendilerine dönüktü ve odaya girdiklerinin farkına dahi varmamıştı. Masanın karşısında gömleklerini dirseklerine kadar kıvırmış, aralarında sigara tüttüren iki sivil polis sorgulamayı sürdürüyorlardı. Biri kısa boylu, dazlak, haşin bakışlı sert bir tipti. Diğeri ise şişman ve iri yarıydı.</p>

    <p class="Paragraf-Stili-1">Odanın içi her zamanki gibi havasız ve sigara dumanıyla doluydu.</p>

    <p class="Paragraf-Stili-1">Sorgulama ekibi, Baş Komiserle Nadya’nın içeri girdiklerini görmelerine rağmen, sanki varlıklarından bihaber gibi davranmaya devam ettiler.</p>

    <p class="Paragraf-Stili-1">Kısa boylu polis haşin edasıyla Baş Komisere kaçamak bir nazar atfedip devam etti. “Hadi bakalım, şimdi biraz da şu kadından bahsedelim. Konuş, onu nasıl ve nereden buldun?”</p>

    <p class="Paragraf-Stili-1">“Söyledim ya memur bey, öyle birini tanımıyorum. “</p>

    <p class="Paragraf-Stili-1">“Demek tanımıyorsun ?”</p>

    <p class="Paragraf-Stili-1">“Evet, efendim.. Kesinlikle tanımıyorum.”</p>

    <p class="Paragraf-Stili-1">“Yalan söylüyorsun Aşot. Ama sana biraz yardımcı olayım. Belki hatırlamanı sağlar. Adı Nadya Melikyan. Bir striptiz artisti. Hot Dogs adlı gece kulübünde çalışıyor.”</p>

    <p class="Paragraf-Stili-1">Aşot ter içindeydi. Başını çaresizce iki yana salladı.</p>

    <p class="Paragraf-Stili-1">Konuşmaya başladığında sesi titriyordu.</p>

    <p class="Paragraf-Stili-1">“Daha evvelde söylediniz.. Ama o isimde bir kadını tanımıyorum.”</p>

    <p class="Paragraf-Stili-1">“Yok canım! Ama biz kadının senin cafene bir kaç kere girip çıktığını tesbit ettik.”</p>

    <p class="Paragraf-Stili-1">“Olamaz mı yani? Cafeye her gün yüzlerce müşteri girip çıkar. Belki o da sıradan bir müşteridir.”</p>

    <p class="Paragraf-Stili-1">“Bak yine yalan konuşmaya başladın. O kadına bir teklif yaptığını da biliyoruz.”</p>

    <p class="Paragraf-Stili-1">“Hayır, bu da yalan. Boş atıp dolu tutmak istiyorsunuz.”</p>

    <p class="Paragraf-Stili-1">“Boşuna inkara çalışıyorsun Aşot. İnkar seni kurtarmaz. O kadınla Prof Zeki Solmaz’ı sen tanıştırdın, değil mi?”</p>

    <p class="Paragraf-Stili-1">“Hayır, kabul etmiyorum. Ne bahsettiğiniz kişiyi, ne de o kadını tanımam.”</p>

    <p class="Paragraf-Stili-1">“Ama elimizde senin bu iddianı çürütecek tanık var.”</p>

    <p class="Paragraf-Stili-1">Aşot’un en korktuğu yan da buydu.</p>

    <p class="Paragraf-Stili-1">Nadya herşeyi polise anlatmış olmalıydı, içinden, “pis fahişe” diye homurdandı. Belki bilerek belki bilmeyerek ikisini de ateşe atmıştı.</p>

    <p class="Paragraf-Stili-1">“Bu onun ifadesi.., yalan söylüyor” diyebildi ancak.</p>

    <p class="Paragraf-Stili-1">Kısa boylu memur Aşot’un üzerinden Baş Komisere kısa bir bakış attı. Özcan Dursun artık devreye girmesinin zamanı geldiğini anlamıştı. Nadya’ya orada durmasını söyleyerek usulca masanın etrafını dolanıp Aşot’un karşısına geçti.</p>

    <p class="Paragraf-Stili-1">Aşot karşısında beliren yeni simaya tereddütle baktı. Onu daha evvel hiç görmemiş hiç karşılaşmamışlardı.</p>

    <p class="Paragraf-Stili-1">Baş Komiser cebinden çıkardığı kağıt parçasını masanın üzerine koydu.</p>

    <p class="Paragraf-Stili-1">Bu garsoniyerin adresinin yazılı olduğu kağıt parçasıydı. Aşot bir anda bembeyaz kesildi, alnında boncuk boncuk ter taneleri belirdi.</p>

    <p class="Paragraf-Stili-1">Özcan Dursun, “Bu senin el yazın mı?” diye sordu.</p>

    <p class="Paragraf-Stili-1">Yutkunan Aşot, “Olabilir” diye homurdandı. “Benziyor.”</p>

    <p class="Paragraf-Stili-1">“Seni yakaladığımız garsoniyerin adresi, değil mi?”</p>

    <p class="Paragraf-Stili-1">“Doğru.”</p>

    <p class="Paragraf-Stili-1">“Bu adresi kime yazıp verdin?”</p>

    <p class="Paragraf-Stili-1">“Hatırlamıyorum. Emin değilim..”</p>

    <p class="Paragraf-Stili-1">“Ama biz biliyoruz.”</p>

    <p class="Paragraf-Stili-1">“İlişkiye girdiğim herhangi bir kadına vermiş olabilirim. Ne ifade eder ki?”</p>

    <p class="Paragraf-Stili-1">“Nadya Melikyan’a vermiş olabilir misin?”</p>

    <p class="Paragraf-Stili-1">“Hayır. Öyle birini tanımadığımı söylemiştim.”</p>

    <p class="Paragraf-Stili-1">“Peki Aşot, Prof Zeki’yi neden öldürmeye çalıştınız, gayeniz neydi?”</p>

    <p class="Paragraf-Stili-1">“Ben kimseyi öldürmeye çalışmadım, öyle bir gayem de yoktu. Bunu da nereden çıkarıyorsunuz?”.</p>

    <p class="Paragraf-Stili-1">“Garsoniyerinde polise ateş eden adam, yani senin Garbis diye tanımladığın kişinin Varujan Sauvagnargues adında Fransız teb’alı bir terörist olduğunu da bilmiyor musun?”</p>

    <p class="Paragraf-Stili-1">“Hayır.. Onu Garbis diye tanırım.. Bana kendini öyle tanıtmıştı. Kurtuluş’ta otururmuş..”</p>

    <p class="Paragraf-Stili-1">“Onun garsoniyerinde ne işi vardı?”</p>

    <p class="Paragraf-Stili-1">Aşot Artinyan renkten renge giriyordu. Düşüncelerini toparlayabilmek için vakit kazanmaya çalıştı.</p>

    <p class="Paragraf-Stili-1">“Anlayın işte.. O da bekarmış.. Niyetimiz biraz gönül eğlendirmekti.”</p>

    <p class="Paragraf-Stili-1">Kısa boylu polis sertçe sordu. “Nadya Melikyan’ı onun için mi çağırdın eve?” Sorulardan sersemlemiş olmasına rağmen, bu fikir birden kurtuluş gibi geldi</p>

    <p class="Paragraf-Stili-1">Aşot’a. Polise şaşırmış gibi bakarak, “Evet, bu kağıdı bir kadına verdiğimi kabul ediyorum fakat onun adının Nadya olduğunu hiç sanmıyorum; başka birisim vermişti bana.”</p>

    <p class="Paragraf-Stili-1">“Neydi sana verdiği ad?”</p>

    <p class="Paragraf-Stili-1">“Kafam şu an çok dağınık.. Galiba Eliz demişti.. Suzi veya Ani de olabilir”.”</p>

    <p class="Paragraf-Stili-1">Baş Komiser yeniden devreye girdi.</p>

    <p class="Paragraf-Stili-1">“Şu kadını biraz tarif etsene bize.”</p>

    <p class="Paragraf-Stili-1">Aşot mendiliyle alnında biriken terleri sildi.</p>

    <p class="Paragraf-Stili-1">“Güzel bir kadındı. Uzun boylu, bakımlı, endamlı...”</p>

    <p class="Paragraf-Stili-1">“Başka?” dedi Komiser.</p>

    <p class="Paragraf-Stili-1">Aşot büyük bir hata yaparak, iyi bir yolda olduğunu sanmıştı.</p>

    <p class="Paragraf-Stili-1">“Yeşil gözlüydü, iyi de göğüsleri vardı.. Anlarsınız ya?”</p>

    <p class="Paragraf-Stili-1">Özcan Dursun elinde olmadan bakışları bir an arkada sessizce duran ve konuşmaları dinleyen genç kadına kaydı. Nadya bağırmamak için güçlükle ağzını kapatmıştı eliyle.</p>

    <p class="Paragraf-Stili-1">“Gelmedi mi kadın ?” diye sordu Komiser.</p>

    <p class="Paragraf-Stili-1">“Aynı kadını mı kasdediyoruz bilmiyorum ama, geldi tabii..”</p>

    <p class="Paragraf-Stili-1">“Ne zaman?”</p>

    <p class="Paragraf-Stili-1">“Dün gece.”</p>

    <p class="Paragraf-Stili-1">“Kaçta?”</p>

    <p class="Paragraf-Stili-1">Aşot yine bir duraklama geçirdi.</p>

    <p class="Paragraf-Stili-1">“Sanırım dokuz sularında. “</p>

    <p class="Paragraf-Stili-1">“Bütün bir geceyi birlikte mi geçirdiniz?”</p>

    <p class="Paragraf-Stili-1">“Evet, memur bey.”</p>

    <p class="Paragraf-Stili-1">“Kesinlikle emin misin?”</p>

    <p class="Paragraf-Stili-1">Galiba ufukta bir kurtuluş umudu doğuyor, diye düşünen Aşot, “Evet, kesinlikle” dedi.</p>

    <p class="Paragraf-Stili-1">O zaman Baş Komiser eliyle Nadya’ya yanına gelmesi için bir işaret yaptı. Genç kadın öfke dolu adımlarla masanın öbür tarafına yürüdü. Konuşmalar onu büyük bir utanca boğmasına rağmen, artık korkmuyordu.</p>

    <p class="Paragraf-Stili-1">Nadya’yı karşısında görür görmez, Aşot’un başı önüne düştü. Yalanının tutmadığını ve herşeyi berbat ettiğini anlamıştı.</p>

    <p class="Paragraf-Stili-1">“Hapı yuttun Aşot” dedi Baş Komiser.” En azından otuz senelik ağır hapis cezası seni bekliyor. Belki mahkeme idam cezası da verebilir.”</p>

    <p class="Paragraf-Stili-1">Aşot hıçkırıklarla ağlamaya başlamıştı. Bir süre kendine gelemedi. Artık kafası da çalışmaz olmuştu. Neden sonra pişmanım, çok pişmanım, diye mırıldandı.</p>

    <p class="Paragraf-Stili-1">“Hepsi bu kadar da değil” dedi Özcan Dursun. “Dün gece Ohannes’i yakaladık. O bize herşeyi itiraf etti. Şimdi de perde 405 arkasındaki asıl elebaşını yakalamaya gidiyoruz.” Omuzları sarsıla sarsıla ağlamaya devam ediyordu Aşot. Bir ara boğulur gibi uludu. “Hepsi., ama hepsi para uğruna” diye yakındı. Kendime Fransa’da yeni bir hayat kurmak istiyordum. Tek suçum iyi ve paralı bir hayata kavuşmaktı. Çok pişmanım..”</p>

    <p class="Paragraf-Stili-1">“Gecikmiş nedamet işe yaramaz Aşot. Hepinizin maskesi düştü.”</p>

    <p class="Paragraf-Stili-1">Artinyan kan çanağına dönen gözlerini Komiser’e çevirdi.</p>

    <p class="Paragraf-Stili-1">“O namussuzu da yakalayın.. Asıl suçlu o zaten..”</p>

    <p class="Paragraf-Stili-1">“Kimi kasdediyorsun Aşot?”</p>

    <p class="Paragraf-Stili-1">“Artık herşeyi biliyorsunuz, ağzımı aramanın anlamı yok. Kimi olacak? Alex King denen o gazeteciyi.. Ekibin elebaşısını yani..”</p>

    <p class="Paragraf-Stili-1">Polisler birbirlerine baktılar. Sorgulamayı yürüten iki memur Alex King’in adını ilk defa duyuyorlardı. Ama Baş Komiser, Alex King’in kim olduğunu gayet iyi biliyordu. Odadan çıkarken, “Bu herifi özel bir odaya atın” diye homurdandı. Sonra Nadya’yı kolundan tutup dışarı çıkardı. Merdivenleri çıkarlarken muavin Ömer’le karşılaştılar.</p>

    <p class="Paragraf-Stili-1">“Ömer” dedi muavine. “Bir arabaya atlayın ve Doçent Orhan Tözek’i buraya getirin. Hemen, şimdi.”</p>

    <p class="Paragraf-Stili-1">“Hayrola Komiserim, yine bir olay mı var?”</p>

    <p class="Paragraf-Stili-1">“Öyle sayılır. Vurulan Garbis’in cesedini teşhis etmesini istiyorum. Ne de olsa onu tanıyan tek kişi o. Ayrıca televizyon programında babasıyla saatlerce ilmi tartışma yapan kişinin terörist şebekesinin başı olduğu haberini vermek zevki de bana ait olmalı.”</p>

    <p class="Paragraf-Stili-1">Gülümseyen Muavin, “Emredersiniz amirim” dedi...</p>

    <p class="Paragraf-Stili-1">***</p>

    <p class="Paragraf-Stili-1"> </p>

    <p class="Paragraf-Stili-1"> </p>

    <p class="Paragraf-Stili-1"> </p>

    <p class="Paragraf-Stili-1"> </p>

    <p class="Paragraf-Stili-1"> </p>

    <p class="Paragraf-Stili-1"> </p>

    <p class="Paragraf-Stili-1"> </p>

    <p class="Paragraf-Stili-1"> </p>

    <p class="Paragraf-Stili-1"> </p>

    <p class="Paragraf-Stili-1"> </p>

    <p class="Paragraf-Stili-1 para-style-override-4"><span> </span></p>
  </div>
</body>
</html>