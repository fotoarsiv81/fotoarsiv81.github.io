<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Terörün Gölgesi-16</title>
  <link href="../Styles/style.css" rel="stylesheet" type="text/css"/>
</head>

<body id="Ter-r-n-G-lgesi" xml:lang="tr-TR">
  <div>
    <p class="Paragraf-Stili-1"><span class="char-style-override-1">E</span>vine yaklaşıyorlardı artık. Babası arkada yorgun, sessiz uygusu gelmiş gibi zaman zaman gözlerini yumuyordu, oluktan ziyade üzgün olduğunun farkındaydı, bilim adamı öldürülmüştü bu gün. Ve işin ilginç yanı bu tehditin ucunda bizzat babası da vardı. Arabanın içindeki durgunluğu yok etmek için radyonun düğmeleriyle oynadı, FM bandı üzerinde yayın yapanlardan birinin hafif melodiler çalan müziği yayılmaya başladı. Dikiz aynasına son bir kere daha baktı. Beyaz Opel’in farları geride kalmıştı ama hala peşlerindeydi. İçindeki güven hissi daha da arttı. En azından bu gece tehlikede değillerdi artık.</p>

    <p class="Paragraf-Stili-1">Yanında oturan Burcu’ya bir göz attı.</p>

    <p class="Paragraf-Stili-1">İçi kaynadı birden, ona haksızlık ettiğini biliyordu. Kız da ilk defa kendisine içten ve incelikle gülümsemişti. Cesaretlendi. Babası arkada gözleri kapalı oturuyordu. Sağ elini uzatıp kızın elini tuttu. Burcu çekmemişti elini. Asistanı değişik bir kızdı; belki çok güzel sayılmazdı, ama her zaman doğal bir incelik, tavırlarında sevecenlik taşırdı. Yaşadığı huzuru herzaman çevresine yayardı. Orhan kendi kendine onu uzun zamandan beri sevdiğini itiraf etmek zorunda kaldı. Hislerini açıkça ona itiraf etmemişti bu güne kadar.</p>

    <p class="Paragraf-Stili-1">Yaşadığı hayatın ne kadar dürüst olduğunu biliyordu, iş çevresinde en ufak bir flörtü bile olmamıştı. Genç kızın yumuşak tenli eli hala avucunun içindeydi. Bakışlarıyla birbirlerini süzdüler ama tek kelime etmediler.</p>

    <p class="Paragraf-Stili-1">Çiftlik evine giden düz ve uzun yola girince Orhan kızın elini bırakarak tekrar direksiyonu kavradı. Burcu ilk defa sesini alçaltarak fısıldadı.” Arkamızda bir arabanın uzun zamandan beri bizi takip ettiğinin farkında mısınız?”</p>

    <p class="Paragraf-Stili-1">“Biliyorum” dedi Orhan. “Meraklanmana gerek yok, onlar polis.”</p>

    <p class="Paragraf-Stili-1">“Emin misiniz?”</p>

    <p class="Paragraf-Stili-1">“Evet. Konuştuğumuz Baş Komiserin adamları. Babamı korumakla görevliler.”</p>

    <p class="Paragraf-Stili-1">“Niye daha evvel söylemediniz?”</p>

    <p class="Paragraf-Stili-1">“Babamın huzurunun kaçmasını istemedim de ondan. Yoksa buraya döner miydim hiç? Bu gece güvencedeyiz. Rahat ol. “</p>

    <p class="Paragraf-Stili-1">“Evde mi kalacaklar?”</p>

    <p class="Paragraf-Stili-1">“Bilmiyorum, bu onların sorunu. Kaç kişi oldukları hakkında da bir fikrim yok. Ama bir kısmı evde kalmak isterse bana göre hava hoş.”</p>

    <p class="Paragraf-Stili-1">Burcu biraz irkilir gibi olmuştu. Sesini daha da kıstı.</p>

    <p class="Paragraf-Stili-1">“Rüknettin Hoca inşallah bozulmaz. “</p>

    <p class="Paragraf-Stili-1">“Niye bozulacak ki? Adamlar onun güvenliği için buradalar. Polise onun için gitmedik mi?”</p>

    <p class="Paragraf-Stili-1">Arkadan yükselen babasının sesiyle başını çevirdi Orhan.</p>

    <p class="Paragraf-Stili-1">“Benim için koruma mı istedin oğlum ?”</p>

    <p class="Paragraf-Stili-1">“Evet, baba. Lütfen şimdi de bunu mesele etme. Mecburdum. Bu evden ayrılmayacağını biliyordum, seni tek başına da bırakamazdım ya! “</p>

    <p class="Paragraf-Stili-1">Yaşlı adam homurdandı. “Her zaman olayları büyütmeye bayılırsın. “</p>

    <p class="Paragraf-Stili-1">“Hiç de değil. Zeki Hoca’nın ölümünün tabii olmadığını kabullenmek zorundasın.</p>

    <p class="Paragraf-Stili-1">Adamcağız boğularak öldürülmüş. Hem de iffetsiz bir kadının evinde. Onu ikimiz de yakinen tanırız, bu seni şüpheye düşürmüyor mu?”</p>

    <p class="Paragraf-Stili-1">“Kimsenin özel hayatını bilemem. Kim bilir, belki onun da böyle bir zaafı vardı.”</p>

    <p class="Paragraf-Stili-1">“Hadi baba, yapma. Gerçeği kabul et artık. Onu Ermeni teröristler öldürdü.”</p>

    <p class="Paragraf-Stili-1">“Buna ihtimal veremem. Başkaları belki öyle düşünebilir ama en azından sen bunu söylememelisin.”</p>

    <p class="Paragraf-Stili-1">“Nedenmiş o?”</p>

    <p class="Paragraf-Stili-1">“Çünkü böyle bir cinayet Ermenilerin şu sıralarda güttükleri siyasi davranışlara ters düşer. Bu yolu daha evvel denediler ve tüm dünyanın tepkisini çektiler. Şimdi izledikleri politika tarihi çarpıtarak kendilerini haklı çıkaracak siyasal bir vasat hazırlamak üzere kurulu. Yeniden teröre başvurmak tenakuz yaratır.”</p>

    <p class="Paragraf-Stili-1">“Asla emin değilim bundan. Bence o kademeyi çoktan geçtiler.”</p>

    <p class="Paragraf-Stili-1">“Ne demek istiyorsun?”</p>

    <p class="Paragraf-Stili-1">“Yani sence tüm dünyaya Haklı olduklarını kabul ettirmediler mi? En dost olarak kabul ettiğimiz ülkelerde bile diyasporaları zafer kazandı, jenosit tescil edildi, katliam anılarına heykeller inşa edildi. Şimdi intikamın talep ve eylem bölümüne geçiliyor”</p>

    <p class="Paragraf-Stili-1">“Bu düşüncelerinle beni kızdırıyorsun. Söylediklerin bir bilim adamına yakışmaz. “Orhan omuzlarını silkti.</p>

    <p class="Paragraf-Stili-1">“Umarım haklısındır, ama en azından bu akşam tanıştığımız Baş Komiser senin gibi düşünmüyor.”</p>

    <p class="Paragraf-Stili-1">İkisi de sustu. Münakaşaları bir sonuç vermeyecekti.</p>

    <p class="Paragraf-Stili-1">Keçi gibi inatçıydı babası. Gerçi arkalarından gelen polislere kötü davranmamış, gönül kırıcı bir af etmemişti ama, sanki oradaki mevcudiyetlerinin anlamsız olduğunu ihsas eden bir yüz ifadesiyle dolaşmıştı etrafta. Dudaklarında ince bir tebessüm vardı. Opel’den dört sivil memur inmişti, ikisinin elinde otomatik tüfekler vardı. Silahsız olanlarından biri yanlarına gelerek, “Ben komiser muavini Ekrem” diye tanıtmıştı kendini. Ev halkı onun Nadya’yı ilk sorguya çeken memur olduğunu bilmiyorlardı tabii. Geliş sebeplerini resmen açıkladıktan sonra Rüknettin Hoca’dan iki kişinin evde yer alması gerektiğini, diğer ikisinin ise bahçede gözetleme görevi yapacağını söyledi. Hoca her zamanki mütevekkil haliyle, “Nasıl uygun görüyorsanız, öyle davranın” dedi.</p>

    <p class="Paragraf-Stili-1">İki memur bahçeye çıkıp karanlıkta kayboldular. Diğer ikisi evin içini iyice bir araştırdıktan sonra alt katta kalmaya karar verdiler. Burcu sanki evin gerçek sahibiymiş gibi görevli polislere çay ikram etmek istedi. Gecenin ayazında dışarıda sabaha kadar beklemek cidden zordu. Neyse ki yağmur yağmıyordu. Fakat polisler bu nazik öneriyi reddettiler. Saat bire doğru ev halkı polisleri bırakarak odalarına çekildi. Önce Rüknettin Hoca yattı. Yaşlı adam hiç bir şey olmayacağına, gecenin vukuatsız geçeceğine emindi. Burcu’da kendisine tahsis edilen odasına çekildi. Orhan yatmadan evvel komiser muavini Ekrem’le biraz havadan sudan sohbet etti. Nedense muavin fazla konuşkan biri değildi ve Orhan’ın kendisini deşmek için sorduğu sualleri, usturuplu bir şekilde geçiştirmeyi başarı ile becermişti. Sonunda adamın açıklama yapmayacağını anlayan genç doçent izin isteyip odasına yollandı. Babasının aksine huzursuzdu. Gerçi kendilerini koruyan dört uzman polis vardı çevrede, ama nedense eve gelirken içinde hissettiği güven hissi yavaş yavaş kaybolmaya başlıyordu. Merdivenleri tırmanıp yatak odasının kapısını açarken, komiser muavininin alt katın bütün ışıklarını aceleyle söndürdüğünü gördü. Polisler bekleyişe geçiyorlardı.</p>

    <p class="Paragraf-Stili-1">Orhan’ın hiç uykusu yoktu, gerilen sinirleri uykusunu tamamen kaçırmıştı. Fakat evin karanlığa gömülmesini isteyen ve teyakkuza geçen güvenlik güçleri muhtemel bir saldırı beklerken, kendi odasının ışıklarının yanık kalması iyi olmayacaktı. Mecburen odanın ışığını söndürdü. Soyunmadı, doğruca pencerenin önüne gitti, kalın güneşlikleri sonuna kadar açtı, tülleri araladı, camın önüne bir iskemle çekerek oturdu. Nasıl olsa uykusu yoktu, bekleyebilirdi ve odası dışardan görülmeyecek kadar karanlıktı.</p>

    <p class="Paragraf-Stili-1">Sert bir rüzgar esiyordu dışarıda. Vadinin iki yanındaki kesif çam ormanlarının bulunduğu yamaçlardan kopan uğultu odanın camlarını tıngırdatıyordu. Bahçe zifiri karanlıktı. Beş on dakika sonra ilk yağmur tanecikleri cama vurmaya başladı. Yağış yine başlamıştı. Dışarıda nöbet tutan silahlı korumaları anımsadı. Görevleri cidden zordu. Şimdi birde yağmur altında sırılsıklam kesileceklerdi.</p>

    <p class="Paragraf-Stili-1">Orhan meraka kapıldı; acaba nereye saklanmışlardı. Koca bahçenin arka tarafında babasının kendi elleriyle yaptığı ufak bir kulübe vardı, içinde kazma kürek, eski araba lastikleri, kullanılmayan bazı eşyaların atıldığı ufak bir baraka. Bulunduğu odadan orası görünmezdi, fakat bahçenin daha karanlık ve uzak bölümünde olduğu için muhtemelen polislerden biri orada olabilirdi. Diğerinin ise girişe yakın bir yerde mevzilendiğini düşündü. Belki onu görebilirdi, dikkat kesilip bakışlarını karanlığa dikti, ama hiç bir şey göremedi. En ufak bir hareket dahi yoktu. Yanıp sönen bir sigara ışığını bile rastlamadı. Belki de polisler sigara içmiyorlardı.</p>

    <p class="Paragraf-Stili-1">Yaklaşık yarım saat geçti. Fosforlu kol saatine baktı Orhan, ikiyi yirmi geçiyordu. Belki bütün tedbirler boşunaydı, saldırı filan olmayacaktı. Yoksa babam haklı mı, diye geçirdi içinden, olanları o mu vehmediyordu? Ama bu kuşkusundan çabuk vazgeçti; polis ciddi bir şeylerden şüphelenmese, hiç dört kişilik bir ekibi peşlerine takar mıydı?</p>

    <p class="Paragraf-Stili-1">Sabırla beklemeye devam etti.</p>

    <p class="Paragraf-Stili-1">Babasının tabancasını yeniden çıkarıp yatağın üzerine bıraktı. Kullanmak lüzumu hasıl olursa hemen elinin yetişebileceği bir yerdeydi.</p>

    <p class="Paragraf-Stili-1">Rüzgar esmeye, yağmur yağmaya devam ediyordu.</p>

    <p class="Paragraf-Stili-1">Çok uzaklardan bir köpek havlaması işitti. Pek oralı olmadı. Acaba jandarma karakolunun askerleri yine gözetlemeye devam ediyorlar mıydı? Yoksa ilgileri sadece o geceye mi münhasır kalmıştı?</p>

    <p class="Paragraf-Stili-1">Hayrete düşerek düşündü; annesi ile babası nasıl olmuştu da senelerce bu ıssız yerde yaşamışlardı? Tenhalıktan, çevrenin boşluğundan bu güne kadar hiç şikayetleri olmamıştı. Oysa insanı kesseler kimsenin duymayacağı bir yerdi burası.</p>

    <p class="Paragraf-Stili-1">Köpek bir kere daha havladı.</p>

    <p class="Paragraf-Stili-1">Ses sanki biraz daha yakından gelmişti. Kont yaşasaydı mutlaka havlayarak karşılık verirdi. Orhan cama biraz daha yaklaşıp gecenin karanlığına baktı. Bahçe aynı hareketsizlik içindeydi. Sertleşen rüzgarın tesiriyle ağaçların sallanan dallarından başka hiç bir hareket yoktu.</p>

    <p class="Paragraf-Stili-1">Vücudu uyuşmuştu, tam yerine oturacağı sırada babasının otomobilinin durduğu sundurmanın altında sanki belli belirsiz bir hareket sezinler gibi olmuştu.</p>

    <p class="Paragraf-Stili-1">Dikkat kesildi.</p>

    <p class="Paragraf-Stili-1">Polislerden biri olmalıydı. Ama aynı anda alt kattan da bir ses yükseldi. Telaşla atılan adımlar ya da bir koşuşma gibi. Kulağına bir ses daha çarptı. O sesi tanır gibi olmuştu, muavin Ekrem’in sesiydi bu..</p>

    <p class="Paragraf-Stili-1">Huylandı Orhan. Galiba bir terslik vardı dışarıda..</p>

    <p class="Paragraf-Stili-1">***</p>

    <p class="Paragraf-Stili-1">Burcu uyandığı anda karanlık yatak odasında belli belirsiz bir gürültü duymuştu. Önce emin olamadı, ne de olsa iki gecedir yabancı sayılacak bir odada, kendisine ait olmayan bir yatakta uyuyordu. Alışkanlıklarına bağlı bir kızdı, yabancı herşeyi elinde olmadan yadırgardı. Yatağın içinde dönüp uyumaya devam etmek istedi, sonra birden o gecenin koşullarını hatırladı.</p>

    <p class="Paragraf-Stili-1">Evde Rüknettin Hoca’yı korumak için bulunan polisler vardı ve bu hiç de olağan bir durum değildi. Aralık gözleri açıldı, gecenin karanlığını dinledi.</p>

    <p class="Paragraf-Stili-1">Ona mı öyle gelmişti acaba, yoksa gerçekten bir ses mi duymuştu?</p>

    <p class="Paragraf-Stili-1">Bakışları perdelerin sıkı sıkıya örtülü olduğu pencereye kaydı. Cama çarpan yağmur damlacıklarının çıkardığı titreşimleri ve rüzgarın hışırtılarını hissetti. Dışarıda fırtına olmalıydı. Uykusunu bölen değişen havanın çıkardığı sesler olmalıydı. Önemli olmadığını düşünüp tekrar uykuya dalmak istedi.</p>

    <p class="Paragraf-Stili-1">Ama dalamadı. Asla korkak bir insan değildi, buna rağmen körpe vücudunu titreten acayip bir endişeye kapılmıştı sanki. Bilinçsiz ve anlamsız. Bunun nedeninin Zeki Solmaz’ın beklenmeyen katlinden sonra yaşadığı anlamsız bekleyiş olduğunun farkındaydı.</p>

    <p class="Paragraf-Stili-1">Üstünden yorganı atıp yataktan kalktı.</p>

    <p class="Paragraf-Stili-1">Boş boş etrafına bakındı. Karanlıkta odanın içindeki eşyaları bile seçemiyordu. Gece soyunup yatağa girerken alışkanlıkla üstünden çıkardıklarını karyolanın hemen yanı başındaki iskemlenin üzerine bırakmıştı. El yordamıyla eşyalarına uzandı. Sonra neye öyle yaptığını düşündü; giyinmesini gerektiren bir durum yoktu ki..</p>

    <p class="Paragraf-Stili-1">Elini geri çekti. Gecenin sessizliğini dinlemeye devam etti. Dağ başı gibi ıssız ve tenha bir yerde olduklarından, kapalı perdelerin ardından hiç aydınlık girmiyordu. Çıplak ayak, usul usul pencerenin yanına gitti. Perdeyi aralayıp bir şey görecekmiş gibi karanlığa baktı.</p>

    <p class="Paragraf-Stili-1">Dışarıda sadece yağmur vardı ; bir de insanın içini titreten rüzgar. Perdeleri daha fazla açmaya çekinmişti. Niye huylandığını anlamadı. En iyisi yatağa dönüp uyumaya çalışmaktı. Sabah olup, gün ışıyınca içindeki tüm korkular, onu rahatsız eden endişeler dağılıp gidecekti. Yatağına döndü, bir an önce sabahın olmasını diledi, tam yatacakken de o patlamayı duydu..</p>

    <p class="Paragraf-Stili-1">Dehşetten irkildi. Çocuk olsa anlardı bunu. işittiği silah sesiydi. Hem bir tane de değil, birbiri ardına ateş ediliyordu..</p>

    <p class="Paragraf-Stili-1">Bu defa bilinçli olarak elbiselerine uzandı. Korktukları başına gelmişti galiba. Kazağını başından geçirip, flanel pantolonunu bacaklarına çekti. Çoraplarını giymeden ayaklarını botlarına soktu. Sanki giyinince ilk tehlikeyle karşı karşıya gelmeye hazırmış gibi hissetti kendini.</p>

    <p class="Paragraf-Stili-1">Silah seslerinin nerden geldiğini ilk bakışta anlayamamıştı. Bahçeden seslerin yükseldiğini düşündü önce, ama yanılıyordu galiba, sesleri daha yakından evin içinden duymuştu. Öyle olmalıydı. Tarraka çok yakından gelmişti..</p>

    <p class="Paragraf-Stili-1">Ödü koptu. ilk aklına gelen Hoca değil, Orhan oldu.</p>

    <p class="Paragraf-Stili-1">Onun bir cinayete kurban gitmesini kabullenemezdi. Deli gibi kapıya koştu</p>

    <p class="Paragraf-Stili-1">***</p>

    <p class="Paragraf-Stili-1">Garbis’in yüzünden yağmur damlacıkları süzülüyordu. Göbeğine rağmen ıslak otlar üzerinde deneyimli bir komando eri gibi süzülüyor, Arto’yu geride bırakıyordu. Hava şartlarının kötülüğüne hiç aldırdığı yoktu. Ufak bir kümbetin ardına gelince soluklanmak için durdular. Arto eliyle evin yan tarafında duran dört arabayı işaret etti. Diğeri, gördüm, dercesine başını salladı. Rüzgar tam karşılarından geldiği için fısıldaşarak konuşmalarına engel değildi, nasıl olsa sesleri duyulmazdı.</p>

    <p class="Paragraf-Stili-1">“Ev dolu galiba.”</p>

    <p class="Paragraf-Stili-1">“Sanırım öyle. “</p>

    <p class="Paragraf-Stili-1">“Polise başvurmuş olabilirler mi?”</p>

    <p class="Paragraf-Stili-1">“Burası jandarma bölgesiymiş, polisin yetki alanı değil. Hem bunlar özel araba, askeri araç göremiyorum.”</p>

    <p class="Paragraf-Stili-1">“Yani?”</p>

    <p class="Paragraf-Stili-1">“Yanisi şu: içerde olsa olsa bazı yakınları vardır adamın. Başına gelecekleri anladıysa korkup birilerini çağırmıştır. “</p>

    <p class="Paragraf-Stili-1">“Buna emin olamayız.” diye homurdandı Arto.</p>

    <p class="Paragraf-Stili-1">“Ne yani korkuyor musun?”</p>

    <p class="Paragraf-Stili-1">“Saçmalama.. Korkmadığımı bilirsin. Ama içerdeki durumu bilmeden harekete geçemeyiz. Ya sayıca çok ve silahlıysalar; ne yapacağız o zaman?”</p>

    <p class="Paragraf-Stili-1">“Elimizdeki tüfekler çok güçlü, silah olarak bizimle başa çıkamazlar. “</p>

    <p class="Paragraf-Stili-1">Arto rahatlamamıştı.</p>

    <p class="Paragraf-Stili-1">“Bizim işimiz sadece profesörü öldürmek, arbede çıkmasını istemiyorum. “</p>

    <p class="Paragraf-Stili-1">“Merak etme, ben de istemem. Ama mecbur kalırsak görevi yerine getirmek için başkalarını da öldürmek zorundayız. “</p>

    <p class="Paragraf-Stili-1">Bir süre susup etrafı kolaçan ettiler.</p>

    <p class="Paragraf-Stili-1">Garbis kısık sesle fısıldadı. “Bak, kestiğimiz teller onarılmamış. Yine oradan bahçeye süzülürüz”</p>

    <p class="Paragraf-Stili-1">“Tamam” dedi Arto.</p>

    <p class="Paragraf-Stili-1">Karanlıktan istifade ederek kümbetin arkasından sıyrıldılar ve ıslak otların üzerinde sürünerek ilerlemeye devam ettiler. Tellere on metre kala Arto, arkadaşının bacağını tuttu. Ne olduğunu anlamak için başını çeviren Garbis’e arabaların yanındaki belli belirsiz görünen karaltıyı işaret etti.</p>

    <p class="Paragraf-Stili-1">Garbis iyice gözlerini kısarak gösterilen noktaya baktı. Bahçede biri vardı..</p>

    <p class="Paragraf-Stili-1">“Tuzak!” diye mırıldandı. “Yeniden geleceğimizi tahmin etmişler.”</p>

    <p class="Paragraf-Stili-1">“Dönelim. “</p>

    <p class="Paragraf-Stili-1">“Hayır, olmaz.. Bu riski göze almalıyız. “</p>

    <p class="Paragraf-Stili-1">“Ya başkaları da varsa. “</p>

    <p class="Paragraf-Stili-1">“Vaktimiz bol. Daha günün ışımasına da çok var. Etrafı dikkatlice araştırırız, sonra bulduklarımızı da birer birer yok ederiz, sessiz ve derinden. “</p>

    <p class="Paragraf-Stili-1">“Dışarıya adam bıraktıklarına göre içerde de sotaya yatmış bekleyenler vardır. “</p>

    <p class="Paragraf-Stili-1">“Olabilir.. Uzatma Arto, görevimizi yapmak zorundayız. Devam edelim.”</p>

    <p class="Paragraf-Stili-1">Kesik tellerin olduğu yerden içeriye girmediler. Sürünmeye devam ederek bahçenin sonuna kadar gittiler. Bahçenin arka kısmı çim ve yabani otlardan ziyade çamura dönüşmüş toprakla kaplıydı. İyice ıslanmışlardı. Gecenin karanlığında beyaz tenlerinin parlamaması için yüzlerini biraz da balçık çamurla sıvadılar. Yanılmamışlardı, az sonra vadinin sona erdiği, çam ormanlarının birbirleriyle birleştiği yerde nöbete kalan adamı seçmeleri daha kolay oldu.</p>

    <p class="Paragraf-Stili-1">Uzaklarda bir yerde acı acı uluyan bir köpeğin sesini duydular.</p>

    <p class="Paragraf-Stili-1">Ardından gecenin sessizliği yeniden etrafı kapladı. Yağmurun ıslak otlara çarpıp çıkardığı ses rüzgarın uğultusu arasında kaybolup gidiyordu.</p>

    <p class="Paragraf-Stili-1">Bahçe takımlarının bulunduğu barakanın saçağı altında hareketsiz duran memur üşümüş olmalı ki, iki de bir ellerini ovuşturarak sıcak nefesini avuçlarına hohluyordu.</p>

    <p class="Paragraf-Stili-1">İki terörist hiç kımıldamadan adamı seyrettiler. Nefeslerini tutmuşlardı.</p>

    <p class="Paragraf-Stili-1">Aralarındaki mesafe oldukça azaldığı halde, nöbetteki memur hala varlıklarını fark etmemişti.</p>

    <p class="Paragraf-Stili-1">Arto parkasının belinde sallanan bıçağına el attığı anda, Garbis onu durdurdu. Başını sallayıp acele etmemesini işaret etti. Haklıydı da, nitekim az sonra nöbetteki memur cebinden çıkardığı ufak telsizle durum mesajı geçmeye başladı.</p>

    <p class="Paragraf-Stili-1">“Evet Ekrem Bey, burada herşey sakin. Hiç bir hareket yok. Nöbete devam ediyorum. Tamam..” diye fısıldadı. Sonra telsizi cebine koyarken üşüyen ellerini birbirine sürtüp ısınmaya devam etti.</p>

    <p class="Paragraf-Stili-1">Garbis bahçedeki kişilerin en azından on dakikada bir içeri ile temas ettiklerini anlamıştı. Bunlar, eş dost, arkadaş veya yakın akraba olamazlardı. Polis oldukları su götürmezdi. Davranışları profesyonelceydi. Arto ile gözgöze geldiler. O an ikisi de aynı şeyi düşündüklerini anlamışlardı. Garbis dudaklarını Arto’nun kulağına dayayarak, “En azından on dakikamız var” diye fısıldadı. “Bu da bize yeter. Sanırım bahçede iki kişiler.”</p>

    <p class="Paragraf-Stili-1">Arto anladığını belli etmek için başını salladı.</p>

    <p class="Paragraf-Stili-1">“Bunu sen al. Arabaların yanındakini de bana bırak.”</p>

    <p class="Paragraf-Stili-1">***</p>

    <p class="Paragraf-Stili-1">Rüknettin Beyin yatmadan önce içtiği süt gaz yapmıştı. Bu gece nedense rahat uyuyamıyordu. Yatağın içinde dönüp durdu. Hatta bir ara ışığı yakıp baş ucundaki ilmi kitaplardan birini seçerek okumayı bile düşündü.</p>

    <p class="Paragraf-Stili-1">Orhan’a belli etmemeye çalışmasına rağmen huzursuzdu. Oğlu evhamlı ve vesveseli bir gençti, herşeyi izam edip, gözünde büyütüyordu. Meslektaşının ölümünü de abartıyordu.</p>

    <p class="Paragraf-Stili-1">Evet, Zeki Solmaz’ın ölümü pek normal değildi, ama kimse başkasının özel hayatını bilemezdi, kim bilir , belki Zeki’nin yaşamında da o yaştaki bir bilim adamına yakışmayan terslikler olabilirdi. Yine de kabul etmek zorundaydı, Zeki’nin vefatı toplumun yargılarını rencide edecekti. Sivrilmiş, cemiyette itibar kazanmış, örnek bir aile babasının metresinin evinde boğularak bulunması, dedikodulara, horlanmalara, renkli magazin basınında günlerce yazılıp çizilmelere yol açacaktı. Kim bilir ne yorumlar yapılacaktı. Orhan bile daha şimdiden bunu bir Ermeni terörü olarak düşünmüştü. İki gece evvel evine yapılan soygun teşebbüsü ve köpeğinin öldürülmesi ile bağıntılı düşünüyordu. Olsa olsa sadece aksi bir rastlantıydı bu. Ama oğlunun aklına bile en kötü ihtimal geliyordu. Bu yorumu başkaları yapsa aldırmaz, güler geçerdi, lakin konulara vakıf bir insan olarak oğlunun bunu düşünmesini yanlış buluyordu. Terör en uzak olasılıktı.</p>

    <p class="Paragraf-Stili-1">Karnını ovuşturdu.</p>

    <p class="Paragraf-Stili-1">Barsaklarından acaip uğultular geliyordu. içi daraldı. Tuvalete gitmek istedi. Sonra evin içindeki yabancıları anımsadı. Alt katta hiç tanımadığı iki polis nöbet tutuyordu. Üstüne üstlük, bahçede de iki tane vardı. Hem de bu berbat ve ayazın kol gezdiği havada.</p>

    <p class="Paragraf-Stili-1">Yatağında doğruldu. Rüzgarı ve camlara vuran yağmur taneciklerinin sesini duydu. Bahçede nöbet tutan memurlara acıdı bir an. Hepsi Orhan’ın anlamsız vesvesesinden kaynaklanıyordu. Ayağına terliklerini geçirdi, tuvalete gitmeye karar verdi. Işığı yakmadı, odanın kapısını açtı.</p>

    <p class="Paragraf-Stili-1">Bütün ev karanlıktı. Kapkaranlık..</p>

    <p class="Paragraf-Stili-1">Aşağıda nöbet tutan iki memurun bu karanlıkta nasıl beklediklerine şaştı. Acaba bahçedekilerle nasıl irtibat kuruyorlardı? Çok sıkıcı bir bekleyiş olmalıydı bu.</p>

    <p class="Paragraf-Stili-1">Koridorun ışığını yakmadan üst kattaki tuvalete doğru yürüdü. Tam o sırada aşina olduğu bir ses, “Profesör, siz misiniz?” diye fısıldadı.</p>

    <p class="Paragraf-Stili-1">Muavin Ekrem’in sesiydi bu.</p>

    <p class="Paragraf-Stili-1">Yaşlı adam kendi evinde yabancılaşıp irkilerek sesin geldiği yöne doğru döndü. Merdivenlerin altından gelmişti ses, ama adamın karanlıktaki siluetini bile göremiyordu. Nedenini kestiremeden o da sesini kısarak, “Evet, benim” dedi.</p>

    <p class="Paragraf-Stili-1">“Odanıza girin lütfen!”</p>

    <p class="Paragraf-Stili-1">Hoca bu isteğe şaşırmıştı. “Tuvalete gitmeliyim.”</p>

    <p class="Paragraf-Stili-1">“Şimdi olmaz. Lütfen odanıza dönün.”</p>

    <p class="Paragraf-Stili-1">Yaşlı adam merakla sordu. “Neden? Neler oluyor?”</p>

    <p class="Paragraf-Stili-1">“Henüz bilmiyoruz. Bahçedeki memurlarımızla telsiz irtibatımızı kaybettik. Siz ne diyorsam, onu yapın. Bir saldırı ihtimali olabilir.”</p>

    <p class="Paragraf-Stili-1">Rüknettin Tözek buz kesti.</p>

    <p class="Paragraf-Stili-1">“Aman Allahım!” diye mırıldandı içinden. Yoksa Orhan’ın düşündükleri gerçek miydi? Evini teröristler mi basmıştı?</p>

    <p class="Paragraf-Stili-1">Kendisine yapılan ikaza uyarak odasına döndü. Ama kalbinin gümbürtüsü artık karnından gelen gurultuyu bastırıyordu..</p>

    <p class="Paragraf-Stili-1">***</p>

    <p class="Paragraf-Stili-1">Arto, barakanın yanındaki memuru zorlanmadan bıçakladı. Polis gafil avlanmış, son ana kadar ıslak çimlerin üzerinde sürünerek yaklaşan gölgeyi farketmemişti. Baraka bahçe sınırının hitamında kalın bir çam ağacının gövdesine adeta bitişikti ve tam o yerde tel örgü kullanılmamıştı. Arto baraka duvarının kenarından süzülerek nöbetçi memura arkadan saldırmıştı. Polis yanı başındaki hışırtıyı duyduğunda ise iş işten geçmişti artık..</p>

    <p class="Paragraf-Stili-1">Garbis’in işi daha zor oldu.</p>

    <p class="Paragraf-Stili-1">Arabaların durduğu sundurmanın altındaki memur daha açık bir alandaydı ve yanına görünmeden yaklaşmak çok zordu. Kesik tel örgüden bahçeye sızan Garbis uzun süre adamı sessizce ortadan kaldırmak için pratik bir çare aradı, ama bulamadı.</p>

    <p class="Paragraf-Stili-1">Sonunda riski göze alarak silah kullanmaya karar verdi. Elindeki tüfek çok güçlüydü, bir kurşunla adamı devirebilirdi, ama silah sesi duyulacak ve evin içindekiler baskının farkına varacaklardı. Ne var ki başka çaresi yoktu. Arto’ya yeteri kadar zaman tanımış oluyordu. Barakanın bulunduğu yerdeki memuru Arto çoktan haklamış olmalıydı. Silah patlayınca her an arkadan yardımına gelebilirdi.</p>

    <p class="Paragraf-Stili-1">Dizlerinin üzerinde doğruldu Garbis.</p>

    <p class="Paragraf-Stili-1">Tüfeği omuzuna yerleştirip nişan aldı. Aynı anda hedefin birden irkildiğini ve karanlığa rağmen kendisini gördüğünü farketti. Daha atik davranmasına izin veremezdi.</p>

    <p class="Paragraf-Stili-1">Tetiğe asıldı.</p>

    <p class="Paragraf-Stili-1">Silah sesi gecenin karanlığında gök gürültüsü gibi gümbürdedi..</p>

    <p class="Paragraf-Stili-1">***</p>

    <p class="Paragraf-Stili-1">Dışarıda birbiri ardına silahlar patlıyordu. Böyle bir saldırıyı beklemesine rağmen Orhan ilk ağızda yine de paniğe kapıldı. Kısa biran nasıl davranacağını kestiremedi.</p>

    <p class="Paragraf-Stili-1">Babasının eski Kırıkkale’sini sıkı sıkıya avucuna aldı. Kapıya koştu. Hem babasını, hem de Burcu’yu tehlikeden korumalıydı. Gerçi bahçede ve evde dört silahlı koruma vardı, ama saldırganların kaç kişi oldukları hakkında bir fikri yoktu. Ayrıca kullanılan silahın kalitesi ve gücü, çoğu zaman insan sayısından daha önemliydi.</p>

    <p class="Paragraf-Stili-1">Karanlık koridora fırladı.</p>

    <p class="Paragraf-Stili-1">Silah sesleri evin içinden geliyordu ama kimin kime ateş ettiğini dahi anlayamadı. Zira ait kat zifiri karanlıktı. Tek fark ettiği şey yukarıya kadar çıkan kesif barut kokuşuydu.</p>

    <p class="Paragraf-Stili-1">Silahlar hiç susmuyordu.</p>

    <p class="Paragraf-Stili-1">El yordamıyla yan taraftaki babasının odasına ilerledi. Kapıyı açarken “Baba, benim” diye bağırdı. Yaşlı adamı odanın içinde göremiyordu. Orhan telaşa kapılarak,</p>

    <p class="Paragraf-Stili-1">“Burada mısın, baba?” diye seslendi.</p>

    <p class="Paragraf-Stili-1">Hoca’nın sanki nutku tutulmuştu. Karyolanın bulunduğu yönden, “Buradayım oğlum, iyiyim” diyen titrek sesi geldi.</p>

    <p class="Paragraf-Stili-1">“Sakın dışarıya çıkma ve yerinden ayrılma. Tamam mı?”</p>

    <p class="Paragraf-Stili-1">“Tamam oğlum.”</p>

    <p class="Paragraf-Stili-1">“Beni bekle.”</p>

    <p class="Paragraf-Stili-1">“Nereye gidiyorsun?”</p>

    <p class="Paragraf-Stili-1">“Burcu’ya bakmaya. “</p>

    <p class="Paragraf-Stili-1">İhtiyar adam ses etmedi, ama yüreği burkuldu birden. Genç kızın yanında kalmasını o istemişti. Teröristler kendisini öldürebilirlerdi, fakat o yaştaki masum ve günahsız bir genç kızın başına bir şey kendisini asla affetmezdi.</p>

    <p class="Paragraf-Stili-1">“Dikkatli ol!” diye bağırdı oğlunun arkasından.</p>

    <p class="Paragraf-Stili-1">Kapıyı kapatan Orhan koridorun karşı tarafındaki Burcu’nun odasına doğru hamle yaptı. Genç adam göz ucuyla baktığında alt katta karanlığın içinde ufak parıltılar yaratan mermi izlerini görebiliyordu. Neyse ki şimdilik kimse üst kata kurşun sıkmıyordu.</p>

    <p class="Paragraf-Stili-1">Burcu’nun kapısını açarken alt kattan, “Ahh..” diye bir feryat işitti.</p>

    <p class="Paragraf-Stili-1">Biri daha vurulmuştu.</p>

    <p class="Paragraf-Stili-1">O feryattan sonra kısa bir sessizlik oldu. Ateş birden kesildi. Aniden bir eşyanın devrilmesi gibi gümbürtü kopunca silah tarrakaları yeniden başladı. Herşey o kadar hızlı cereyan ediyordu ki, Orhan bu badireden kendilerini kurtaracak en ufak düşünceyi bile aklına getirmekten acizdi.</p>

    <p class="Paragraf-Stili-1">Asistanın kapısını açtığı anda Burcu’nun “Ben iyiyim, bir şeyim yok” diyen sesini duydu. “Hoca nasıl?”</p>

    <p class="Paragraf-Stili-1">“Konuşma. Hiç sesini çıkarma. Ben silahlıyım ve sizi koruyacağım. Buradan kurtulmanın biryolunu bulacağız. Korkmana gerek yok. “</p>

    <p class="Paragraf-Stili-1">Böyle konuşmasına rağmen Orhan kendi söylediklerine de inanmıyordu. Fena halde sıkışmışlardı. İlk baskını iki terörist gerçekleştirmişti ama bu sefer adet olarak korumalardan fazla olduklarını düşünüyordu. Belli ki bahçedeki polisleri rahatlıkla ve sessizce bertaraf edip evin içine kadar süzülmüşlerdi.</p>

    <p class="Paragraf-Stili-1">Orhan’ın aklına jandarmaya telefon etmek geldi. Ne var ki bunu yapabilmesi için alt kata inm esi gerekiyordu. Ateş altında telefona erişmesi, ışıkları yakıp numarayı bulması ve karakolu araması olmayacak duaya amin gibi bir şeydi. Üstünde bir cep telefonu vardı ama karakolun numarasını bilmediği için onu da kullanması imkansızdı.</p>

    <p class="Paragraf-Stili-1">Orhan’ı düşüncelerinden sıyıran şey silah seslerinin yeniden kesilmesi oldu. iki taraftan biri mücadeleyi kazanmış olmalıydı.</p>

    <p class="Paragraf-Stili-1">Ağzının içi kupkuru kesildi.</p>

    <p class="Paragraf-Stili-1">Daha fazla oyalanamazdı. Yeniden koridora çıktı ve hemen yere uzandı. Ayakta kalıp boy hedefi teşkil etmek istemiyordu.</p>

    <p class="Paragraf-Stili-1">Karanlık ve sessizlik.</p>

    <p class="Paragraf-Stili-1">Bir de kesif barut kokusu..</p>

    <p class="Paragraf-Stili-1">Elinde tuttuğu silahı merdivenin basamaklarına doğru çevirip kımıldamadan yerde kaldı. Aptalca cesaret gösterisine kalkışıp aşağı inmenin hiç bir anlamı yoktu. Şayet mücadeleden teröristler galip çıkmışsa kendisini bir anda kalbura çevirebilirlerdi.</p>

    <p class="Paragraf-Stili-1">Nefesini tutup bekledi.</p>

    <p class="Paragraf-Stili-1">Saniyeler bir asır gibi geldi genç adama.</p>

    <p class="Paragraf-Stili-1">Aşağıda hiç hareket yoktu. Ama bu mücadelenin mutlaka bir galibi olmalıydı.. Önünde sonunda birileri merdivene tırmanacaktı. Çıkanlar teröristlerden biriyse en azından bir kişiyi öldürme şansı vardı. Babasına ve Burcu’ya kendi cesedini çiğnemeden erişme şansı vermeyecekti.</p>

    <p class="Paragraf-Stili-1">Ter içinde kalmıştı.</p>

    <p class="Paragraf-Stili-1">Bunun yaşamı boyunca en korkunç bekleyiş olduğunu farketti.</p>

    <p class="Paragraf-Stili-1">Kulakları kirişte merdivenlerin alt basamaklarında bir kıpırdama bekliyordu.</p>

    <p class="Paragraf-Stili-1">Bir inleme duydu. Yaralı bir insanın acı çeken inlemesi. Demek aşağıda hala sağ biri vardı. Ya diğerleri? Onlara ne olmuştu? Herkes ölmüş müydü?</p>

    <p class="Paragraf-Stili-1">Bir süre sonra Orhan bu korkunç bekleyişe dayanamayacağını anladı. Dirseklerine dayanarak biraz sürüklendi zemin üzerinde. Bir kaç karış ilerledi.</p>

    <p class="Paragraf-Stili-1">Tetikteydi hala.</p>

    <p class="Paragraf-Stili-1">Karşısına ilk çıkacak gölgeye kurşunu sıkacaktı.</p>

    <p class="Paragraf-Stili-1">Hafif bir gıcırtı..</p>

    <p class="Paragraf-Stili-1">Üçüncü basamağın gıcırtısı. Çok eskiden kalma bir ses. Babasının ihmali ve bir türlü tamir etmediği esneme. Belki şu an o ihmal hayatını kurtaracaktı. Duyduğu gıcırtı bir yabancının sessizce merdivenleri tırmandığının işaretiydi.</p>

    <p class="Paragraf-Stili-1">Kesinlikle korumalardan biri olamazdı. Polis merdivenleri tırmanacaksa bu kadar sessiz ve kendini belli etmeden çıkmazdı yukarıya.</p>

    <p class="Paragraf-Stili-1">Gelen düşmandı.</p>

    <p class="Paragraf-Stili-1">Avına yaklaşan bir terörist.</p>

    <p class="Paragraf-Stili-1">Orhan canlı birine ömrü boyunca ilk defa ateş edecekti. Bunun zor olduğunu çok iyi biliyordu, ama başka seçeneği yoktu. Kendinin ve sevdiklerinin hayatını kurtarmak için silahını ateşlemek zorundaydı.</p>

    <p class="Paragraf-Stili-1">Parmağı tetikte bekledi..</p>

    <p class="Paragraf-Stili-1">***</p>

    <p class="Paragraf-Stili-1">Garbis ilk atışta polis memurunun kendini yana atması nedeniyle ıskalamıştı Ama elindeki silah Calico M-960 A’ydı. Güçlü ve otomatik. Parmağını tetikten çekmedi. Mermiler müthiş bir hızla memurun bulunduğu alana yağıyordu. Polis kendini geldikleri beyaz Opel’in arkasına atmaya çalışmıştı.</p>

    <p class="Paragraf-Stili-1">Göbekli terörist zik zaklar çizerek yerinden fırladı. Calico hiç susmuyor, ölüm kusuyordu. Bahçenin o bölümü birden cehenneme dönmüştü. Mermiler Opel’in kaportasını delik deşik etmişti, ona rağmen saldırganı gören polis de silahına sarılmış ve karşılık vermeye çalışmıştı. Ne var ki, teröristin ateş gücü yüksekti ve polis memurunu fena kıstırmıştı. Yerini hemen değiştirmesi gerektiğini anlayan memur can havliyle daha arkaya kaçmaya çalıştı fakat bu onun son hareketi oldu. Üç kurşun aynı anda sırtına saplandı ve külçe gibi cansız olarak toprağa düştü.</p>

    <p class="Paragraf-Stili-1">Garbis, korumayı vurduğunu görmüştü. O kurşunları yiyen kimse artık ayağa kalkamazdı. Hiç tereddüt etmeden eve doğru koşmaya başladı. Artık ok yaydan çıkmıştı, bundan sonrasının çok daha zor olacağını biliyordu, artık zamana karşı da yarışacaklardı.</p>

    <p class="Paragraf-Stili-1">Arto’nun da arka bölümde işini bitirerek yardımına koşacağını tahmin ediyordu. Tüfeği elinde sokak kapısına doğru koştu. Bahçenin karanlığı avantajıydı. Kapıya doğru yaklaşırken Calico 960 yine kan kusmaya başladı. Otomatik tüfekten çıkan kurşunlar tahta kapıyı delik deşik ediyordu.</p>

    <p class="Paragraf-Stili-1">Aynı anda içerden de yoğun bir ateş başladı.</p>

    <p class="Paragraf-Stili-1">Evdeki polisler nihayet uyanmışlardı. Garbis kurşunların nereden sıkıldığını anlamaya çalıştı. Kurşunlar bahçeye bakan sol pencereden geliyordu. Cam paramparçaydı. Keyifle sırıttı ve Calico’yu pencereye yöneltti sonra da tetiğe yine dokundu. Güçlü silahın tahribatını karanlıkta görmek olanaksızdı ama kimse bu ateşin karşısında barınamazdı.</p>

    <p class="Paragraf-Stili-1">Gürültüler ayyuka çıkıyordu.</p>

    <p class="Paragraf-Stili-1">Ona rağmen aynı saniyelerde Garbis’in kulaklarına evin arkasından da başka silah sesleri gelmeye başladı. Arto’ da görevini yerine getirmiş ve evi çapraz ateşe tutmuşlardı. Zafer her zaman bastıranın olurdu. İçindeki hırs daha da kabararak kapıya hamle yaptı. Ayağındaki kalın botlarla kilit hizasında güçlü bir darbe indirdi. Kapı önce zangırdadı ve daha sonra ardına kadar açıldı. İşte en tehlikeli an buydu. İçeriye dalacağı an nasıl bir mukavemetle karşılaşacağı hakkında henüz bilgisi yoktu..</p>

    <p class="Paragraf-Stili-1">***</p>

    <p class="Paragraf-Stili-1">Pencereye açılan ilk salvoda muavin Ekrem biri sağ omuzundan diğeri bacağından iki kurşun yemişti. Özellikle baldırına isabet eden yerden oluk gibi kan akıyordu. Sağ kolu ise felç olmuş gibi hareketsizleşmişti. Elinin parmaklarını oynatamıyordu.</p>

    <p class="Paragraf-Stili-1">Yere halının üzerine yığılıp kalmıştı. Gözleri kararıyor, başı dönüyordu. Mizacen başarısızlığı asla kabul edemeyen bir tipti. Yaralı haline rağmen hiddetten köpürüyordu.</p>

    <p class="Paragraf-Stili-1">Artık bahçedeki iki memurunun şehit edildiğini anlamıştı. Evin mutfağa bakan tarafından da silah sesleri geliyordu şimdi. Acaba arka tarafın güvenliğini sağlamaya çalışan Özkan ne durumda, diye düşündü. Saldırıya ateşle karşılık verdiğine göre şimdilik hayattaydı.</p>

    <p class="Paragraf-Stili-1">Ne yardım edebilir, ne de onun yardımına koşabilirdi.</p>

    <p class="Paragraf-Stili-1">“Allah kahretsin!.” diye homurdandı.</p>

    <p class="Paragraf-Stili-1">Vücudundaki titremeleri, tik gibi kaslarının atmasını önleyemiyordu. Tabancasını sol eline aldı. Bu eliyle silahını beceri ile kullanamazdı.</p>

    <p class="Paragraf-Stili-1">Bayılmamaya çalıştı ama fazla şansı yoktu. Tabancayı sokak kapısına doğru çevirdi. Düşmanın kapıyı zorladığını hissediyordu. Bulunduğu cam önüne yapılan ateş kesilmiş, şimdi kapıya kurşunlar yağıyordu.</p>

    <p class="Paragraf-Stili-1">Gözlerinin kararmasını bir türlü önleyemiyordu. Neredeyse kendinden geçecekti. Birden mutfak tarafından yaklaşan karartıyı gördü. Emin olamadı, belki de bir gölge oyunuydu bu. Göz kapaklarını açmaya çalıştı.</p>

    <p class="Paragraf-Stili-1">Karanlıkta silueti farketti. Uzun boylu ve iri yarıydı. Kesinlikle memuru Özkan’ın eşkaline benzemiyordu. Yaklaşan düşmandı ve hala bir avantajı vardı. Yerde yattığı için karanlıkta kendisini göremezdi. Şansını denemeli görevini yapmalıydı. Sol elinde tuttuğu tabancasını yattığı yerden yaklaşan gölgeye doğru yöneltti ve tetiğe bastı. O şartlar altında isabet şansı azdı, ama ilk defa bu gece talih kendisinden yana olmuştu.</p>

    <p class="Paragraf-Stili-1">Gölge titredi acı bir çığlık attı kütük gibi yere serildi.</p>

    <p class="Paragraf-Stili-1">***</p>

    <p class="Paragraf-Stili-1">Sokak kapısının önündeki Garbis yeniden tetiğe bastı. Ama silah bu defa ateş almadı. Şarjörü bitmişti. Kritik bir andı ve silahı yeniden dolduracak zamanı yoktu göbekli teröristin. Tüfeği elinden atarak hemen belindeki Cold Delta’yı çekip çıkardı, iri göbeğine rağmen çok hareketli sayılırdı; kendini yere atarak ayakta serseri bir kurşuna hedef olmamaya çalışıp içeriye daldı. Yerde sürüklenerek emekledi.</p>

    <p class="Paragraf-Stili-1">İçerden ateş edilmiyordu.</p>

    <p class="Paragraf-Stili-1">Kımıldamadan bekledi.</p>

    <p class="Paragraf-Stili-1">Derin bir Sessizlik.. Ölüm kokusu tüm varlığıyla evin içine sinmişti. Sanki bunca kıyametin koptuğu yer burası değildi. Ne feryat, ne bir inleme..</p>

    <p class="Paragraf-Stili-1">Sadece açık camlar ve açık kapıdan içeriye dolan yağmur sesiyle sert rüzgarın uğultusunu işitebiliyordu.</p>

    <p class="Paragraf-Stili-1">Birileri hala canlı olmalıydı.</p>

    <p class="Paragraf-Stili-1">Arto’yu düşündü. Galiba onu vurmuşlardı. Uzandığı yerden evin arka bölümüne doğru baktı. Daha önce bu eve girip iyice araştırdığı için taksimatı telliyordu. Mutfak tarafından yalnızca soğuk rüzgar geliyordu.</p>

    <p class="Paragraf-Stili-1">Neden sonra kendisinden dört beş metre ilerde yerde yatan hareketsiz bedeni gördü. Ölü olduğu muhakkaktı ama kim olduğunu teşhis edemiyordu, karanlıkta bu şansı yoktu. Hoca nerdeydi acaba? Onu bir yere saklamışlar mıydı yoksa?</p>

    <p class="Paragraf-Stili-1">Gözlerini kısıp yerdeki cesede baktı yeniden.</p>

    <p class="Paragraf-Stili-1">Hareketsizliğini muhafaza etti. Deneyimi ona bazı şeyleri anımsatmaya başladı. Salonda canlı biri olsa mutlaka kapıdan girdiğini, kendisini yere attığını görür ve mutlaka ateş açardı. Vurma şansı yüksek olurdu. Oysa ateş eden yoktu; bu da bulunduğu yerde diri kimsenin kalmadığını gösteriyordu. Sürünerek cesede yaklaştı. Önce Cold’un namlusunu yerdeki harekemiz vücudun beynine dayadı. Bir tepki alamamıştı. Öteki eliyle cesede dokundu. Daha elbiselerine eli deyince onun Arto olduğunu anladı. İşte tam o anda tesadüflerin doğurduğu çok önemli bir şey oldu. Evin içine dolan sert poyrazın doğurduğu anafor duvara asılır bir resmin şangırtıyla yere yuvarlanmasına yol açtı. Sinirleri gergin olan Garbis, Cold’u o yöne çevirerek kurşun sıkmaya başladı. Delicesine ve hırsla. Kaç el ateş ettiğini bilmiyordu. Neden sonra bununu bir insan değil, düşen bir cismin çıkardığı ses olduğunu anladı. Salonda canlı kimse yoktu.</p>

    <p class="Paragraf-Stili-1">Emin olunca ağır ağır ayağa kalktı, ilk defa zafere yaklaştığını duyumsadı.</p>

    <p class="Paragraf-Stili-1">Hedefi olan profesör üst katta olmalıydı. Belki yanına bir polis daha bırakmış olabilirlerdi. Ama aldırdığı yoktu. Elindeki Cold ikisini de sonsuza kadar susturmaya yeterliydi. Merdivenlere doğru yürüdü, tırmanmaya başladı.</p>

    <p class="Paragraf-Stili-1">Kendini güvende hissediyordu.</p>

    <p class="Paragraf-Stili-1">Silah sesleri susunca evin o korkunç sessizliği tekrar avdet etmişti. O sessizliği bozan tek şey, üçüncü basamağın gıcırtısı oldu..</p>

    <p class="Paragraf-Stili-1">***</p>

    <p class="Paragraf-Stili-1">Merdivendeki teröriste ne olmuştu acaba? Neden son basamaklara ulaşamıyordu? Yoksa yere yığılıp kalmış mıydı? Orhan tam bir şaşkınlık içindeydi. Evin içindeki müthiş silah seslerinden serseme dönmüştü. Kulaklarında kurşun vızıltıları uğulduyordu..</p>

    <p class="Paragraf-Stili-1">Meraka kapıldı sonra.</p>

    <p class="Paragraf-Stili-1">Bir anormallik olmalıydı. Yere uzanmış, tam siper halini bozmak istemedi, ama sonsuza kadar da böyle bekleyemezdi. Alt tarafı onun da elinde bir silah vardı, her ne kadar kullanma konusunda acemi idiyse de, insan böyle bir ahvalde mantığından çok içgüdüleriyle hareket sergiliyordu. Dürtüleri ona harekete geçmenin zamanı olduğunu söylüyorlardı.</p>

    <p class="Paragraf-Stili-1">Ağır ağır son basamağa kadar süründü.</p>

    <p class="Paragraf-Stili-1">Çıt çıkmıyordu etrafta..</p>

    <p class="Paragraf-Stili-1">Birden cesaretlenerek ayağa kalktı. Aynı anda bir başka gölgenin de kendisiyle birlikte ayaklandığını gördü, inanılmaz tesadüf iki adam aynı esnada ayağa kalmışlardı.</p>

    <p class="Paragraf-Stili-1">Orhan geç kaldığını anladı. Elindeki silahı ateşleyememişti. Belki geç kalmıştı, belki de bu tür sahnelere alışık olmadığından refleksleri yetersiz kalmıştı. Kulağına düşen bir tetiğin tıkırtısı geldi, silahın patlamasını kurşunun göğsüne saplanmasını bekledi. Ama göğsünde ne acı ne de bir yanma duydu. Patlama da olmamıştı.</p>

    <p class="Paragraf-Stili-1">Orhan neden sonra silahın ateş almadığını anladı, fakat geç kalmış ve altın kıymetindeki bir kaç saniyeyi yitirmişti. Ve gerçek bir profesyonel olan Garbis’e bu zaman zaman dilimi yetmişti. Gözünün ucuyla ancak havaya kalkan bir kolu farkedebildi. Yüz yüze olduklarından darbeyi kafatasının yan kısmına değil, alnının tam ortasına yedi.</p>

    <p class="Paragraf-Stili-1">Yere düştü paldır küldür.</p>

    <p class="Paragraf-Stili-1">Korkunç biracı hissetti. Kafatası sanki ezilmiş ve parçalanmıştı. Ama Orhan kendinden geçmedi. Yakınında bir hareket sezer gibi oldu. Saldırgan kişinin yanından geçerek babasının bulunduğu odanın kapısına doğru ilerlemekte olduğunu farketti.</p>

    <p class="Paragraf-Stili-1">Görüşü tamamen bulanıklaşmıştı. Görebildiği tek şey, siluet halindeki şekli bozuk bir insan vücuduydu. Sanki gölge, aynı zamanda yukardan aşağıya doğru kayıyormuş gibi görünüyor, daireler çizerek dönüyordu. Tıpkı atlı karıncaya binmiş biri gibi diye düşünen Orhan, bayılmamak için bilincine dört elle sarılmak zorunda olduğunu hissetti. Belki de yanı başındaki adamı öyle görmesi başının dönmesinden kaynaklanmıyordu. Kendini yattığı yerde ileri doğru itti, başındaki ağrı şimşekler çakarak omuzlarından sırtına doğru yayılırken acıyla yüzünü buruşturarak soluk almaya çalıştı ve kaçan saldırganı pantolonunun paçasından yakaladı. Parmaklarının arasındaki kumaşa olanca gücüyle asıldı.</p>

    <p class="Paragraf-Stili-1">Garbis sendeledi, kapının pervazına çarptı, yüksek sesle Ermenice küfretti.</p>

    <p class="Paragraf-Stili-1">Orhan asılmaya devam etti.</p>

    <p class="Paragraf-Stili-1">Yabancı küfretmeye devam ederek onun omzuna bir tekme attı. Sonra bir tane daha. Orhan artık adamın bacağına iki eliyle birden sarılmış, tüm gücüyle onu yere çekmeye çalışıyordu. Adam yere düşerse, şansları daha eşit olabilecekti. Ama o da kapının pervazına yapışmış, bacağını çeken ellerden kurtulmaya gayret ediyordu. Orhan, o bitkin haline rağmen hala direniyordu.</p>

    <p class="Paragraf-Stili-1">Garbis onu tekrar tekmeledi. Bu kez darbe sağ koluna indi. Orhan sağ elinin uyuştuğunu hissetti, adamın bacağını tutan parmakları gevşedi. Görüşü biraz daha bulanıklaştı, karanlık biraz daha zifirileşti. Gözleri fena halde yanıyordu. Bilincini alt ve üst çenesinin arasında ısırarak tutmaya çalışıyormuş gibi dişlerini gıcırdattı. Garbis elindeki tabancanın kabzasını Orhan’ın omzuna, sonra sırtının ortasına, sonra bir kez daha omzuna indirdi. Aslında karanlıkta rastgele vuruyordu.</p>

    <p class="Paragraf-Stili-1">Gözlerini kırpıştırarak görüşünü berraklaştırmaya, yanma duygusunu azaltmaya çalışan Orhan kafasına yeni bir darbe almadığı için şükrediyordu ama sonunda acıya dayanamadı ve adamın bacağını bıraktı. Bu defa sağlam kalan sol kolunu yukarı doğru savurarak boğazına ya da yüzüne ulaşmaya çalıştı. Saldırganı bir şekilde durdurmalıydı, aksi halde ne yaşlı babası, nede Burcu onun elinden kurtulamazdı. Eline bir kulak geldi, Orhan tüm gücüyle kulağa asıldı.</p>

    <p class="Paragraf-Stili-1">Ermeni inledi.</p>

    <p class="Paragraf-Stili-1">Orhan’ın eli kanayan kulaktan aşağı kaydı ama bu kez de parmaklarını adamın gömleğinin yakasına taktı. Garbis bir türlü yakasını yaralı adamın elinden kurtaramıyordu.</p>

    <p class="Paragraf-Stili-1">Orhan’ın sağ kolundaki uyuşukluk biraz azalır gibi olmuştu. O eline dayanarak kendini yukarı itti, düşmanının gömlek yakasına geçirdiği parmaklarıyla da çekti. Böylelikle dizlerinin üzerinde yükselmeyi, hatta bir ayağını yere basmayı başardı. Bir hamleyle adamı geriye, kapıdan çekerek dar koridora doğru itti. İkisi birbirinin etrafında dönerek bir kaç sarsak adım attılar. Dans etmeyi bilmeyen bir çifte benziyorlardı. Sonunda ikisi birlikte yere düştüler.</p>

    <p class="Paragraf-Stili-1">Alnına yediği o korkunç kabza darbesinden sonra nasıl direndiğine hala hayret ediyordu Orhan. Biraz da şans eseri yere yuvarlandıklarında üstte kalmayı başarmıştı genç adam. Ama boğuştuğu adamın nasıl biri olduğunu hala göremiyor, görüşü bir türlü netleşmiyordu. Gözleri içlerinde asit varmış gibi yanmaktaydı. Alnından akan kanlar ve ter damlaları dolmuş olmalıydı gözlerine.</p>

    <p class="Paragraf-Stili-1">Babasının Kırıkkale marka tabancası boğuşma sırasında yere yuvarlanmıştı. Üste boğuşmaya devam ederken uyuşuk eli bir ara yerdeki silaha değdi. Yeni bir umut içini kapladı. Tabancayı kavramalıydı. Yaralı haliyle daha fazla mücadele edemeyeceğini kestirmesi zor olmamıştı. Son bir gayretle yerdeki silahı kavradı. Ama ne yazık ki saldırganın eline doğru savurduğu yumruğu zamanında göremedi. Sert darbe tabancanın elinden fırlamasına yol açtı.</p>

    <p class="Paragraf-Stili-1">Birbirlerini etkisiz hale getirmeye çalışarak tekrar ayağa kalktılar. Garbis yaralı olmamasına rağmen Orhan’dan yaşlıydı ve bahçede başlayan mücadele adamı epey yormuşa benziyordu. Soluk soluğa kalmıştı. Orhan alnının tam ortasındaki dayanılmaz acıya rağmen dizini yabancının bacakları arasına indirmeye çalışıyor, ama adam buna izin vermiyordu. Daha da kötüsü Orhan’ın dizine devamlı tekme atıyordu. Tekmelerden biri tam diz kapağına geldi. O dizi tenisten kalma arızalıydı, bazen normal zamanlar da bile ağrırdı. En zayıf noktasıydı. Yayılarak ilerleyen acı dalgası kalçalarına kadar yavaş yavaş yükseldi, sonra beline dolanarak midesine girdi. Sakat dizine aldığı son darbe, bacak arasına yiyeceği bir tekme kadar etkiliydi. Bütün gücü kesilir gibi oldu, adamı neredeyse bırakmasına ramak kaldı.</p>

    <p class="Paragraf-Stili-1">Az kaldı bırakacaktı da..</p>

    <p class="Paragraf-Stili-1">Garbis yeniden duruma hakim olmuştu. Vücudunu çekiştirerek kurtarmaya, koridor boyunca ilerlemeye çalıştı, ama Orhan bu kez de adamın sırtındaki parkaya yapışmıştı. Yeniden yere yuvarlandılar. Adam emekledi, Orhan da yarı emekler, yarı sürüklenir pozisyonda peşinden gitti. Eğer canları acıyor olmasa, kilometrelerce koşmuş atlar gibi solumasalar, o anda ki halleri komik bile görünebilirdi. Ama her ikisi de son derece ciddiydi ve bunun bir ölüm-kalım mücadelesi olduğunu biliyorlardı.</p>

    <p class="Paragraf-Stili-1">Gözleri kararan, herşeyi daha da bulanık gören Orhan son bir umutsuz çabayla kendini ileri ve yukarı doğru itti, adamla aynı hizaya gelmeye, sonra da onu altına almaya çalıştı. Ama Garbis de en iyi savunmanın etkili bir saldırı olduğuna karar vermişti. Kaçmaya çalışmaktan vazgeçti, geri dönüp Orhan’a son öldürücü darbeyi vurmaya hazırlandı. Bu genç adamı ortadan kaldırmadıkça hedefine ulaşamayacaktı. Geri dönüp tüm ağırlığıyla Orhan’a çullandı. Öyle hızlı ve öfkeli küfrediyordu ki, ağzından tükürükler saçılmaktaydı. Birbiri ardına yumruklar savurmaya başladığında, Orhan bir an onun dört veya beş kolu olduğunu sandı. Koridor boyunca bir kaç adım geriye doğru yuvarlandılar. Sonunda durduklarında Garbis yine üstleydi.</p>

    <p class="Paragraf-Stili-1">Soğuk ve sert bir cisim Orhan’ın dişlerine dayandı. Orhan biliyordu onun ne olduğunu. Tabancanın buz gibi namlusuydu.</p>

    <p class="Paragraf-Stili-1">Garbis, Türkçe soluk soluğa homurdandı. “İşin bitti, itoğlu it! Seni köpek gibi öldüreceğim şimdi.”</p>

    <p class="Paragraf-Stili-1">İkisi de nefes nefeseydiler. Orhan alnındaki yara ile elinden geleni yapmıştı. Artık sonunun geldiğini, yalnız kendinin değil, babasıyla Burcu’nun da işinin bittiğini hissetti. Ağzına dayanmış namluya karşı hiç bir şey yapamazdı. Bir an, kısmet buraya kadarmış, diye düşündü. Yapacağı bir şey kalmamıştı, acımasız terörist kımıldadığı an tetiği hiç düşünmeden çekebilirdi.</p>

    <p class="Paragraf-Stili-1">Garbis hırlar gibi konuşmuştu.</p>

    <p class="Paragraf-Stili-1">“Şansını çok zorladın zibidi. Ve beni çok uğraştırdın.Zamanım olsa seni eza vere vere öldürmek isterdim, ama ne çare ki vaktim yok. Ağzına bir kurşun sıkıp işini bitireceğim.”</p>

    <p class="Paragraf-Stili-1">Orhan öfkeyle gözlerini kırpıştırarak bakışlarındaki bulanıklıktan kurtulmaya çalıştı ama pek başarılı olamadı. Görebildiği tek şey suratına yapıştırılmış tabancanın belki bir top ağzı kadar büyük ve bulanık namlusuydu. Şimdi az buçuk tabancanın gerisindeki adamı da görebiliyordu ama sadece kaba hatlarıyla. Adamın yanaklarından biri de koyu bir sıvıyla kaplanmıştı. Orhan bunun kulağından akan kan olduğunu anladı.</p>

    <p class="Paragraf-Stili-1">Orhan mücadele etmekten vazgeçti.</p>

    <p class="Paragraf-Stili-1">Kendini ölüme hazırladı. Herşey bir iki saniye sonra bitecekti. Yine de adamın bu zafer anının keyfini çıkarmaya hazır olduğunu sezinledi. Herif konuşmaya devam ediyordu.</p>

    <p class="Paragraf-Stili-1">“Polissin, değil mi?”</p>

    <p class="Paragraf-Stili-1">Orhan cevap vermedi. Ağır ağır soluyordu.</p>

    <p class="Paragraf-Stili-1">“Hadi konuşsana, cevap ver bana. Aşağıdaki arkadaşlarını birer birer öldürdüm. Niyetimiz sadece o yaşlı bunağı öldürmekti. Siz jgy hesapta yoktunuz. Değişen bir şey olmayacak ama. Önce seni sonra da onu vuracağım. Anladın mı beni?”</p>

    <p class="Paragraf-Stili-1">“Anladım” diye fısıldadı Orhan.</p>

    <p class="Paragraf-Stili-1">“Lanet olası bok! Az daha kulağımı koparıyordun.”</p>

    <p class="Paragraf-Stili-1">Orhan niye hala tetiği çekmiyor, diye düşündü. Böyle kritik bir anda bu anlamsız konuşmaların ne anlamı vardı? Tetiği çeker ve işi bitirirdi. Niye yapmıyordu?</p>

    <p class="Paragraf-Stili-1">Sırf öldürmenin zevkine varmak için mi?</p>

    <p class="Paragraf-Stili-1">Hayır, diye kendi kendine mırıldandı içinden. Bir profesyonelin asla böyle davranmaması gerekirdi. O halde bu gevezelik nedendi?</p>

    <p class="Paragraf-Stili-1">Sonra bir gerçeği kavrar gibi oldu. Adam dinlenmeye çalışıyordu. Ve elindeki silah kesinlikle az önce düşürdüğü Kırıkkale değildi..</p>

    <p class="Paragraf-Stili-1">Teröristin kendi silahıydı; yani ateş almayan tabancası..</p>

    <p class="Paragraf-Stili-1">Emin olamadı, belki tutukluk yapmıştı, belki de kurşunu bitmişti. Kurşunu bittiyse şartlar yine eşit sayılırdı, ama silah tutukluk yaptıysa ikinci bir denemede patlayıp patlamayacağı belli olmazdı..</p>

    <p class="Paragraf-Stili-1">Orhan ani karar veremedi. Yaralıydı ve bitkinliği bayılmasına yol açacak kadar artmıştı, ama beyni hala çalışmaya devam ediyordu. Son bir karar vermeliydi, yaşamı ölümle kalım arasında tıkanıp kalmıştı. Bundan böyle vereceği kararda insiyakları rol oynayacaktı.</p>

    <p class="Paragraf-Stili-1">Karşısındaki adam da nefes nefeseydi.</p>

    <p class="Paragraf-Stili-1">Onun yaralı olmadığını düşündü, fakat en az kendisi kadar yorgun düşmüştü.</p>

    <p class="Paragraf-Stili-1">Son hamleyi yapmak için dinlenmeye çalışıyor olmalıydı.</p>

    <p class="Paragraf-Stili-1">Garbis, “Bu katta kaç polis var?” diye sordu birden.</p>

    <p class="Paragraf-Stili-1">Orhan düşünmeksizin yalanı kıvırdı. “İki kişi daha var.”</p>

    <p class="Paragraf-Stili-1">“Neredeler?”</p>

    <p class="Paragraf-Stili-1">“Profesörün odasındalar.”</p>

    <p class="Paragraf-Stili-1">“Lanet olsun!.” diye mırıldandı Ermeni.</p>

    <p class="Paragraf-Stili-1">“Boşuna uğraşıyorsun. Onlar yakın koruma. Kapıdan içeri girer girmez seni kalbura çevireceklerdir.”</p>

    <p class="Paragraf-Stili-1">“Bu hengamede neden çıkmıyorlar dışarı?”</p>

    <p class="Paragraf-Stili-1">“Aldığımız emir öyle..Ben koridorun güvenini sağlamakla görevliydim. Onlarda oda da Hoca’yı koruyorlar.”</p>

    <p class="Paragraf-Stili-1">Garbis kısa bir tereddüt geçirdi. Yenilgiyi kabul etmek zorundaydı. Daha fazla çarpışacak enerjisi kalmamıştı. Kulağından oluk gibi kan akıyordu ve elindeki silahın mermisi kalmamıştı. Boş bir silahla içerde varlıklarını öğrendiği iki polisle başa çıkamazdı. Ağırlığını geri verdi. Tabancayı hala Orhan’a doğru tutuyordu ama namlu artık dişlerine dayalı değildi. Kısa bir süre daha yorgun argın Orhan’ı inceledikten sonra ayağa kalktı. Bacaklarının titrediği karanlıkta bile belli oluyordu.</p>

    <p class="Paragraf-Stili-1">Orhan karanlığa iyice uyum sağladığı için onu daha iyi görebiliyordu. Şişmanca ve göbekliydi. Adam mücadeleden kaçarak geriye merdivenlere doğru çekildi. Bir eliyle tabancayı, diğeriyle de kanayan kulağını tutuyordu.</p>

    <p class="Paragraf-Stili-1">Orhan tabancanın ateş alıp almayacağından korktuğu için kıpırdamaya cesaret edemeden koridorda sırtüstü, savunmasız durumda yatmaya devam ediyordu. Başı hafif dik duruyor, alnından boşalan kanlar gözlerine doluşmaya devam ediyordu. Kan kokusu ve kan tadı alıyor, kalbi gümbür gümbür çarpıyordu. Aslında sonuna kadar gitmek, şansını zorlamak istiyordu, içinde bir tatminsizlik duygusu belirmişti. Tabancaya rağmen adamın üstüne atılmamak için kendini zor tutuyor, duygularını kontrol altına almaya çalışıyordu. Adamın kaçışını seyretmekten başka bir şey yapamayacaktı. Deli ediyordu bu durum onu.</p>

    <p class="Paragraf-Stili-1">Garbis ihtiyatla ve ağır ağır merdivenleri indi. Orhan’ın neden arkasından Hoca’yı koruyan polislere seslenip yardım istemediğine şaştı. Fakat bunu fazla düşünecek halde değildi. Hayatta kalmak arzusu şimdi ön plana çıkmıştı. Arto öldüğüne göre kendisinin de bir an evvel buradan uzaklaşması lazımdı. Hala kesif barut kokusuyla kaplı salondan durmaksızın geçti ve kurşunlarla delik deşik olmuş sokak kapısından çıkarak karanlık bahçeye ulaştı. Yağmur bütün şiddetiyle devam ediyordu. Arkasına bakmadan kalan son enerjisiyle koşmaya başladı. Tek emeli ormanda sakladıkları araca varmaktı, ikinci teşebbüsleri yine başarısızlıkla sonuçlanmıştı. Profesör hala hayattaydı ama artık Arto yaşamıyordu..</p>

    <p class="Paragraf-Stili-1">Orhan adamın arkasından yere düşürdüğü Kırıkkale’yi karanlıkta el yordamıyla aramaya başladı. Babasının kapısının önünde yerdeydi silah. Onu eline aldı, sendeleyerek ayağa kalktı. Alnı ve dizi müthiş sızlıyordu. Izdıraplar içinde merdivenleri inerek Garbis’in peşinden koşmaya çalıştı. Serin gece havasına çıktığında yabancı çoktan gözden kaybolmuştu. Nereye gittiğini tesbit imkansızdı. Başı fena halde dönüyordu genç adamın. Düşmemek için yere çöktü..</p>

    <p class="Paragraf-Stili-1">İçerde bir yığın ölü vardı, çiftlik evi mezbahaya dönmüştü.</p>

    <p class="Paragraf-Stili-1">Ağlamamak için kendini zor tuttu.</p>

    <p class="Paragraf-Stili-1">Ama babası ve Burcu hala hayattaydı...</p>

    <p class="Paragraf-Stili-1">Bodrum katındaki küçük odayı, mis gibi çay kokusu sarmıştı. Nadya, yaşlı adamın etrafında fır dönerek kahvaltı hazırlamasını hafif alay havası sezilen sahte bir tebessümle seyrediyordu. Dün gece Hırant’a asla unutamayacağı bir gösteri sergilemişti. Gerçi yaşlı adam onun çıplak vücudunu, klüpte her gece seyrediyordu, hem de hemcinslerinden farklı olarak, beş kuruş ödemeden. Ama dün geceki seyir farklıydı, bu özel olarak ona yapılmış ve sahnedekinden de erotik olmuştu.</p>

    <p class="Paragraf-Stili-1">Hırant mütevazı kahvaltı sofrasını kurarken neredeyse kalbi duracaktı. Müstesna misafirini ağırlamak için elinden geleni yapıyor, fakir sofrasını zenginleştirmeye çalışıyordu.</p>

    <p class="Paragraf-Stili-1">Çayı demledikten sonra, taze ekmek almak bahanesiyle köşedeki veresiye alış veriş yaptığı bakkala koşmuş, ay sonunda bütçesini sarsacağını bilmesine rağmen, kaşar ve dil peyniri almış, ince dilimler halinde salam doğratmış, misafirine yumurta haşlamıştı.</p>

    <p class="Paragraf-Stili-1">Nadya bu eve sığınmakla yerinde bir karar verdiğini düşünüyordu. Hırant’a her istediğini yaptırabilecekti. O şimdilik dış dünya ile irtibatını sağlayacaktı. İstemese de şu iki üç günü burada geçirmek zorundaydı.</p>

    <p class="Paragraf-Stili-1">Yaşlı adamın yaptığı masraflar boşunaydı. Aslında genç kadın sabahları bir bardak taze sıkılmış portakal suyu ve ufak bir kapta cornflakes yerdi. Formunu muhafaza için buna mecburdu. Ama hiç bozuntuya vermedi ve o sabah karşılıklı oturup ağız tadıyla sofradakileri yedi. Yaşlı adamın keyfini kaçırmak istemiyordu.</p>

    <p class="Paragraf-Stili-1">Hırant’ın mutluluğuna diyecek yoktu.</p>

    <p class="Paragraf-Stili-1">Bir ara Nadya onun kaç yaşında olduğunu düşündü. En azından yetmiş olmalıydı. Ne garipti, bu yaşta birinin platonik de olsa kadın güzelliğine aşık olmasını garipsiyordu.</p>

    <p class="Paragraf-Stili-1">Keyif çaylarını içmeye başladıklarında Hırant sormaya biraz çekinerek fısıldadı.</p>

    <p class="Paragraf-Stili-1">“Matmazel Nadya.” dedi. “Size nasıl yardım edebilirim?”</p>

    <p class="Paragraf-Stili-1">Genç kadın sıkılıyormuş gibi yaparak elini saçlarına attı, hemen cevap vermeyerek biraz düşündü. Saçlarıyla oynadı.</p>

    <p class="Paragraf-Stili-1">“Ben de tam olarak bilmiyorum.” dedi. “Polisle başım dertte değil. Sorgulayıp salıverdiler beni. Ama Ohannesyan denen adamdan çekiniyorum. O peşimi bırakmayacaktır. O bir cani. Beni öldürmedikçe rahatlamaz.”</p>

    <p class="Paragraf-Stili-1">“Polise ondan bahsetmediniz mi?”</p>

    <p class="Paragraf-Stili-1">“Hayır. Katili tanımadığımı söyledim.”</p>

    <p class="Paragraf-Stili-1">“Ama tanıyorsunuz, değil mi?”</p>

    <p class="Paragraf-Stili-1">“İnan bana tanımıyorum. Onu ilk defa evvelki gece gördüm. Evime gelince. Kötü, berbat, felaket biri. Kaba, haşin ve gaddar.”</p>

    <p class="Paragraf-Stili-1">Yaşlı adam kekeleyerek sordu. “Size bir kötülük yaptı mı?”</p>

    <p class="Paragraf-Stili-1">“Daha ne yapacak? Bir gecede hayatımı mahvetti. Beni bir cinayet olayına karıştırdı. Katil zanlısı oldum. Beni de öldürecekti, son anda kafasına bir vazo indirerek elinden kurtuldum, kendi evimden kaçmak zorunda kaldım. Sabaha kadar çeşitli şekillerde ırzıma geçti. Daha ne yapsın?”</p>

    <p class="Paragraf-Stili-1">Hırant gözlerini kaçırdı.</p>

    <p class="Paragraf-Stili-1">Yaşlı yüzü öfke ve hiddetle asıldı. “Namussuz!.” diye homurdandı. Sonra bir kaç saniye düşünceli kalarak devam etti. “Dün gece Fransa’ya veya Kanada’ya gitmekten bahsettiniz, bu niyetiniz gerçek mi?”</p>

    <p class="Paragraf-Stili-1">“Başka ne yapabilirim ki? Buralarda artık kalamam.”</p>

    <p class="Paragraf-Stili-1">Nadya’nın memleketi terk etmek isteği ruhunda buruk bir his yaratmıştı yaşlı adamın. Bu onu bir daha asla göremeyeceği anlamına geliyordu.</p>

    <p class="Paragraf-Stili-1">“Bu işin başka bir çözümü olamaz mı?”</p>

    <p class="Paragraf-Stili-1">“Sanırım yok.”</p>

    <p class="Paragraf-Stili-1">“Yani gitmeye kesin kararlısınız.”</p>

    <p class="Paragraf-Stili-1">“Mecburum.”</p>

    <p class="Paragraf-Stili-1">“Ya polis Ohannesyan’ı yakalarsa.”</p>

    <p class="Paragraf-Stili-1">“O zaman durum daha da kötüleşecek. Polis beni siyasi bir cinayete ortaklık etmekten tutuklar.”</p>

    <p class="Paragraf-Stili-1">“Neden? Bana böyle bir komploya karışmadığınızı söylemiştiniz.”</p>

    <p class="Paragraf-Stili-1">“Durum o kadar basit değil, Hırant.”</p>

    <p class="Paragraf-Stili-1">“Nasıl yani? Yoksa karıştınız mı? Sizin o taraklarda hiç beziniz olmadığını sanırdım. Yanılıyor muyum?”</p>

    <p class="Paragraf-Stili-1">Nadya gülümsedi. “Yok canım. Siyasetin s’sinden bile anlamam. Hiç bir zaman da bulaşmadım. Bir asırlık Ermeni davasının peşinden de koşacak değilim. Burada doğdum, burada büyüdüm. Benim kimseyle bir zorum yok. Geleceğimi teminat altına almaya çalışıp duruyorum. Hoşlansam da, hoşlanmasam da bir işim var. Gencim, güzelim, tam para kazanacak sıradayım. Ne yaparsam en fazla şu bir kaç sene içinde yapacağım.</p>

    <p class="Paragraf-Stili-1">Yıllar hızla geçiyor, beş altı sene sonra kimse yüzüme bakmayabilir. Günümü gün edip para biriktirmeye bakıyorum.”</p>

    <p class="Paragraf-Stili-1">“Öyleyse?”</p>

    <p class="Paragraf-Stili-1">“Ama bilmeyerek yanlış bir iş yaptım.”</p>

    <p class="Paragraf-Stili-1">“Nasıl?”</p>

    <p class="Paragraf-Stili-1">Nadya kısa bir tereddütten sonra Hırant’a gerçeği anlatmakta bir sakınca olmadığını düşündü. Ondan bir kötülük gelmezdi.</p>

    <p class="Paragraf-Stili-1">“Daha fazla para kazanmak için birinin teklifini kabul ettim.”</p>

    <p class="Paragraf-Stili-1">“Nasıl bir teklif?”</p>

    <p class="Paragraf-Stili-1">“Birisi yüksek bir ücret karşılığı bir Profesörle kısa bir ilişkiye girmemi teklif etti, ben de kabul ettim. Nedenini sormadım. İtibarlı ve tanınmış biriydi. Kötülük geleceğini sanmadım. Bilirsin, işim gereği bana her gün böyle teklifler gelir. Hayranım çoktur.”</p>

    <p class="Paragraf-Stili-1">“Evet, bilirim.”</p>

    <p class="Paragraf-Stili-1">“Ama hiç birini kabul etmem. Erkekler soyunduğumuz için hep bizi fahişe sanır. Ne düşündükleri hiç umurumda değil.”</p>

    <p class="Paragraf-Stili-1">Hırant başını salladı.</p>

    <p class="Paragraf-Stili-1">“Ama nedense bu seferkini kabul ettim.”</p>

    <p class="Paragraf-Stili-1">“Neden?”</p>

    <p class="Paragraf-Stili-1">“Hem parası iyiydi, hem de tanıştığım kişi bana zararsız göründü. Kocaman bir Profesördü. Ondan bir fenalık geleceğini düşünemedim. Üstelik bu ilişki kısa sürecekti.”</p>

    <p class="Paragraf-Stili-1">“Ondan hoşlandınız mı?”</p>

    <p class="Paragraf-Stili-1">Nadya, yaşlı adamın bu soruyu biraz çekinerek sorduğunu hissetti. Orta karar bir cevap vererek incitmemeyi tercih etti.</p>

    <p class="Paragraf-Stili-1">“Yeteri kadar tanıyacak zamanım olmadı zaten” dedi.</p>

    <p class="Paragraf-Stili-1">“Bu teklifi size kim yaptı?”</p>

    <p class="Paragraf-Stili-1">Nazik bir sualdi. Ama Hırant’dan istifade etmek için ona doğruyu söylemek zorundaydı Nadya.</p>

    <p class="Paragraf-Stili-1">“Aşot Artinyan diye biri. Tanıyor musun?”</p>

    <p class="Paragraf-Stili-1">Yaşlı adam irkilerek kadına baktı.</p>

    <p class="Paragraf-Stili-1">“Kevork Artinyan’ın oğlu mu?”</p>

    <p class="Paragraf-Stili-1">“O söylediğin kişiyi tanımıyorum. “</p>

    <p class="Paragraf-Stili-1">“Hani Tünel’de bir cafe işletir.”</p>

    <p class="Paragraf-Stili-1">Nadya irkildi. “Evet, tanıyor musun?”</p>

    <p class="Paragraf-Stili-1">“Tanımaz olur muyum? Babası arkadaşımdı. Toprağı bol olsun, Kevork iyi insandı ama oğlu işe yaramayan, ipsiz sapsızın tekidir. Bir baltaya sap olmadı. Hangi işe el atsa, batırdı. Babası onu Amerika’ya gönderdi, okumadı. Fransa’ya gitti, siyasi olaylara karıştı. Buraya döndü tekrar, bir ara tekstil işine kalkıştı, sermayeyi batırdı. İki sene önce bir bar açtı, onu da kapatmak zorunda kaldı. Şimdi Tünel’de bir cafe işlettiğini duydum.”</p>

    <p class="Paragraf-Stili-1">“Samimiyetin var mı?”</p>

    <p class="Paragraf-Stili-1">“Tanırım ama samimiyetim yok. Tam adamına rastlamışsınız. Demek milliyetçilik damarları kabarmış yine. Siyasete karıştığı için arada tozutur, anarşik ruhu galebe çalar.</p>

    <p class="Paragraf-Stili-1">Yazık..”</p>

    <p class="Paragraf-Stili-1">“Aslında başımı bu derde sokan o. Oyuna geldim.”</p>

    <p class="Paragraf-Stili-1">“Hiç şaşmadım buna. Anlaşılan iyice yoldan çıkmış artık. Babasının mezarda kemikleri sızlıyordur. İşi cinayete kadar vardırdı demek. Neyin nesiydi bu öldürülen profesör?”</p>

    <p class="Paragraf-Stili-1">“Tarih hocası olduğunu biliyorum, ama hepsi o kadar. Mesleği beni fazla ilgilendirmiyordu ki.”</p>

    <p class="Paragraf-Stili-1">Nadya birden hatırlamış gibi, “Gazeten var mı?” diye sordu.</p>

    <p class="Paragraf-Stili-1">Yaşlı adam kafasını salladı. “Gazete almıyorum, boş vaktim olunca klüpte okurum, isterseniz gidip köşedeki bakkaldan alayım size.”</p>

    <p class="Paragraf-Stili-1">“Boş ver” dedi Nadya. “Televizyondan da öğrenirim.”</p>

    <p class="Paragraf-Stili-1">Dikkat edince yaşlı adamın yavaş yavaş huzursuzlanmaya başladığını gözlemledi. Bu hiç işine gelmezdi. Ona şimdilik ihtiyacı vardı.</p>

    <p class="Paragraf-Stili-1">“Artık meseleyi öğrendin sayılır. Bana hala yardım etmeyi istiyor musun?”</p>

    <p class="Paragraf-Stili-1">Yaşlı adam bir an duraladı.</p>

    <p class="Paragraf-Stili-1">“Tabii” dedi sonra. “Sizi kızım gibi severim. Yardım boynumun borcu.” içinden sırıttı Nadya.</p>

    <p class="Paragraf-Stili-1">Sevgisinin hiç de bir baba gibi olmadığını çok iyi biliyordu. Dün gece kapı aralığında ne heyecan çekerek kendisini dikizlediğini anımsadı. Güvenebilirdi şimdilik ona, ama ara sıra rüşvet vermesi de şarttı. En azından evindeki kaldığı sürece gözünün gönlünün renklenmesi şarttı.</p>

    <p class="Paragraf-Stili-1">“Sen çok tonton bir ihtiyarsın.” diye mırıldandı. Sonra yerinden kalkıp buruşuk yanağına bir öpücük kondurdu. Bu beklenmedik davranışa şaşırmıştı Hırant.</p>

    <p class="Paragraf-Stili-1">“Beni şımartıyorsunuz Matmazel Nadya” diye fısıldadı. “Size yardım etmek zorundayım. Siz klüpteki öteki kızlara hiç benzemezsiniz?”</p>

    <p class="Paragraf-Stili-1">Nadya işi anlamazlığa vurarak, “Neden?” diye sordu. “Onlardan ne farkım var?”</p>

    <p class="Paragraf-Stili-1">“Farklısınız işte.. Anlayışlı, müşfik ve sevecen. Beni hiç kırmadınız.”</p>

    <p class="Paragraf-Stili-1">“Diğer kızlar kırıyor mu?”</p>

    <p class="Paragraf-Stili-1">Hırant yüzünü ekşitti. “Bazen bana tuvaletlere bakan Ayşe hanım gibi, hiç eski mevkiimi bilmeden, sıradan bir insanmışım gibi davranıp küçümserler. Oysa bir zamanlar ben de gerçek bir beyefendi, paralı, hatırı sözü dinlenir biriydim. Sonradan bu hallere düştüm. Ne yaparsınız, kader işte. Kervansaray’da, Mulenruj’da, Craze Horse’da çok hovardalığım, para yemişliğim vardır. Düşmez kalkmaz bir Allah işte.. Sonra bu hallere kadar geldik. “</p>

    <p class="Paragraf-Stili-1">“Sahi!.” dedi Nadya. “Eskiden ne iş yapardın?”</p>

    <p class="Paragraf-Stili-1">“Muhasebeciydim. Hem de iyi bir muhasebeci..”</p>

    <p class="Paragraf-Stili-1">Genç kadın şaşırarak adamı süzdü.</p>

    <p class="Paragraf-Stili-1">“Eee, sonra ne oldu?”</p>

    <p class="Paragraf-Stili-1">Hırant kızardı. Önce cevap vermek İstemezmiş gibi duraladı, sonra omuzlarını silkerek mırıldandı. “Adım bir şirkette suiistimale karıştı. Zimmetime para geçirdiğim iddia edildi. Uzun hikaye..” O konuda konuşmak istemiyormuş gibiydi. Nadya’da fazla üstelemedi. Fakat onun eski bir muhasebeci olmasına sevinmişti; en azından ona yükleyeceği işleri daha bilinçli yapabilirdi.</p>

    <p class="Paragraf-Stili-1">Dikkatle inceledi yaşlı adamı. Gözleri buğulanmış, muhasebecilik günlerindeki eski ihtişamlı ve hovarda günlerine gitmiş gibiydi. Nadya kasden üstüne gitti.</p>

    <p class="Paragraf-Stili-1">“Söyle Hırant, çapkın miydin?”</p>

    <p class="Paragraf-Stili-1">Utanır gibi başını önüne eğdi Hırant. “Eh matmazel Nadya, o zamanlar gençtim tabii. Çağın gereği, ne yaparsınız..”</p>

    <p class="Paragraf-Stili-1">“Çok sevgilin var mıydı?”</p>

    <p class="Paragraf-Stili-1">“Boş verin, maziyi kurcalamayalım şimdi.”</p>

    <p class="Paragraf-Stili-1">“Hadi, hadi anlat, içlerinde hiç unutmadığın oldu mu?”</p>

    <p class="Paragraf-Stili-1">Yaşlı adam yutkundu. Dalgın bir şekilde mırıldandı.</p>

    <p class="Paragraf-Stili-1">“Evet, biri vardı.. Beni çok etkilemişti. Onu uzun zaman unutamamıştım.”</p>

    <p class="Paragraf-Stili-1">Nadya ısrar etti.</p>

    <p class="Paragraf-Stili-1">“Nasıl biriydi?”</p>

    <p class="Paragraf-Stili-1">“Uzun boylu, beyaz tenli, siyah saçlıydı. Eli ayağı ve gözleri şahaneydi.”</p>

    <p class="Paragraf-Stili-1">“Hepsi o kadar mı?”</p>

    <p class="Paragraf-Stili-1">Sustu bir an Hırant.</p>

    <p class="Paragraf-Stili-1">“O kadar değildi tabii. Uzun bacaklı, dar kalçalı, iri göğüslüydü.”Sonra birden utanmış gibi devam etti. “Her neyse, şimdi geçmişe dönmenin anlamı yok. Kapatalım bu konuyu.”</p>

    <p class="Paragraf-Stili-1">Nadya gülümsedi içinden. Hırant’ın bütün tarifleri kendi vasıflarına uyuyordu. Bir an aklından, belki de böyle bir kadının hiç olmadığını, sadece şuuraltı kendisini tarif ettiğini düşündü. Yanılmışta olabilirdi kuşkusuz, daha fazla üstelemedi. “Senden bazı isteklerim olacak.” dedi.</p>

    <p class="Paragraf-Stili-1">“Tabii Matmazel, seve seve yaparım. Söyleyin..” “Önce bu gece evime gitmeni istiyorum. Sana anahtar vereceğim. Bazı şeylere ihtiyacım var. Dikkatli olmalısın ama. Evi polis gözetliyor olabilir. Hatta Ohannesyan da. Seni kimse tanımadığı için dikkat çekmezsin, istersen gündüz de gidebilirsin. Tercih sana kalmış. “</p>

    <p class="Paragraf-Stili-1">Hırant tedirgin bir şekilde sordu: “Ne getirmemi istiyorsunuz?” “Korkuyor musun yoksa?” “Hayır” dedi yaşlı adam. “Ne münasebet.” “Sana eşyalarımın yerini tarif edeceğim. Bazı giysilere, bir bavula ve pasaportuma ihtiyacım var. Evimde biraz da dövizim var, onları da alırsın.”</p>

    <p class="Paragraf-Stili-1">“Kaçış hazırlığı mı ?” “Olabilir. Henüz kesin karar veremedim. “ Adamın yüzü bembeyaz olmuştu. Nadya içinden manyak bunak, diye geçirdi, bütün yaşamının geri kalanım bu izbe bodrum katında geçirecek değildi ya. Fakat dikkatli olmalı, onu incitmemeliydi. Hırant’a ufak bir rüşvet daha vermeyi kafasına koydu.</p>

    <p class="Paragraf-Stili-1">“Hiç giysim kalmadı, pantolonum bumburuşuk. Şunu ütüleyebilir miyim?” dedi.</p>

    <p class="Paragraf-Stili-1">“Tabii matmazel. Ben hemen ütülerim.”</p>

    <p class="Paragraf-Stili-1">“Daha neler? Ben yapabilirim. Sen ütüyü getir bana yeter.”</p>

    <p class="Paragraf-Stili-1">Yaşlı adam yerinden kalktı. Ütüyü getirmek için dışarı çıktı. Az sonra portatif bir ütü masasıyla dönmüştü. Masayı kurdu ve Nadya’nın rahat hareket edip soyunması için dışarıya çıkmak istedi. Durumu sezinleyen Nadya hemen, “Gitme ayol!” diye mırıldandı. “Senden utanacak değilim ya. Klüpte her gece hepimizi neredeyse anadan doğma görüyorsun. Üstelik babam yaşındasın. Dur, yanımda kal. Bu arada laflarız da..”</p>

    <p class="Paragraf-Stili-1">Hırant kararsızlık İçinde bocaladı.</p>

    <p class="Paragraf-Stili-1">Yeni bir heyecan dalgası adamın gırtlağına kadar uzanmıştı. Boğazı yanar gibi oldu, kalbi gümbür gümbür atmaya başladı. Dün gece gördükleri gözlerinden silinmiyordu. “Tabii Matmazel” diye kekeledi. “Siz nasıl isterseniz..”</p>

    <p class="Paragraf-Stili-1">Ütüyü prize takarken yan gözle genç kadına baktı. Yüzlerce erkek karşısında soyunmayı meslek edinmiş olan Nadya çok rahat hareketlerle önce siyah ve yarım pantolon çoraplarını çıkardı. Sonra arkasını dönüp pantolonunu aşağıya sıyırdı. Sanki muntazam kalçalarını seyrettirmek istercesine bir süre ağır ağır oyalanarak arkası dönük vaziyette pantolonunu katlamak istiyormuş gibi oyalandı. O müddet içinde yaşlı adamın aç gözlerle kendisini seyrettiğini biliyordu.</p>

    <p class="Paragraf-Stili-1">Ona hiç bakmadan masanın üzerine pantolonunu yaydı, ütülemeye başladı. Ütü oldukça eskiydi. Buhar püskürtmeyen cinsten. Aslına bakılırsa pantolonunun buruşuk olup olmaması da önemli değildi. Önemli olan kendini teşhir ile adamın aklını biraz daha başından almaktı. Gücünü kırmalı, iradesini zayıflatmalı ve kendisine iyice bağlamalıydı. Gerçi adamın kendisine tutkusunu çok iyi biliyordu, ama işi sağlam kazığa almak da şarttı. Şartlar normal değildi, onun yaşındaki erkekler bazen beklenmedik bir paniğe kapılarak son anda korkup kendisini yaya da bırakabilirlerdi.</p>

    <p class="Paragraf-Stili-1">Ütüyü uzattıkça uzattı Nadya. Erkekleri yarı giyimli halin daha tahrik edip baştan çıkarıcı olduğunu gayet iyi bilirdi. Bir ara başını çevirip adama baktı.</p>

    <p class="Paragraf-Stili-1">“Ütün eski ama işe yarıyor” diye gülümsedi.</p>

    <p class="Paragraf-Stili-1">Hırant cevap verecek halde değildi.</p>

    <p class="Paragraf-Stili-1">Yüzü gerilmiş, gözleri dönmüştü. Yarı açık ağzından salyaların aktığını görse hiç şaşmayacaktı. Yaşlı adam bakışlarını uzun bacaklarından, kırmızı ojeli ayaklarından ve dolgun kalçalarından ayıramıyordu.</p>

    <p class="Paragraf-Stili-1">Bu kadarının yeterli olduğunu düşündü genç kadın.</p>

    <p class="Paragraf-Stili-1">Hırant zokayı yutmuştu..</p>

    <p class="Paragraf-Stili-1">Aynı saatlerde sokağın başında bekleyen polis arabasına nöbeti devralmak için iki sivil polis bindi. Arabanın içinde sabaha kadar nöbet tutan ekip kısa bir rapor verdi.</p>

    <p class="Paragraf-Stili-1">Kadın dışarıya çıkmamıştı.</p>

    <p class="Paragraf-Stili-1">Yeni ekipten biri mahalle muhtarına giderek apartmanda oturanların tam bir listesini isteyecekti. Özellikle de kadının kaldığı sanılan bodrum katında oturanlar önemliydi. Gece nöbetini bitirenler yorgun argın arabadan çıktılar.</p>

    <p class="Paragraf-Stili-1">O sabah İstanbul’da hava yine kapalıydı. Ama sabaha karşı yağmur dinmiş, etrafı kuru bir soğuk kaplamıştı.</p>

    <p class="Paragraf-Stili-1">Cihangir yeni bir güne hazırlanıyordu..</p>

    <p class="Paragraf-Stili-1">***</p>

    <p class="Paragraf-Stili-1">Çiftlik evi ertesi sabah polis ve jandarma ile kaynıyordu. Basın henüz olayı öğrenememişti. Mıntıka Karakol Komutanı Baş Çavuş Recep askerleriyle beraber yetki alanındaki olaya müdahele etmişti. Baş Komiser Özcan Dursun’da telefonu alır almaz ekibiyle hadise mahalline yetişmişti. Muavini Ekrem yaralıydı ama ölmemişti, diğer üç polis ise maalesef şehit düşmüşlerdi.</p>

    <p class="Paragraf-Stili-1">Dün gece Orhan içinse tam bir kabus olmuştu. İkinci saldırganı kaçırdığına emin olduktan sonra eve dönmüş ve önce Emniyet’e, ardından da Jandarma karakoluna telefon etmişlerdi. Rüknettin Tözek sessiz ve bitkindi. Burcu ise hala korku içindeydi. Ona rağmen Orhan’a ilk müdahaleyi o yapmıştı. Banyoya götürüp yüzünü yıkamış, alnındaki yaraya pansuman yapmış, temizleyip bandajlamıştı. Orhan’ın alnı çürümüş ve fena halde patlamıştı.</p>

    <p class="Paragraf-Stili-1">Bakışlarını odaklayabiliyordu. Başı uzun bir süre demirci örsü gibi kullanılmıştı sanki. Ama genç adam yine de beyin sarsıntısı geçirmediğinden emindi.</p>

    <p class="Paragraf-Stili-1">Ağrıyan tek yeri başı değildi. Boynu, omuzları, sırtı ve sol dizi zonkluyor, fena halde sızlıyordu. Polise ve jandarmaya telefonları Burcu etmişti. Olayın hemen sonrası evin bütün ışıklarını yakıp durumu kontrol etmişlerdi. Aşağıdaki salonda iki polisin ve saldırgan Arto’nun cesetlerini buldular. Önce muavin Ekrem’in de öldürüldüğünü sanmışlardı ama sonra adamcağızda kımıldamalar görünce ağır yaralı olduğunu anlamakta gecikmediler.</p>

    <p class="Paragraf-Stili-1">Saat on sularında polis ambülansları cesetleri ve yaralı muavini götürdüler.</p>

    <p class="Paragraf-Stili-1">Yetkililer ilk resmi sorgulamaya başladılar.</p>

    <p class="Paragraf-Stili-1">Baş Komiser Özcan Dursun’un yüzü asık ve çok üzgündü. Üç memurunu kaybetmiş sağ kolu sayılacak muavinini de ağır yaralı bulmuştu.</p>

    <p class="Paragraf-Stili-1">Evin içi tam anlamıyla harp meydanına dönmüştü. O kadar çok mermi yakılmıştı ki kapılar bacalar açık olmasına rağmen içerdeki kesif barut kokusu kaybolmamış, eşyalar silahlardan çıkan mermilerle delik deşik ve kullanılamaz hale gelmişti.</p>

    <p class="Paragraf-Stili-1">Yetkililer boş kovanları toplamaya, parmak izlerini almaya çalışıyorlardı.</p>

    <p class="Paragraf-Stili-1">Hoca’nın ifade verecek hali bile kalmamıştı. Adeta çöktüğü koltukta mumya gibi sessiz ve çevresiyle ilgisini kesmiş bir şekilde oturuyordu. Orhan vücudundaki sızılara rağmen, kendisini unutmuş, babasının geçirdiği ruhsal şoku düşünmeye başlamıştı. Ne de olsa yaşlı bir adamdı; yıllar boyu huzur ve sükun içinde yaşadığı ev artık oturulamaz haldeydi. Mutlaka bir doktor kontrolünden de geçmesi lazımdı.</p>

    <p class="Paragraf-Stili-1">Jandarma ve polis çiftlik evine yetişmeden önce Orhan la Burcu salona ve bahçeye çıkıp etrafa bir göz atmışlardı. Saldırganların iki kişi olduklarını anlamışlardı. Biri polis kurşunu ile ölmüş, diğeri kaçmayı becermişti.</p>

    <p class="Paragraf-Stili-1">Orhan ölen teröriste dokunmamanın, incelemenin yetkililer tarafından yapılmasının daha doğru olduğunu biliyordu, ama dayanamamış adamın üstünü araştırmıştı. Dikkatini çekecek fazla bir şey bulamamıştı. Herhangi bir kimliğe rastlamadı. Cüzdanında kredi kartı veya emsali bir şey yoktu. Tek bulduğu genç bir kadınla ufak bir çocuğun lunapark gibi bir eğlence mahallinde çekilmiş fotoğrafıydı. Resmin arka planında bir dönme dolap görünüyordu.</p>

    <p class="Paragraf-Stili-1">Kadınla çocuk ellerinde dondurma külahlarıyla gülerek objektife poz vermişlerdi. Teröristin ailesi olabilirdi. Orhan cüzdanı yerine koyarak adamın ceplerini araştırmaya devam etti. Yaptığı bilinçli değildi ve ne aradığını bilmiyordu. Sonunda yan cebinde ufak bir kağıt peçete buldu. Kullanılmış, üzerinde ağız izi kalmış, fakat her nedense çöpe atılmamıştı.</p>

    <p class="Paragraf-Stili-1">Orhan peçeteyi inceledi.</p>

    <p class="Paragraf-Stili-1">Kağıdın üzerine mavi renkte bir yazıyla Cafe Bulvar -Tünel işlenmişti.</p>

    <p class="Paragraf-Stili-1">Genç adam bir süre kararsız kaldı. Belki bu ufak peçete teröristin kimliğini tespit hususunda polisin işine yarayabilirdi. Ama anlaşılmaz bir nedenle kağıt peçeteyi aldığı yere bırakacağına der top edip kendi cebine attı.</p>

    <p class="Paragraf-Stili-1">Burcu bu anlaşılmaz davranışı şaşkın gözlerle inceliyordu.</p>

    <p class="Paragraf-Stili-1">Hiç sesini çıkarmadı..</p>

    <p class="Paragraf-Stili-1">Polis sorgulaması uzun sürdü. Baş Komiser Özcan Dursun sorgulamayı bizzat yürüttü. Muavin Ekrem şimdilik ifade veremeyecek kadar ağır yaralıydı ve acilen ameliyata alınmıştı. Hoca’nın Burcu’nun ve hatta Orhan’ın verdiği ifade çok yetersiz kalmıştı. Kaçan saldırganı evin ışıklan yanmadığı için hiç biri yeterince görememiş ve tatminkar bir tespit yapamamış, işe yarar tarif verememişlerdi. Orhan’ın söyleyebildiği tek şey adamın orta yaşlarda, kısa boylu ve göbekli olduğu yolundaydı. Mücadele sırasında kulağından yaraladığını ısrarla belirtmişti. Fakat bunlar çok yetersiz verilerdi. Arto’nun cesedinden de müspet bir şey çıkmamıştı. Bununla beraber resmi dikkatle inceleyen Baş Komiser , arka planda görünen lunaparkın muhtemelen Fransa’da olduğunu Orhan’ın dikkat edemediği bazı ufak levhaların üzerindeki yazılardan çıkarmıştı.</p>

    <p class="Paragraf-Stili-1">Akşam üstüne doğru çiftlik evindeki inceleme bitmiş ve polisler gitmeye hazırlanıyorlardı. Orhan kendi halini unutmuş, derin bir sessizliğe gömülen babasını bir psikiyatra göstermeye karar vermişti. Fakat bu teklifi Hoca’ya iletince yaşlı adam direnmiş doktora gitmeyeceğini kesinkes oğluna iletmişti. Orhan onun direnmesinden bile memnun kalmıştı. Bu dahi hayra alametti. Hiç olmazsa, Rüknettin bey uzun münakaşalardan sonra o gece oğlunun evinde kalmaya sonunda rıza göstermişti.</p>

    <p class="Paragraf-Stili-1">Burcu’da o gece nihayet evinin yolunu tuttu. Orhan ona uzun uzun teşekkür ederek başına gelenlerden dolayı özür diledi. Kız anlayışla davranıp, olaylarda hiçbirinin kusuru ve günahı olmadığını söyledi. Yarın onlarla yeniden telefon teması kuracağını da ilave etti.</p>

    <p class="Paragraf-Stili-1">Orhan evden ayrılmadan önce elinden geldiği kadar kapıyı bacayı örtmeye gayret etti. Fakat her taraf delik deşikti. Sokak kapısı rezelerinden çıkmış, bahçeye bakan tüm pencereler kırılmıştı. Evin esaslı bir onarımdan geçmesi şarttı. Baş Çavuş Recep mahcup bir ifade ile gece buraya bir jandarma eri dikeceğine söz verdi.</p>

    <p class="Paragraf-Stili-1">Yaşlı adam oğlunun arabasına binerken son bir kere evine gözattı.</p>

    <p class="Paragraf-Stili-1">Galiba bundan böyle sonsuz mutluluklar yaşadığı evinde hiç bir şey eskisi gibi olmayacaktı. Yüreğinde acı bir burukluk vardı şimdi..</p>

    <p class="Paragraf-Stili-1">Aşot akşam altıya doğru Ayazpaşa’daki garsoniyerinden Cafe’sine telefon etti. O olmadığı zamanlar idare Kazım’a geçerdi. Kazım başgarsondu ve güvenilir bir kişiliği vardı. Dürüst,, namuslu ve sapına kadar itimat ettiği biri.</p>

    <p class="Paragraf-Stili-1">“Ne haber? Beni arayan var mı?” diye sordu.</p>

    <p class="Paragraf-Stili-1">“Hayır beyim. Sandöviçci tahsilata geldi, yarın uğramasını söyledim.</p>

    <p class="Paragraf-Stili-1">“S..tir et, o önemli değil. Başka?”</p>

    <p class="Paragraf-Stili-1">“Başka kimse yok. Birini mi bekliyordunuz?”</p>

    <p class="Paragraf-Stili-1">Aşot cevap vermedi. Duraladı biran.</p>

    <p class="Paragraf-Stili-1">“Bir kadın.” dedi. “Uzun boylu, siyah saçlı, hoş bir kadın. Beni sordu mu?”</p>

    <p class="Paragraf-Stili-1">“Hayır. Gelse, bizim çocuklar bana söylerlerdi.”</p>

    <p class="Paragraf-Stili-1">“Telefonla arayan var mı?”</p>

    <p class="Paragraf-Stili-1">“Ömer bey aradı.. Hafta sonu için siparişinizin olup olmadığını sordu. “</p>

    <p class="Paragraf-Stili-1">O da önemli değildi. Aşot biraz rahatlar gibi oldu.</p>

    <p class="Paragraf-Stili-1">“Ne cevap verdin?”</p>

    <p class="Paragraf-Stili-1">“Burada olmadığınızı, gelince kendisini arayacağınızı söyledim.”</p>

    <p class="Paragraf-Stili-1">“İyi etmişsin.”</p>

    <p class="Paragraf-Stili-1">“Başka anormal bir durum var mı?”</p>

    <p class="Paragraf-Stili-1">Kazım telefonun başında irkildi. Patronun ne demek istediğini anlamamıştı.</p>

    <p class="Paragraf-Stili-1">“Nasıl yani beyim?” diye mırıldandı.</p>

    <p class="Paragraf-Stili-1">“Olağandışı bir vaka var mı?”</p>

    <p class="Paragraf-Stili-1">Ne olabilirdi ki? Soruyu hala tam olarak kavrayamamıştı.</p>

    <p class="Paragraf-Stili-1">“Hayır” diye söylendi. “Her şey bildiğiniz gibi. Gelecek misiniz?”</p>

    <p class="Paragraf-Stili-1">“Henüz bilmiyorum. Belki kapatma saatine yakın uğrarım. Gelemezsem her zamanki gibi tahsilatı yanına al. Yarın senden alırım.”</p>

    <p class="Paragraf-Stili-1">“Emredersiniz beyim.”</p>

    <p class="Paragraf-Stili-1">Kazım bu uygulamaya alışıktı. Patronun bazen çapkınlık nedeniyle dükkanı terk edip gittiğinde hatta bir iki gün uğramamasına da alışıktı. Fakat bu defa sesinde nedense tedirgin bir ifade sezinlemişti.</p>

    <p class="Paragraf-Stili-1">“Siz iyi misiniz?” diye sordu.</p>

    <p class="Paragraf-Stili-1">“İyiyim iyiyim.”</p>

    <p class="Paragraf-Stili-1">“Başka bir emriniz var mı?”</p>

    <p class="Paragraf-Stili-1">Beyninden geçenleri açıkça soramıyordu Aşot. Kazım’a güvense de, bunun da bir haddi vardı. Sesine tabii bir his vermeye çalışarak sordu.</p>

    <p class="Paragraf-Stili-1">“Müşteriler arasında şüpheli kişiler var mı?” Kazım yine anlamamıştı.</p>

    <p class="Paragraf-Stili-1">“Şüpheli mi?” dedi. “Yani serseri takımından mı?” Kuşkusuz Aşot’un öğrenmek istediği bu değildi. Ama dudaklarının ucuna kadar gelen suali polisler, diye soramazdı. Sorusunu biraz yumuşattı.</p>

    <p class="Paragraf-Stili-1">“Yani bir masaya çöküp saatlerce bekleyen tipler var mı?” “Öyle birileri yok Patron.” Biraz daha rahatladı Ermeni.</p>

    <p class="Paragraf-Stili-1">Anlaşılan herşey yolundaydı. Nadya pasif kalmayı yeğlemişti. Cafe’ye gelmeyi göze alamadığı gibi polise de gitmemişti. Konuşmuş olsa şu an cafe’si polislerle dolup taşardı. Telefonu kapattı.</p>

    <p class="Paragraf-Stili-1">Ama tam olarak rahatlayamamıştı.</p>

    <p class="Paragraf-Stili-1">Ortada ciddi bir sorun vardı. Kadın cesedi evinde daha ne kadar tutabilirdi?</p>

    <p class="Paragraf-Stili-1">Gerçi Zeki Solmaz öldürülmüştü ama Ohannesyan’ın cinayet mahalli olarak seçtiği yer çok anlamsızdı. Herifin, Profesörü Nadya’nın evinde öldüreceği Aşot’un aklının ucuna bile gelmemişti. Bu kesinlikle hatalı bir tercihti, bir profesyonel için bin bir tane daha uygun yol olmalıydı. En kötü olasılıkla kadını da öldürmesi gerekirdi, ama uçkuru uğruna zaaf göstermiş ve kadını haklayamamıştı.</p>

    <p class="Paragraf-Stili-1">“Lanet olsun!” diye homurdandı.</p>

    <p class="Paragraf-Stili-1">Nadya yaşadığı sürece problem yaratacaktı. Er veya geç..</p>

    <p class="Paragraf-Stili-1">Ceset ortaya çıkınca herşey çorap söküğü gibi akıp gidecekti. Ceset daha ne kadar o evde kalabilirdi ki?</p>

    <p class="Paragraf-Stili-1">Ayazpaşa’daki garsoniyeri iki odalı bir çatı katıydı. Yerinden kalktı, ufak ekran, eski siyah beyaz televizyonunu açtı. iyi görüntü alınmıyor, ekranda sık sık kaymalar oluyordu. Televizyonu bilinçsizce, evin içinde bir ses olsun, diye açmıştı. Bakmıyordu da. Zihni o sırada bin bir soru ile meşguldü.</p>

    <p class="Paragraf-Stili-1">Sonra birden irkildi, kulağına çarpan spikerin sesiyle uyandı.</p>

    <p class="Paragraf-Stili-1">Spiker, Şişli’de hunharca boğularak öldürülen tarih Profesörü Zeki Solmaz’ın cinayet haberini veriyordu. Dişlerinin arasından, “Orospu!” diye fısıldadı.</p>

    <p class="Paragraf-Stili-1">Nadya, polise herşeyi anlatmış olmalıydı. “Eee” diye mırıldandı sonra, Nadya konuşmuşsa, polisler neden cafe’yi basmamışlardı? Aklı karıştı, sıkıntıyla şakaklarını ovuşturup odanın içinde bir ileri bir geri dolaşmaya başladı. Bir terslik vardı, bu işte ama henüz meseleyi çözememişti. Kadın durumu polise ihbar ettiyse, bülbül gibi konuşmuş ve bu tertibe kendisini kimin bulaştırdığını anlatmış olması gerekirdi.</p>

    <p class="Paragraf-Stili-1">Öyleyse...</p>

    <p class="Paragraf-Stili-1">Bir sonuca varamadı Aşot..</p>

    <p class="Paragraf-Stili-1">***</p>

    <p class="Paragraf-Stili-1">Türkçesi oldukça yetersizdi Ohannesyan’ın. Konuşmaları rahatlıkla anlar fakat meramını ifadede zorluk çekerdi. Aşot’un kendisine ayarladığı eve döndüğünde rahat bir uyku çekti. O sabah uyandığında başındaki yara hala sızlıyordu. Aynanın karşısında traş olurken, metal vazonun şakağında hasıl ettiği yaraya baktı. Çevresi morarmıştı, Allahtan moraran yerin büyük kısmı gür saçlarının arasında kalıyordu. Ama zaman geçtikçe morartı yavaş yavaş aşağılara doğru inecekti.</p>

    <p class="Paragraf-Stili-1">“Pis fahişe! Adi kaltak!” diye homurdandı.</p>

    <p class="Paragraf-Stili-1">Onu işini bitirir bitirmez öldürmesi gerekirdi. Arzularına yenik düşmüş, hep daha fazlasını istemiş, bitmez tükenmez bir ihtirasla kadına sahip olmayı sürdürmeyi düşlemişti.</p>

    <p class="Paragraf-Stili-1">Hırsından köpürüyordu şimdi.</p>

    <p class="Paragraf-Stili-1">Bunu yanına bırakmayacaktı. Neden sonra Garbis’le Arto’yu anımsadı. Onlardan hiç hoşlanmamıştı. Acaba dün gece işlerini yine yüzlerine gözlerine bulaştırmadan sona erdirmeyi başarmışlar mıydı? Dilleri uzundu, ama Allahın dağında tek başına oturan yaşlı bir adamı ortadan kaldıramamışlardı.</p>

    <p class="Paragraf-Stili-1">Tıraşını bitirince, odaya geçip cep telefonunu eline aldı. Aşot’u aradı.</p>

    <p class="Paragraf-Stili-1">“Merhaba.” dedi.</p>

    <p class="Paragraf-Stili-1">Aşot’un sesi buz gibi çıkmıştı. “Ne var?” “Garbis’lerden haber var mı?” “Yok.”</p>

    <p class="Paragraf-Stili-1">“Yok mu? Nasıl yani seni aramadılar mı?” “Hayır.”</p>

    <p class="Paragraf-Stili-1">“Neden? Yine işi beceremediler mi yoksa?” “Bilmiyorum.”</p>

    <p class="Paragraf-Stili-1">“Nasıl bilmezsin yahu? Sana haber vermediler mi?” “Beni aramadılar.” “Yoksa yakalandılar mı?” “Ondan da haberim yok.”</p>

    <p class="Paragraf-Stili-1">Ohannesyan öfkelendi. “Sen bilmezsen kimden haber alacağız.”</p>

    <p class="Paragraf-Stili-1">“Hepinizin canı cehenneme. Herşeyi bok ettiniz.” Ohannesyan sert bir şekilde homurdandı. “Ben görevimi yaptım.”</p>

    <p class="Paragraf-Stili-1">“Ne demezsin! Herifi karının evinde öldürmenin anlamı var mıydı? Karı polise gitmiş ve bülbül gibi ötmüş.”</p>

    <p class="Paragraf-Stili-1">“Nereden biliyorsun?”</p>

    <p class="Paragraf-Stili-1">“Televizyonları aç da dinle.”</p>

    <p class="Paragraf-Stili-1">Duraladı Ohannesyan bir kaç saniye. “Vay kahbe vay!” diye söylendi sonra.</p>

    <p class="Paragraf-Stili-1">“Çok mu şaştın?”</p>

    <p class="Paragraf-Stili-1">“Polise gideceğini sanmamıştım. Tutuklamışlar mı?”</p>

    <p class="Paragraf-Stili-1">“Bilmiyorum. O konuda haberlerde bir şey yok. Dinlediğim, tutuklanan kimseden bahsetmiyorlar.” “Belki de polise gitmemiştir.”</p>

    <p class="Paragraf-Stili-1">“Öyleyse polis cesedi nasıl buldu?”</p>

    <p class="Paragraf-Stili-1">“Ne bileyim? Belki komşular ya da kapıcı filan ihbar etmiştir.”</p>

    <p class="Paragraf-Stili-1">“O kadar çabuk olmaz.”</p>

    <p class="Paragraf-Stili-1">Fakat Aşot bir an düşündü. Zaten haberi duyduğundan beri bu nokta aklını kurcalıyordu. Nadya’nın polise başvurması, kendini ateşe atması anlamına gelirdi. Kadın bu yolu tercih edeceğine en azından kaçmaya tevessül ederdi. Ne kadar gizlenip, nereye kadar kaçacağı tartışılabilirdi, ama polise baş vurup kendisinin temiz olduğunu, istemeden bir komplonun içine çekildiğini savunması gülünç olurdu. Toplum indinde soyunarak hayatını kazanan kadınlar daima horlanıp küçük görülürlerdi. Polis ona kesinlikle inanmaz, suçlu görürdü. En azından tutuklarlardı. Oysa televizyon haberini dikkatle dinlemişti, polisin henüz kimseyi tevkif ettiğine dair bir ayrıntı yoktu. Yoksa Nadya polise gitmemiş miydi? Ohannesyan’a dönüp sordu.</p>

    <p class="Paragraf-Stili-1">“Yaralı halinle apartmandan çıkarken seni gören oldu mu?”</p>

    <p class="Paragraf-Stili-1">“Hayır.” dedi katil. “Ne girerken ne de çıkarken kimse beni görmedi.”</p>

    <p class="Paragraf-Stili-1">“Emin misin?”</p>

    <p class="Paragraf-Stili-1">“Tabii, ben profesyonelim, böyle ayrıntılara dikkat ederim.”</p>

    <p class="Paragraf-Stili-1">İçinden, Allah için, ne de profesyonelsiniz ya, diye geçirdi Aşot, ama bunu sesli olarak ifade etmedi.</p>

    <p class="Paragraf-Stili-1">“Belki farkında değilsindir. Seni görmüş olabilirler.”</p>

    <p class="Paragraf-Stili-1">“Hayır. Kesinlikle görülmedim. Eminim”</p>

    <p class="Paragraf-Stili-1">Aşot yavaş yavaş Nadya’nın polise gitmediğine inanmaya başlamıştı. Onu fazla tanımazdı, ilk defa cafe’sinde karşılaşmışlardı. Biraz askıntı olmuş, iş çıkarmak için sulanmıştı da. Aşot yakışıklılığına güvenen biriydi, asla kadınlarla para karşılığında yatmaz, onlara para yedirmezdi. Zaten striptizci olduğunu öğrendikten sonra askıntı olmayı kesmişti. Hastalık kapmaktan da korkardı. Ona göre Nadya para için herşeyi yapabilecek türde bir kadındı. Sohbetleri sırasında bir ara Paris’te yaşadığını da duymuştu. Belki başına bu hadise gelince, ceset bulunmadan yurtdışına kaçmayı bile düşünmüş olabilirdi.</p>

    <p class="Paragraf-Stili-1">Önce kendini düşünüyordu Aşot. Gemi su alınca, tekneyi ilk terkedeceklerden biriydi. Fazla uzatmadı. “Belki haklısın, polise gitmemiş olabilir.” dedi Ohannesyan’a</p>

    <p class="Paragraf-Stili-1">“Ne yapacağız şimdi?”</p>

    <p class="Paragraf-Stili-1">“Sabırlı ve sakin ol. Büyük Şeften yeni talimatlar alınca sana iletirim.”</p>

    <p class="Paragraf-Stili-1">“Acele et.” dedi Ohannesyan.</p>

    <p class="Paragraf-Stili-1">Ama Aşot’un son cümlesini işitip işitmediğinden emin olamadı. Adam telefonu çoktan kapatmıştı..</p>

    <p class="Paragraf-Stili-1 para-style-override-4"></p>
  </div>
</body>
</html>