<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Terörün Gölgesi-2</title>
  <link href="../Styles/style.css" rel="stylesheet" type="text/css"/>
</head>

<body id="Ter-r-n-G-lgesi" xml:lang="tr-TR">
  <div>
    <b>BÖLÜM BİR</b>

    <p> </p><p> </p>

    <p class="Paragraf-Stili-1"><span class="char-style-override-1">R</span>üknettin Tözek, üzeri yaşlılık lekeleri ile dolu elinin ince uzun parmaklarını bir bulut kümesine benzeyen bembeyaz saçlarına götürerek kaşıdı. Sonra birden hatırlamış gibi yakın okuma gözlüklerini çıkararak kitaplar, dosyalar, el yazısı ile tutulmuş notların üst üste sıralandığı masasının sağ yanındaki pandüllü fanus içindeki saate baktı.</p>

    <p class="Paragraf-Stili-1">“Ooo” diye mırıldandı. “Sakat sekiz buçuğu geçmiş. Yine daldım ve seni çok geciktirdim kızım.”</p>

    <p class="Paragraf-Stili-1">Karşısındaki deri koltukta oturup hocasının dikte ettirdiği notları kaleme alan asistanı Burcu yorgunluktan bitkin parmaklarını ovuştururken, “Hiç önemli değil, Hocam.” diye cevap verdi. “Zamanımız kısıtlı. Sadece üç günümüz kaldı.”</p>

    <p class="Paragraf-Stili-1">Yaşlı adam tasdik anlamında başını salladı.</p>

    <p class="Paragraf-Stili-1">“Doğru ama işin en zor yanını hallettik. Yarın bu müsveddeleri temize çekeriz. Salı gününü de son bir kontrole ayırırız. Çarşambaya bir şey kalmasını istemiyorum”</p>

    <p class="Paragraf-Stili-1">“Haklısınız hocam. Ama iyi hazırlandık. Umarım yüzümüzün akıyla çıkarız bu işin içinden.”</p>

    <p class="Paragraf-Stili-1">Prof. Rüknettin Tözek yaşlı gözlerini genç asistanına çevirerek gülümsedi.</p>

    <p class="Paragraf-Stili-1">“İnşallah.” dedi. “Bir aksilik olmazsa başaracağız. Hadi, artık git. Yolun uzun, karşıya geçmen bir saatini alır. Bu gece dinlenmeye bak. Yarın sabah da erkenden gel buraya. Sekiz senin için uygun mu?”</p>

    <p class="Paragraf-Stili-1">“Hocam isterseniz daha erken de gelebilirim.”</p>

    <p class="Paragraf-Stili-1">“Gerek yok. Sekiz iyidir.”</p>

    <p class="Paragraf-Stili-1">Genç kız, kısa kesilmiş düz saçlarını düzeltirken, içten ve samimi bir sesle ısrar etti. “Sabahları beşte, ezandan evvel kalktığınızı biliyorum; dilerseniz altı da burada olabilirim.”</p>

    <p class="Paragraf-Stili-1">Yerinden kalkan ak saçlı adam asistanın yanına gidip onun omzunu okşadı.</p>

    <p class="Paragraf-Stili-1">“Yok, yok bu kadarı da insafsızlık olur artık. Hem yarın Orhan’da gelecek.”</p>

    <p class="Paragraf-Stili-1">Burcu elindeki notlan hocasının masasına bırakırken, “Siz nasıl uygun görürseniz efendim” diye mırıldandı.</p>

    <p class="Paragraf-Stili-1">Prof. Rüknettin onu kapıya kadar geçirdi.</p>

    <p class="Paragraf-Stili-1">Aralık ayının soğuk ve yağışlı bir gecesiydi. Kapı açılınca sert poyraz rüzgarı ikisinin de yüzüne çarptı. Yaşlı adam balıkçı yakalı kazağının içinde üşüdüğünü hissetti. Yaz kış Çiftnallı’daki çiftlik evinde otururdu.</p>

    <p class="Paragraf-Stili-1">Burcu’nun ufak Clio’su bahçedeydi. Hoca bir baba şefkatiyle, “Bu saatle dönmeye korkmazsın, değil mi?” diye sordu.</p>

    <p class="Paragraf-Stili-1">“Kesinlikle korkmam Hocam.”</p>

    <p class="Paragraf-Stili-1">Yaşlı adam yine de tedirgin bakışlara asistanı süzdü. rÖ6ninm esinde-</p>

    <p class="Paragraf-Stili-1">“Sapağa kadar yol ormanlık ve tenhadır. Mevsim kış, buralarda in cin top oynar şimdi, istersen sapağa kadar ben de arabamla sana refakat edeyim.”</p>

    <p class="Paragraf-Stili-1">“Hiç gereği yok Hocam. Korkmam. Ayrıca geceleri araba kullanmakta zorlandığınızı da biliyorum. Benim için endişe etmeyin.”</p>

    <p class="Paragraf-Stili-1">“İstersen yukarıdaki misafir odasında kalabilirsin de, hem senin için de daha iyi olur, böylece sabahın karanlığında ta Kadıköy’den gelmekten de kurtulursun.”</p>

    <p class="Paragraf-Stili-1">“Teşekkür ederim Hocam, ama evime gitsem daha iyi olur. Bir banyo yapıp kıyafetimi de değiştiririm.”</p>

    <p class="Paragraf-Stili-1">Yaşlı adam babacan bir şekilde başını salladı, “Sen bilirsin kızım. Benden günah gitti” diye mırıldandı. Asistanı onun elini sıkıp anorağına sıkı sıkıya sarıldı ve yağmur altında Clio’suna doğru koştu. Rüknettin Tözek araba homurdanarak çalışıp bahçeden çıkıncaya kadar arkasından baktı. Burcu klakson çalıp veda ederken o da genç kıza elini salladı ve sonra kapıyı kapayarak içeri girdi.</p>

    <p class="Paragraf-Stili-1">Karısının ölümünden beri dört senedir “çiftlik evi” dediği villasında yalnız yaşıyor, şehrin sıkıcı ve bunaltıcı kalabalığından uzak duruyordu. Rüknettin Tözek üniversiteden emekli tarih profesörüydü. Hayattaki tek varlığı aynı bilim dalında uzmanlaşan oğlu Orhan’dı.</p>

    <p class="Paragraf-Stili-1">O henüz doçentti. Kısa bir süre de olsa aynı kürsüde birlikte çalışmışlar, oğlu asistan iken onun hocalığını da yapmıştı.</p>

    <p class="Paragraf-Stili-1">Çalışma odasına döndü.</p>

    <p class="Paragraf-Stili-1">Midesinde yine hafif bir yanma vardı. Senelerdir gastrit denen illetle boğuşurdu. Önce odasındaki büyük şömineye iri bir kütük parçası atarak ateşi canlandırdı, sonra bir bardak süt içmek için mutfağa yollandı. Gece uykuları beş saati geçmezdi; o kadarlık uyku artık ilerlemiş yaşında ona yetiyordu. Aklı fikri hafta içinde katılacağı paneldeydi. Yıllardır hummalı bir çalışma ile eski Osmanlı arşivlerini incelemiş, sözde Ermeni katliamı ile ilgili binlerce belge tetkik etmişti. Şimdi bu iddiayı çürütecek yeni ve güçlü tezlerle Avrupalı tarihçilerin karşısına çıkacaktı.</p>

    <p class="Paragraf-Stili-1">Kondanse süt kutularından birini açtı.</p>

    <p class="Paragraf-Stili-1">Tam sütü bardağa boşaltırken çalışma odasındaki telefonun çaldığını işitti. Kutuyu tezgâhın üzerine bırakıp odaya doğru yürüdü. Artık eskisi kadar hızlı olamıyordu, bazen telefonlara yetişinceye kadar evde olmadığını sanıp aramaktan vazgeçenlerde çıkıyordu.</p>

    <p class="Paragraf-Stili-1">Ahizeyi kaldırıp, “Efendim?”dedi.</p>

    <p class="Paragraf-Stili-1">“Merhaba baba.”</p>

    <p class="Paragraf-Stili-1">“Merhaba oğlum. Hayrola, bir şey mi var?”</p>

    <p class="Paragraf-Stili-1">“Ne olacak baba, arayıp hatırını sorayım dedim. Nasıl gidiyor çalışman?”</p>

    <p class="Paragraf-Stili-1">“Yarın geliyorsun, değil mi? “</p>

    <p class="Paragraf-Stili-1">“Evet. Ben de bunun için aradım zaten. Bu gece gelip seni alacağım.”</p>

    <p class="Paragraf-Stili-1">“Neden?”</p>

    <p class="Paragraf-Stili-1">“Görüp İncelemeni istediğim bir belge var. Fotokopisi elimde.”</p>

    <p class="Paragraf-Stili-1">“Yarın buraya getir bakarız.”</p>

    <p class="Paragraf-Stili-1">“Olmaz baba, mümkünse bu gece incelemeni istiyorum.”</p>

    <p class="Paragraf-Stili-1">“Yapma Orhan, saat sekiz buçuğa geliyor. Senin buraya gelmen, beni alman çok zaman alır. Ayrıca yorgunum da. Yarın sabaha bırakamaz mıyız?”</p>

    <p class="Paragraf-Stili-1">“Yapma baba... Hem bu gece ben de kalırsın, yarın sabah birlikte döneriz.”</p>

    <p class="Paragraf-Stili-1">Rüknettin Hoca’nın gözünde büyüdü teklif, ilerlemiş yaşına rağmen ilmi araştırma ve gerçekleri gün ışığına çıkarma heyecanı hiç sönmemişti ama.</p>

    <p class="Paragraf-Stili-1">“Göstereceğin belge önemli mi?”diye sordu.</p>

    <p class="Paragraf-Stili-1">“Bana öyle geldi.”</p>

    <p class="Paragraf-Stili-1">Tam “peki” diyecekti ki, sabahleyin erkenden Burcu’nun villaya geleceğini hatırladı.</p>

    <p class="Paragraf-Stili-1">“Yalnız bir sorun var” dedi.</p>

    <p class="Paragraf-Stili-1">“Ne sorunu?”</p>

    <p class="Paragraf-Stili-1">“Burcu saat sekizde burada olacak. Seni bilirim, o saatte beni eve döndüremezsin, sonra kıza çok ayıp olur.”</p>

    <p class="Paragraf-Stili-1">Oğlunun asistandan hoşlanmadığını, ona biraz sert davrandığını bilirdi.</p>

    <p class="Paragraf-Stili-1">“Boş ver “dedi Orhan. “Evine telefon ederiz, biraz daha geç gelir.”</p>

    <p class="Paragraf-Stili-1">İtiraza kalkışıyordu ki, “Sen hazırlan baba, yarım saat sonra ordayım” diyen oğlu telefonu kapattı.</p>

    <p class="Paragraf-Stili-1">Prof Tözek almaç elinde kalakaldı.</p>

    <p class="Paragraf-Stili-1">Midesindeki yanma sanki biraz daha artmıştı. Oğlunu bir haftadır görmüyordu. Sık sık telefonla konuşmalarına rağmen onu özlediğini duyumsadı.</p>

    <p class="Paragraf-Stili-1">Çaresiz, giyinmek için yatak odasına çıktı. Merdivenleri tırmanmadan önce de bardaktaki sütü sonuna kadar içti...</p>

    <p class="Paragraf-Stili-1">Orhan, Mazda’nın durmaksızın çalışan sileceklerinin ardından villaya giden çamurlu yola baktı. Öbek öbek su birikintileri oluşmuştu toprak zeminde. Hani nerdeyse bu berbat havada buralara kadar geldiğine pişman olmuştu. Babası haklıydı; meselenin pek de acil bir yanı yoktu ve belgeyi yarın birlikte pekala inceleyebilirlerdi. Ama işlerinin çokluğundan ihtiyar adama yeterince vakit ayıramadığını biliyordu. Onu ihmal ettiğini, sık sık ziyaretine gidemediğini kabul etmek zorundaydı.</p>

    <p class="Paragraf-Stili-1">Arabayı iyice yavaşlattı.</p>

    <p class="Paragraf-Stili-1">Evin girişine yaklaştıkça farların aydınlattığı yolun tam bir göle dönüştüğünü gördü. Babasının bu dağ başında neden yalnız yaşadığını bir türlü anlayamazdı. Üç kilometre ötede son zamanlarda zengin tabakanın tercih ettiği site türü bir yerleşim merkezi vardı. Nedense insanlar gözlerden uzak yerlerde yaşamayı tercih ediyorlar, şehrin gürültüsünden kaçıyorlardı. Ama babasının evi fazla uzak ve bomboştu. Çevrede başka yerleşim birimi de yoktu. Gerçi sakin ve emniyetli bir yerdi ve yaklaşık sekiz senedir burada yaşıyordu. Burayı tercih edişlerinin asıl sebebi, hiç kuşkusuz rahmetli annesiydi. O oldum olası, tabiatı sever, münzevi hayatı, insanlardan uzak yaşamayı seçerdi. Zaten annesinin aileden kalma serveti olmasa, asla profesör maaşıyla bu araziyi alıp üstüne şık ve zarif villayı yapamazlardı. Neyse ki annesi kalp krizi geçirip vefat edinceye kadar, gönlünce burada yaşamış, evin ön tarafında nadide güller ve çiçekler yetiştirmiş, arka bahçeyi de meyve ağaçlarıyla donatmıştı. Ama Orhan şimdi de babasının burada tek başına yaşamasından rahatsızdı; yaşı oldukça ilerlemişti artık. Gerçi kayda değer bir sıhhi şikâyeti yoktu ama yaşı yetmişe yaklaşmıştı.</p>

    <p class="Paragraf-Stili-1">Arabayı öndeki demir parmaklıklı kapının önünde durdurdu. Kapı kapalıydı. Her halde asistan Burcu giderken arabasından inip kapatmış olmalıydı. Mecburen Mazda’yı durdurup yağmur altında kapıyı açtı. Telaşla arabaya dönüp içine daldı. Bir sorun da babasının yaşlı çoban köpeği Kont’tu; arabanın sesini duymuş, kokuyu almış olması lazımdı. Az sonra kulübesinden fırlar ve üstüne gelirdi. Kont sadık bir hayvandı ama böyle bir gecede, çamurlu patileri ile üstüne tırmanıp giysilerini berbat etmesini istemiyordu.</p>

    <p class="Paragraf-Stili-1">Bahçe oldukça genişti ve demir kapı ile villa arasında en azından kırk metrelik bir mesafe vardı. Evin alt kattaki ışıkları yanıyordu. Umarım babam geldiğimi görmüştür, diye düşündü. Bu yağmurlu ve rüzgârlı hava da araba sesini duymasa bile, kendisini beklediğine göre en azından Kont’un havlamasından uyanmıştır, diye aklından geçirdi.</p>

    <p class="Paragraf-Stili-1">Arabayı villanın önüne doğru sürdü.</p>

    <p class="Paragraf-Stili-1">Gerçekten de Kont az sonra bembeyaz tüylü bedeniyle gecenin karanlığında görünmüştü. Hınzır hayvan kendisini tanımış olmalıydı ki havlamaya başlamıştı bile.</p>

    <p class="Paragraf-Stili-1">Villanın kapısına baktı.</p>

    <p class="Paragraf-Stili-1">Babası hazırlanmış dışarıya çıkıyordu. Orhan arabadan inmemeyi yeğledi. Klakson çalıp gelmesini işaret etti. Dış kapının üzerindeki lambayı yaktı babası. O lamba her gece sabaha kadar yanık kalırdı. Annesinin sağlığından beri itiyat haline getirmişlerdi nedense. Sanki bir tedbir, yabancılara karşı bir uyarı gibi. Çok anlamsızdı, ama Orhan sesini çıkarmazdı. Babası koşar adım ıslanmamak için arabaya yaklaşırken o da gecenin zifiri karanlığında çevredeki ormanın heybetli ve ürkütücü görüntüsüne baktı. Çok ıssızdı burası ve Orhan aklından, bir punduna getirip artık babasının burada tek başına yaşamaması için konuyu bir kere daha açmaya karar verdi. Babasını ikna edemeyeceğini çok iyi biliyordu, zira yaşlı adam buradan ayrılmayı adeta karısının son arzularına bir ihanet telakki ediyordu. Burayı birlikte yaratmışlar ve ömürlerinin kısa da olsa, en mutlu zamanlarını burada yaşamışlardı. Orhan kapıyı açtı, Kont, babasından evvel Mazda’nın içine dalmak istedi ama neyse ki, yaşlı adam son anda onu durdurdu.</p>

    <p class="Paragraf-Stili-1">Az sonra Mazda, iki yamacın arasındaki vadide yer alan çiftlik evinden hızla uzaklaşıyordu.</p>

    <p class="Paragraf-Stili-1">***</p>

    <p class="Paragraf-Stili-1">Yan koltukta oturan adam, karanlığı delercesine farların aydınlattığı dar yola bakarken, “Daha yavaş sür, şu içine ettiğim arabayı!” diye homurdandı.</p>

    <p class="Paragraf-Stili-1">Ermenice konuşmuştu.</p>

    <p class="Paragraf-Stili-1">Takip ettikleri dar yol ormanın içindeydi ve iki yandaki çam ağaçlarının dalları Land Rover’ın yan camlarına sürünüyordu.</p>

    <p class="Paragraf-Stili-1">“Dur burada!” dedi şişman göbekli adam.</p>

    <p class="Paragraf-Stili-1">Arabayı kullanan ani fren yaptı. Otuz yaşlarında, kalın kara kaşlı, sert bakışlı ve iri yapılıydı. Sol yanağında belirgin bir yara izi vardı. Direksiyona o kadar sıkı sarılmıştı ki, parmaklarının eklemlerinden kanı çekilmişti sanki. Araba sarsıldı, direksiyonu kullanan adam Land Rover’ı sola çekip çam ağaçlarının el verdiği uygun bir aralıkta durdurdu.</p>

    <p class="Paragraf-Stili-1">Farları söndürdü, yalnız kedigözlerini açık bıraktı.</p>

    <p class="Paragraf-Stili-1">Göbekli adam, “Tabancanı kontrol et!.” diye homurdandı.</p>

    <p class="Paragraf-Stili-1">Her ikisinin de koltuk altlarında meşin tabanca kılıfları vardı.</p>

    <p class="Paragraf-Stili-1">Yüzünde yara izi olanı kılıfından Amerikan yapısı Colt Delta Elite’i çekip çıkardı. 1987’den beri üretimine devam edilen, biraz ağır, fakat çok güçlü otomatik bir tabancaydı. Göbekli olanın da ise bir AMT automag II vardı. Tabancalarıyla yedek şarjörleri bir kez daha hızla gözden geçirdiler. Hareketlerinden bu işler de ne denli usta oldukları hemen belli oluyordu.</p>

    <p class="Paragraf-Stili-1">Sırtlarındaki siyah muşambaların yakalarını kaldırıp arabadan indiler. Yağmur, kalın ve heybetli çam ağaçlarına rağmen aralıklarda sel gibi akıp gidiyordu. Land Rover’ın arkasına geçtiler.</p>

    <p class="Paragraf-Stili-1">Saat sabahın ikisiydi.</p>

    <p class="Paragraf-Stili-1">Zifiri karanlığa bürünmüş orman, derin sessizlik içindeydi. Kuzey yönünden esen rüzgar üşütücüydü. Etrafa hakim olan tek şey, rüzgarın ormanda yarattığı garip uğultuydu.</p>

    <p class="Paragraf-Stili-1">Yüzü yaralı olan bagajı açtı; bagaj lambasının sarı solgun ışığı naylon örtüyle üstleri kapanmış malzemeleri aydınlattı. Göbekli olanı naylon örtüyü hızla çekerek ortaya çıkan iki çift lastik çizmeden birini yaralı yüzlüye uzattı. Ayaklarındaki pabuçları çıkararak çizmeleri giydiler. Birerde el feneri aldılar. Daha sonra kalın çaput bezinden yapılmış torbaları çektiler. Göbekli, torbaların içinden iki adet Calico M-960 A modeli tüfekleri çıkardı. Bu silahlar mini Sub Machine tipinin hemen hemen en hafif ve en gelişmiş türüydü.</p>

    <p class="Paragraf-Stili-1">Yüzü yaralı olanı silahı torbadan çıkarınca adeta okşar gibi kalın ve küt parmaklarını üzerinde gezdirdi, yüzü şehevi bir zevkle gerildi. Silahlar henüz hiç kullanılmamıştı.</p>

    <p class="Paragraf-Stili-1">Göbekli kısa bir an yanındaki arkadaşını süzerek sırıttı.</p>

    <p class="Paragraf-Stili-1">“Harika, değil mi?”</p>

    <p class="Paragraf-Stili-1">“Evet, öyle.. Ama anlamadığım bir şey var..”</p>

    <p class="Paragraf-Stili-1">“Ne?” diye sordu diğeri.</p>

    <p class="Paragraf-Stili-1">“Yaşlı bir adam için fazla silahlı değil miyiz? Bütün bunlara ne gerek var?”</p>

    <p class="Paragraf-Stili-1">“Her an aksi bir tesadüfle karşılaşabiliriz.”</p>

    <p class="Paragraf-Stili-1">Yüzü yaralı adam, “Dur bir dakika!.” diye homurdandı. “Bana adamın bu allahın dağında yalnız oturduğunu söylemiştin. Sadece bir çoban köpeği varmış.”</p>

    <p class="Paragraf-Stili-1">“Doğru.”</p>

    <p class="Paragraf-Stili-1">“O halde bu kadar silaha ne gerek var? Kim bize karşı koyacak?”</p>

    <p class="Paragraf-Stili-1">“Tedbirli olmalıyız.”</p>

    <p class="Paragraf-Stili-1">“Boş versene, bu iş tereyağından kıl çeker gibi kolay olacak.”</p>

    <p class="Paragraf-Stili-1">Göbekli adam, “Şu dogpulls’a da uzan.” dedi.</p>

    <p class="Paragraf-Stili-1">Yüzü yaralı, garip garip arkadaşına baktı. “O da nedir?”</p>

    <p class="Paragraf-Stili-1">“Bahçede iri bir çoban köpeği var. Saldırgan da. Yaklaşınca kokumuzu alacaktır. Etrafı ayağa kaldırıp, ihtiyarı uyandırmadan uzaktan önce onun işini bitirmeliyiz.”</p>

    <p class="Paragraf-Stili-1">Genci, anladım dercesine başını sallayıp dipteki ince uzun torbayı da çekti.</p>

    <p class="Paragraf-Stili-1">Göbekli, “Sen onu bana bırak.” diyerek torbayı kendisi açtı. İçinden demode tüfeklere benzeyen garip bir alet çıktı. Mekanizması, tetiği, uzun namlusu hatta ufak bir dürbünü bile vardı. Yan tarafında da bir kutu içinde, ince, içinde öldürücü sıvı bulunan mermiler mevcuttu. Göbekli sırıttı. “Bir teki bile hayvanı hemen öldürmeye yeterli.” dedi. Yüzü yaralı olanı omuz silkti.</p>

    <p class="Paragraf-Stili-1">Bahçedeki hayvan zaten onun için bir problem sayılmazdı. Ayrıca hayvan havlayıp sahibini uyandırsa bile ne değişirdi ki? Bu ıssız ve inin cinin top oynadığı yerde hiç kimse yardıma gelemezdi.</p>

    <p class="Paragraf-Stili-1">Göbekli olanı, yüzü yaralıdan daha kısa boylu, fakat daha eli çabuktu. Çizmeleri hemen ayağına geçirmiş çıkardığı ayakkabılarını bagaja atmış, silahını kuşanmış, gerekli araçları kaparak yola koyulmuştu. Saat tam 02.10 geçe ellerindeki fenerlerin aydınlattığı patikadan villaya doğru bayır aşağı yürümeye başladılar. Tedbir olarak da Land Rover’ı gizlemişlerdi. Bu saatte yaşlı Profesörün her hangi bir ziyaretçisi olması imkansızdı ama konularında deneyimli iki kişi olarak her türlü olasılığı hesaba katmak zorundaydılar.</p>

    <p class="Paragraf-Stili-1">Villanın bulunduğu vadiye inen yol oldukça dikti. Ama ağaçların arasından ilerlemekte zorluk çekmediler. Ormanın bittiği noktada yağmur etkisini arttırdı. Villanın tel örgülerle çevrili bahçesine kadar önlerinde kırk metrelik bir boş alan vardı. Zeminin hakim örtüsü yeşil ıslak çimenlerdi, ama aralarında yer yer çalılıklar, çamur ve ufak su birikintileri de vardı.</p>

    <p class="Paragraf-Stili-1">Yaralı yüzlü, “Ön kapıdan mı gireceğiz?” diye sordu. Şişman olanı muşambasının cebinden çıkardığı tel kesme makasını göstererek, “Hayır, en yakın noktadan” dedi.</p>

    <p class="Paragraf-Stili-1">Bahçeyi çepe çevre saran tel örgülerin önüne geldiklerinde durup soluklandılar. Köpek ortalarda yoktu. En ufak bir havlama sesi de..</p>

    <p class="Paragraf-Stili-1">Göbekli adam tel kesme makasını arkadaşının eline tutuştururken köpeği vurmak için yanında getirdiği tüfeğin içine ilaçlı iğneyi yerleştirdi. Yaralı yüzlü adam da telleri kesmeye başladı. Teller yaklaşık sekiz dokuz metre ara ile yerleştirilen tahta kazıkların arasına itina ile gerilmişti; fazla bir esneme ve gevşeme yoktu. Az sonra yaklaşık bir buçuk metre yükseklikteki tel ikisinin rahatlıkla geçeceği bir şekilde tepeden toprağa kadar kesilip ayrıldı. Kesme işi bitince adam makası cebine atarak telleri eliyle biraz daha araladı. Bahçeye ilk adımını göbekli adam atmıştı.</p>

    <p class="Paragraf-Stili-1">Rüzgarın uğultusu ve yağmurun şakırtısından başka en ufak bir ses duyulmuyordu. Usul usul ve dikkatli adımlarla ilerlemeye başladılar. Göbekli olanı dikkatle etrafı inceliyor, çoban köpeğinin her an birden karşılarına dikilmesini bekliyordu. Hayvanın, şayet iyi eğitilmişse, şimdiye kadar havlayarak karşılarına dikilmesi gerekirdi. Ama hâlâ ortalarda yoktu. Göbekli huylanmaya başladı. Hatta iki de bir durarak arkasını da gözetliyordu. ilk hırlamayı eve yaklaşık beş metre kala duydular.</p>

    <p class="Paragraf-Stili-1">Öndeki verandanın yan tarafında boz tüylü Kont birden görünmüştü. Bir iki kere kesik kesik havladı. Sonra gecenin karanlığında sivri dişleri tehditkar bir şekilde ortaya çıktı ve saldıracağını belli eden hırlamaları arttı.</p>

    <p class="Paragraf-Stili-1">Göbekli adam elindeki silahı doğrultu. Bu mesafeden hayvanı vurmak çok kolay olacaktı. Fakat mesafenin kısalığına rağmen şansını tek atışta kullanmalıydı; şayet isabet ettiremezse, alete , ikinci bir zehir kapsülü koyma zamanı olmayacaktı.</p>

    <p class="Paragraf-Stili-1">Silahı doğrulttu ve köpeğe nişan aldı.</p>

    <p class="Paragraf-Stili-1">Hayvanın heran hızla fırlayarak üstlerine saldıracağını biliyordu. Nitekim Kont da öyle yaptı. Fazla beklemedi ve özel topraklarının kutsiyetini ihlal eden iki yabancının üstüne sıçradı. Ne yazık ki bu hayvancağızın son atılımı oldu. Zehirli iğne ona havadayken isabet etti. Kont’un ağzından kısa ve boğuk bir inilti çıktı. Daha havadayken iki büklüm oldu ve hedefine erişemeden ıslak çimenlerin üstüne düştü, ilacın şiddetli etkisine rağmen hayvancağız bir iki dakika kadar can çekişti sonra iniltileri yavaşlayarak ıslak çimlerin üzerinde hareketsiz kaldı.</p>

    <p class="Paragraf-Stili-1">Göbekli adam, “Köpeğin işi tamam. Şimdi asıl görevimize başlayabiliriz” diye homurdandı. Yüzü yaralı olan öne geçerek yerde yatan hayvanın ölüsüne bakmadan villanın terasına doğru yürüdü. Kapının üstündeki Profesörün açık bıraktığı lamba çevreyi aydınlatıyordu.</p>

    <p class="Paragraf-Stili-1">“Dur! Oradan değil” diye homurdandı göbekli.</p>

    <p class="Paragraf-Stili-1">“Ya nereden gireceğiz içeri?”</p>

    <p class="Paragraf-Stili-1">“Arkada bir mutfak kapısı varmış! Daha güvenceli.”</p>

    <p class="Paragraf-Stili-1">Yaralı Yüz için fark etmezdi, işin başından beri olayı hep hafife alıyordu. Yetmiş yaşındaki bir adamı öldürmek, hele böyle ıssız bir yerde yaşıyorsa, çok kolaydı. Hatta içinden arkadaşının gösterdiği titizliğe burun kıvırdı. Fazla profesyonelce davranıyordu.</p>

    <p class="Paragraf-Stili-1">Villanın arkasına yöneldiler.</p>

    <p class="Paragraf-Stili-1">Bu defa göbekli olanı öne düştü. Arka bahçeye açılan mutfak kapısı oldukça geniş ve sağlam görünüşlüydü. Hemen yanında ise ufak bir pencere vardı. Camı kırıp fazla gürültü çıkarmadan içeriye girmeleri uzun zamanı almadı.</p>

    <p class="Paragraf-Stili-1">Şimdi yaşlı adamın evinin içindeydiler artık.</p>

    <p class="Paragraf-Stili-1">El fenerlerini yaktılar. ‘Fazla modern olmayan, büyük fakat tertemiz bir mutfaktı burası. Herşey yerli yerindeydi. Tezgahın üstünde veya raflarda gelişigüzel bırakılmış en ufak bir şey yoktu.</p>

    <p class="Paragraf-Stili-1">Evdeki tek ses, çalışan buzdolabının mekanik hırıltısıydı.</p>

    <p class="Paragraf-Stili-1">Çok sessiz hareket ediyorlardı.</p>

    <p class="Paragraf-Stili-1">Fenerlerin ışığı öndeki salona giden yolu aydınlattı. Sade fakat eskimeye yüz tutmuş eşyalarla tefriş edilmiş geniş bir mekandı. Göbekli adam hiç oyalanmadı ve işaretle yukarı çıkan merdiveni gösterdi.</p>

    <p class="Paragraf-Stili-1">Profesörün uyuduğu oda üst katta olmalıydı.</p>

    <p class="Paragraf-Stili-1">Adamı uyku da kurşunlamaları en iyi yoldu. En ufak bir karşı koyma şansı asla olmayacaktı.</p>

    <p class="Paragraf-Stili-1">Ayaklarındaki lastik çizmeler ses çıkarmıyor fakat tertemiz yapının ahşap zeminin de çamurlu ve ıslak izler bırakıyordu. Hiç umurlarında değildi. Zira o izlerin sahipleri cinayetten sonra da polis tarafından asla bulunamayacaktı.</p>

    <p class="Paragraf-Stili-1">Fakat kendilerini bekleyen sürprizden haberleri yoktu.</p>

    <p class="Paragraf-Stili-1">Az sonra evin her tarafını didik didik aramalarına rağmen Prof Rüknettin Tözek’i bulamadılar. Bu hesapta olmayan bir sonuçtu. Göbekli hiddetten kudururcasına cebindeki telefona sarıldı. Bir numarayı tuşladı.</p>

    <p class="Paragraf-Stili-1">Hattın öbür ucundan yine Ermenice bir ses yükseldi.</p>

    <p class="Paragraf-Stili-1">“Evet?”</p>

    <p class="Paragraf-Stili-1">“Ben Garbis.” dedi adam. “Hedef evinde yok!”</p>

    <p class="Paragraf-Stili-1">“Ne?”</p>

    <p class="Paragraf-Stili-1">“Herif evinde yok dedim.”</p>

    <p class="Paragraf-Stili-1">Kısa bir sessizlik oldu hatta.</p>

    <p class="Paragraf-Stili-1">“Bir yanlışlık olmasın..Yoksa başka bir eve mi girdiniz?”</p>

    <p class="Paragraf-Stili-1">Göbekli ağza alınmayacak ağır bir küfür savurdu.</p>

    <p class="Paragraf-Stili-1">“Tamam, tamam.” dedi hattın öbür ucundaki. “Yerinize dönün ve yeni talimatı bekleyin.”</p>
  </div>
</body>
</html>