<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Terörün Gölgesi-17</title>
  <link href="../Styles/style.css" rel="stylesheet" type="text/css"/>
</head>

<body id="Ter-r-n-G-lgesi" xml:lang="tr-TR">
  <div>
    <b>BÖLÜM DÖRT</b>
    <p> </p><p> </p>
    <p class="Paragraf-Stili-1"><span class="char-style-override-1">S</span>ivil polis Okan arkadaşını dürttü, apartman kapısında beliren kısa boylu, yaşlı adamı işaret ederek, “Bu herif mi?” diye sordu.</p>

    <p class="Paragraf-Stili-1">“O olmalı. Tarife uyuyor. Köşedeki bakkala sorduğumda bana aynen bu herifin tarifini yaptı.”</p>

    <p class="Paragraf-Stili-1">“Hadi fırla, düş adamın peşine. Bakalım nereye gidecek? Ben kadını beklemeye devam edeceğim. İstersen merkeze telefon edeyim sana destek göndersinler.”</p>

    <p class="Paragraf-Stili-1">“Boş ver” dedi Tarık. “Gerek yok. Bu moruğu gözden kaçıracak değilim ya!” Tarık arabadan indi.</p>

    <p class="Paragraf-Stili-1">Yaşlı adam dinç adımlarla Taksim istikametinde yürümeye başlamıştı. Takip etmek kolay oluyordu. Tarık araya belirli bir mesafe koymuştu. Hırant emin ve mutlu adımlarla yürüyüşüne devam ediyordu. Peşinde bir memur olduğu aklının köşesinden bile geçmiyordu o an. Zihni evde bıraktığı kadındaydı. Bir an önce kulüpteki işini bitirip Nadya’nın kendisine verdiği görevi tamamlayarak geri dönmekti isteği. Başına bir talih kuşu konduğunu düşünüyordu. Kuşkusuz ilanihaye yanında kalacak değildi kadın, ama önündeki şu bir kaç gün bile onu mutlu etmeye yeterdi.</p>

    <p class="Paragraf-Stili-1">Evden çıkarken eski pardösüsünün cebine ufak bir el feneri koymuştu. Bu gece Nadya’nın Şişlideki evine gittiğinde, tembihlerine uyarak elektrikleri yakmayacağından fenere ihtiyacı olacaktı, iki de bir Nadya’nın kendisine teslim ettiği evinin anahtarlarının cebindeki mevcudiyetini hissetmek istercesine onlara dokunuyordu.</p>

    <p class="Paragraf-Stili-1">Harbiye’ye geldiğinde saat 15’di. Genellikle kulübe bu saatte gelir, gece yarısından sonra çıkardı. Programın bitmesine kadar beklemek zorunluluğu yoktu. Nadya bu gün de sanki hiç bir şey olmamış ve olaylardan haberdar değilmiş gibi, işine tam zamanında gitmesini istemişti. Şova çıkan kızlar genellikle sekiz buçukta birer ikişer gelir, hemen soyunma odasına üşüşürlerdi. O saate kadar Hırant genellikle patronun ufak tefek angaryalarına bakardı. Sekiz buçuktan sonra da kızların soyunma odalarının bulunduğu koridorun sonunda bekleyerek onlardan gelebilecek her hangi bir istek veya dışarıyla ilgili bir taleplerini karşılamak üzere nöbete girerdi.</p>

    <p class="Paragraf-Stili-1">Sekiz buçukta başlayan ilk program on birde biter, yaşlı adamın mesaisi de o saatte sona ererdi. Patron çalışan kızların özel hayatlarına genellikle karışmazdı; fakat sermaye gibi kızların kulüpten tanıştığı erkeklerle çıkmalarına fena bozulurdu. Kızların çoğunun özel arabaları vardı, bazıları program Çıkışında şayet yollan üzerindeyse Hırant’ı Cihangir’e kadar bırakırlardı.</p>

    <p class="Paragraf-Stili-1">İçeriye girdiğinde doğruca Patron’un odasına gitti. Adamın yüzü asık ve sinirli görünüyordu. Kılcal damarları daha da fırlamış, yüzü kızarmıştı.</p>

    <p class="Paragraf-Stili-1">“İyi günler efendim” dedi ince ve nazik sesiyle.</p>

    <p class="Paragraf-Stili-1">Adam oralı bile olmadı.</p>

    <p class="Paragraf-Stili-1">“Bana bir emriniz var mı?”</p>

    <p class="Paragraf-Stili-1">“Yahu Hırant. erkekler tuvaletinin iki musluğunda yine sızıntı 22/ varmış, baksana şuna.. Contaları erimiş olabilir. Selim deyyusu hala gelmemiş, ona da bir telefon ediver. Aşağısı bok götürüyor. Nerede bu hergele?”</p>

    <p class="Paragraf-Stili-1">“Baş üstüne efendim. Şimdi hepsiyle meşgul olurum. “</p>

    <p class="Paragraf-Stili-1">Sessizce patronun yanından uzaklaşan Hırant içinden küfürler etti. Yıllardır el ulağı gibi kullanıyordu kendini saygısız adam. Bazen yüzüne güler, gönlünü alırdı, lakin bu gün çok asabi görünüyordu. Başına gelecekleri biliyor gibiydi sanki, en büyük yıldızını kaybedecekti. Nadya bu gece olmayacaktı.</p>

    <p class="Paragraf-Stili-1">Hırant verilen görevleri yapmak için uzaklaşırken dışarıda sivil memur Tarık ilk raporunu telsizle merkeze geçiyordu. Hırant denilen yaşlı adam şüpheli kadının çalıştığı gece kulübüne vazifesine gelmişti. Aldığı emir onu daha fazla beklememesi yolundaydı, nöbetteki diğer arkadaşının yanına dönebileceği söylenmişti.</p>

    <p class="Paragraf-Stili-1">Tarık Cihangir’e, Okan’ın yanına dönmek üzere bir taksiye atladı..</p>

    <p class="Paragraf-Stili-1">***</p>

    <p class="Paragraf-Stili-1">Ohannesyan ufak çantasından çıkardığı peruğu başına geçirdi. Aynadaki aksine baktı, kendi saçlarını iyice bastırıp yatırmasına rağmen peruk kabarık ve iğreti duruyordu başında. Görüntüsünü beğenmedi. Ayrıca sarıya meyyal kumral peruk yüzüne uymamıştı hiç. Siyah bıyıklan ile tezat teşkil ediyordu.</p>

    <p class="Paragraf-Stili-1">Peruk kullanmaktan vazgeçti.</p>

    <p class="Paragraf-Stili-1">Uzun uzun aynaya baktı. Belki bıyıklarını kesebilirdi. Gözüne de camları normal ve derecesiz olan çantasındaki gözlüklerden birini takarsa siması bayağı değişebilirdi.</p>

    <p class="Paragraf-Stili-1">Yine de kararsızdı.</p>

    <p class="Paragraf-Stili-1">Bıyıklarını kesmek istemiyordu. Hem bu kadar endişelenmesi için bir neden de yoktu. Polis nasıl olsa eşkalini bilmiyordu. Ama artık bir başka hata yapamazdı. Belki en doğrusu o kulübe gitmemekti. Polis Nadya’dan şüpheleniyorsa mutlaka çalıştığı yere bu gece bir ekip gönderirlerdi.</p>

    <p class="Paragraf-Stili-1">Kararsızlığı devam etti. Aynanın karşısından ayrılamadı. Aslında kendi kendini aldatıyordu, içindeki nefret palavraydı. Nadya’dan intikam almak, şakağına indirdiği darbe nedeniyle ona hak ettiği cezayı vermek bahaneydi. Kadını unutamıyordu bir türlü. Dün gece yaşadığı şehvet dakikaları beyninden çıkmıyor, hatırladıkça içindeki ihtiras daha da yoğunlaşıyordu. Şimdiye kadar hiç başına gelmemişti böylesi. Sayısız kadınlarla ilişkisi olmuştu, fakat hiç birisi onu böylesine etkilememişti. Teninin duru beyazlığı, parlak cildi, direnişi, istemediği halde cinselliğe esir düşüşünü hayal ettikçe kuduracak gibi oluyordu...</p>

    <p class="Paragraf-Stili-1">Onunla mutlaka yeniden cinsel ilişkiye girmeliydi.</p>

    <p class="Paragraf-Stili-1">Dayanamayacaktı.</p>

    <p class="Paragraf-Stili-1">Sonra aynanın karşısından çekilip düşündü. Acaba Nadya kulübe gelmeye cesaret eder miydi? Yoksa izini kaybettirmek için saklanmayı mı tercih edecekti?</p>

    <p class="Paragraf-Stili-1">Ohannesyan karar vermekte zorlandı. Sonunda kulübe gitmeye karar verdi. Başka şansı yoktu ve kadının işine döneceğine emin oldu.</p>

    <p class="Paragraf-Stili-1">Yaşamak için çalışmak zorundaydı.</p>

    <p class="Paragraf-Stili-1">Karanlık bastırıncaya kadar Aşot’dan telefon bekledi. Kahrolası herif o saate kadar aramamıştı. Umurunda değildi. Garbis’le Arto’da.. Ne halleri varsa görsünlerdi. O kendine düşeni yapmıştı.</p>

    <p class="Paragraf-Stili-1">Saat sekizi gösterirken kaldığı evden çıktı.</p>

    <p class="Paragraf-Stili-1">Sadece Nadya’yı düşlüyordu artık...</p>

    <p class="Paragraf-Stili-1">***</p>

    <p class="Paragraf-Stili-1">Terörist olarak yetiştirilen kişilerin çoğu temel sağlık ve ilk yardım bilgileriyle eğitilirlerdi. Garbis kulağındaki yaraya ilk müdahaleyi kendi yapmıştı. Kanama durmuştu, lâkin kulak memesinin altına ufak da olsa bir dikiş atılması gerekiyordu. Kaldığı otele ancak sabaha karşı dönebilmişti. Odasının anahtarını çıkarken resepsiyona teslim etmediği için doğru asansörlere doğru yürüdü. Anahtarı yanında olduğundan resepsiyona uğramak zorunda kalmayacaktı.</p>

    <p class="Paragraf-Stili-1">Önceden kiraladıkları jeepin içinde, yanında getirdiği yedek giysisini değiştirme şansı olmuştu. Baskın sırasında üstü başı çamur ve kan içinde kalmıştı. O kıyafetle otele giremezdi. Resepsiyonda bankonun ardında duran gece nöbetçisi, uykusuzluktan kızaran gözleriyle sabaha karşı gelen müşteriye şöyle ilgisizce bir baktı. Onu hatırlamıştı, gündüz vardiyasında çalıştığı saatlerden de anımsıyordu, orta yaşlı, babayani bir tipti. Aklında yanlış kalmadıysa Fransızdı galiba. Sabaha karşı otele döndüğüne göre muhtemelen uzun süren bir eğlenceden geliyordu. Fazla ilgilenmedi. Zaten adam da bankoya hiç bakmadan hızlı adımlarla asansöre yürümüştü.</p>

    <p class="Paragraf-Stili-1">Odasına çıkan Garbis doğruca kendini yatağa attı. Yorgunluktan ve halsizlikten bitiyordu. Giysilerini dahi çıkaracak gücü kalmamıştı, oysa saat kaç olursa olsun durumu Aşot’a rapor etmesi gerekirdi.</p>

    <p class="Paragraf-Stili-1">Bu ikinci başarısızlığıydı. Mazereti yoktu artık...</p>

    <p class="Paragraf-Stili-1">Üstleri ve Fransa’daki grubu tarafından bağışlanmayacak^. Kısa bir müddet tavana gözlerini dikip olacakları, dönüşte başarısızlığının nasıl karşılanacağını düşündü. En önemlisi ise buradaki Büyük Şefin takınacağı tutumdu.</p>

    <p class="Paragraf-Stili-1">İçini çekti.</p>

    <p class="Paragraf-Stili-1">Bu işler için artık yaşlanmıştı. Koridorda başını yardığı o zibidi polisi bile haklayamamıştı. Hala iyi silah kullanıyordu, ama silahsızken bir işe yaramazdı, fizik olarak bütün yeteneklerini kaybetmişti. O polis doğru dürüst dövüşmesini dahi bilmiyordu, ona rağmen adamı haklayamamıştı..</p>

    <p class="Paragraf-Stili-1">Yorgunluktan içi geçti, az sonra derin bir uykuya daldı. Sızmadan önce tek düşündüğü bir an önce bu ülkeyi terk etme gereğiydi, İstanbul’a Varujan Sauvagnargues adı altında Fransız pasaportuyla gelmişti. Belki onu Ermeni kimliği altında hemen bulamazlardı, ama polis yabancıları araştırmaya başlarsa Varujan adından önünde sonunda şüphelenirdi.</p>

    <p class="Paragraf-Stili-1">Beş saat deliksiz uyudu Garbis.</p>

    <p class="Paragraf-Stili-1">Uyandığında gerçeklerle yüz yüze geldi yeniden. Başarısız olmuşlardı. Bir an yüreği burkularak Arto’yu düşledi. Yazık olmuştu, davasına inanan, mücadeleci bir insandı. Daha uzun yıllar yaşamaya hakkı olduğunu düşünüyordu, ama olan olmuştu bir kere, fazla hayıflanıp üzülecek zaman da değildi.</p>

    <p class="Paragraf-Stili-1">Aşot’u arayıp, kendisini ülkeden çıkarmanın hazırlığını yapmasını isteyecekti. Önce Cafe’yi aradı. Telefonu bir yabancı açmıştı. Garsonlardan biri olmalıydı. Aşot’u istedi, henüz gelmediğini söyleyen adam, kim arıyor , diye sordu. Garbis hiç cevap vermeden kapadı.</p>

    <p class="Paragraf-Stili-1">“Lanet olsun” diye homurdandı sonra. Aşot’a erişmesi lâzımdı bir şekilde, fakat adamın cep telefonunun numarasını bir türlü hatırlayamıyordu...</p>

    <p class="Paragraf-Stili-1">***</p>

    <p class="Paragraf-Stili-1">Sokaklar ıslak ve soğuktu. Gecenin karanlığı ile kavurucu karayel kaldırımda anaforlar yaratarak esip duruyordu. Ohannesyan Divan Otelinin köşesini dönerek Hot Dogs isimli gece kulübüne doğru sert adımlarla yürüdü. Kulübün girişi üsteki parlak ve kırmızı lacivert neon ışıklarıyla aydınlatılmıştı. Hot Dogs, vakti zamanında apartman olarak inşa edilmiş, seçkin insanların ikamet ettiği, velakin zamanla iş muhiti kimliğine bürünerek daha ziyade büyük şirketlerin yerleştiği bir binanın alt katıydı. Kapıda iri yarı iki adam duruyordu. Biri kahverengi üniformalı, otel teşrifatçılarına benzeyen, sırmalı apoletli, cafcaflı giyimliydi. Diğeri ise güçlü kuvvetli, her hangi bir olay çıkarsa anında müdahale edecek türden bir koruma olmalıydı. Soğuk havaya rağmen, kollarını göğsünde çaprazlamış, ceketle duruyordu.</p>

    <p class="Paragraf-Stili-1">Ohannes hiç ilgilenmiyormuş gibi ana caddeden ilerledi önce. Kapıda duran iki adamı da tanıyordu. Teşrifatçı hiç değişmezdi, ama koruma vazifesi gören iri kıyım adamlar iki kişiydiler. Bir gece biri dışarıda görev yaparken, diğeri içerde çalışır, ertesi gece görevlerini değiştirirdiler. Ohannes geçen hafta her gece kulübe geldiği için onlara aşina olmuştu artık. Etrafta polis görünmüyordu.</p>

    <p class="Paragraf-Stili-1">Biraz rahatlar gibi oldu.</p>

    <p class="Paragraf-Stili-1">Henüz zaman vardı. Hot Dogs’da her gece iki program uygulanırdı. Kadrosu oldukça zengin ve kalabalıktı. Biri sekiz buçukta başlar , on ikiye kadar sürerdi, diğeri ise yarımdan üçe kadar. Nadya ilk programın top star’ıydı. ikinci programa iştirak etmezdi. Ohannes’in caddedeki ilk turu keşif içindi. Endişelenecek bir durumun olmadığını gözlemleyince dönüşte kulübün kapısına yaklaştı. Yan tarafta striptizci kızların şovları sırasında çekilmiş renkli resimleri bir levhada sergileniyordu, ilgisizce resimlere baktı önce. Nadya’nın sahneye ilk çıktığı sırada, leopar kürkü içindeki fotoğrafı çok çarpıcı ve kocamandı. O şovun yıldızıydı zaten.</p>

    <p class="Paragraf-Stili-1">Ohannes’in kanı tutuşur gibi oldu.</p>

    <p class="Paragraf-Stili-1">Onu buraya çeken kahredici duygu tüm benliğini yeniden kavurarak sardı. Onu her zamankinden daha şiddetli arzuluyordu şimdi. Yaptığının çılgınlık olduğunun da bilincindeydi, lakin arzularına gem vurması adeta olanaksızdı.</p>

    <p class="Paragraf-Stili-1">Teşrifatçı onu bir müddet inceledikten sonra, “Buyrun, girin, içerde çok tatlı saatler geçirirsiniz” filan türünden bir şeyler mırıldandı. Ohannes adamın suratına bile bakmadı. Herifin ses tonu çok yılışık gelmişti.</p>

    <p class="Paragraf-Stili-1">Gerçekten de hoş kadınlar vardı, ama onun gözü sadece Nadya’ya odaklanmıştı. Bu gece kulüpte olacak mıydı acaba?</p>

    <p class="Paragraf-Stili-1">Saatine bir göz attı. Dokuza çeyrek vardı. Program az evvel başlamış olmalıydı. Nadya aşağıda ise yaklaşık olarak, on bir buçukta sahne alır ve yirmi dakika kadar sahnede kalırdı. Geçen hafta her gelişinde bunları incelemişti.</p>

    <p class="Paragraf-Stili-1">Derin bir soluk aldı ve merdivenlerden aşağıya süzüldü..</p>

    <p class="Paragraf-Stili-1">***</p>

    <p class="Paragraf-Stili-1">Orhan, Tarabya’daki ufak dairesinde camın kenarına oturarak 226 dalgın bakışlarla deniz manzarasını seyreden babasına gözlerini dikti. Çökük bitkin bir hali vardı yaşlı adamcağızın. Yanına yaklaşarak elini omuzuna koyup onu okşadı.</p>

    <p class="Paragraf-Stili-1">“Hadi baba, inat etme de biraz uzanıp istirahat et. Dün bütün gece uyumadığını biliyorum. Bak. neredeyse hava kararacak biraz şekerlersin. Uyumasan bile dinlenirsin.”</p>

    <p class="Paragraf-Stili-1">Yaşlı adam başını çevirip süzgün bakışlarını oğluna yöneltti.</p>

    <p class="Paragraf-Stili-1">“Benim için üzülme, iyiyim. Bir şeyim yok. Acı patlıcanı kırağı çalmaz. Bu saatte uyuyamam. Akşam yemeğini erken yer hemen yatarım, dert etme.”</p>

    <p class="Paragraf-Stili-1">“Sen bilirsin” dedi Orhan.</p>

    <p class="Paragraf-Stili-1">“Saat kaç?”</p>

    <p class="Paragraf-Stili-1">“Beş buçuk.”</p>

    <p class="Paragraf-Stili-1">“Sen nasılsın? Yaran acıyor mu? Herif başına fena vurmuş. Allah korumuş, iç kanama filan da olabilirdi. Keşke bir doktora gözüksen, röntgen filan çektirseydin.”</p>

    <p class="Paragraf-Stili-1">“Korkma, benim bir şeyim yok.”</p>

    <p class="Paragraf-Stili-1">Orhan mütereddit bir şekilde, “Şey...” diye fısıldadı. “Seni biraz yalnız bıraksam korkar mısın?”</p>

    <p class="Paragraf-Stili-1">Rüknettin Bey hakarete uğramış gibi kaşlarını çattı.</p>

    <p class="Paragraf-Stili-1">“Daha da neler! Beni bebek mi sandın sen? Neden korkacak mışım? Buraya da saldıracaklarını mı sanıyorsun hâlâ?”</p>

    <p class="Paragraf-Stili-1">“Ne olacağı belli olmaz baba. “</p>

    <p class="Paragraf-Stili-1">“O kadar büyütme meseleyi. Bir daha böyle bir teşebbüse girişemezler. Hem Baş Komiser Özcan bey aşağıya yine iki koruma bıraktı, biliyor musun?”</p>

    <p class="Paragraf-Stili-1">Orhan, evet anlamında başını salladı.</p>

    <p class="Paragraf-Stili-1">Hoca oğlunun tedirgin halini görünce sordu.</p>

    <p class="Paragraf-Stili-1">“Dışarıya mı çıkacaksın?”</p>

    <p class="Paragraf-Stili-1">“Bir iki saatliğine. “</p>

    <p class="Paragraf-Stili-1">“Bir randevun mu vardı?”</p>

    <p class="Paragraf-Stili-1">Orhan bozuntuya vermedi. “Evet” diye mırıldandı. “Evvelden verilmiş bir sözüm var, gitmezsem ayıp olacak.”</p>

    <p class="Paragraf-Stili-1">“Tabii oğlum, tabii. Sen git beni düşünme. Nereye gideceksin?”</p>

    <p class="Paragraf-Stili-1">“Tünel’e kadar gideceğim. Ama akşam yemeğine yetişirim. Beni bekle.”</p>

    <p class="Paragraf-Stili-1">Orhan olaylarla ilgili olarak, öldürülen teröristin cebinde bulduğu kağıt peçetede yazılı Cafe Bulvar’ı araştıracağını babasına söyleyemezdi. O noktayı pas geçti.</p>

    <p class="Paragraf-Stili-1">Dışarı çıkıp arabasına atladığında saat altıya yaklaşıyordu. Apartmanın önünde sivil plakalı araba içinde bekleyen polisler Orhan’ı selamladılar..</p>

    <p class="Paragraf-Stili-1">Hot Dogs’un patronu Celi! Şeker elli yaşlarında bir adamdı. Hırant bir zamanlar onun yeraltı dünyasının çok maruf, namı bütün Türkiye’ye yayılmış mafya babalarından birinin tetikçisi olduğunu işitmişti. Tabii bu bir söylentiydi, gerçeği tam olarak bilemezdi, ne var ki. adamın gerçek bir kabadayı olduğu kuşkusuzdu. Her zaman belinde kocaman Güney Afrika yapısı Vektör SP marka tabancayla dolaşırdı. Tuvalete giderken bile çıkarmadığını yanında çalışan herkes bilirdi. Genellikle pahalı takım elbiseler giyer, hep ipek gömlek kullanırdı. Kravat takmaz, yaz kış ipek gömleğinin üstten üç düğmesi açık dolaşır, kıllı göğsünün üzerindeki iri altın zinciri görünürdü.</p>

    <p class="Paragraf-Stili-1">Hırant’a bağırarak sordu. “Nerede bu kaltak, hâlâ gelmedi mi?”</p>

    <p class="Paragraf-Stili-1">Yaşlı adam bangır bangır bağıran patronun kimi kastettiğini anlamıştı tabii, ama anlamazlığa vurarak gayet sakin bir şekilde mırıldandı.</p>

    <p class="Paragraf-Stili-1">“Kimi kastediyorsunuz beyefendi?”</p>

    <p class="Paragraf-Stili-1">“Kimi olacak. Nadya’yı.. Hâlâ ortalarda yok. Şimdiye kadar çoktan gelmesi lazımdı..”</p>

    <p class="Paragraf-Stili-1">Hırant gelmeyeceğini sanki bilmiyormuş gibi saatine baktı.</p>

    <p class="Paragraf-Stili-1">“Telaşlanmayın patron” dedi. “O işini aksatmaz. Görevine en sadık olan yıldızımızdır. Gelir mutlaka.” Celil Şeker anlaşılmayan kelimelerle ağzının içinde homurdandı.</p>

    <p class="Paragraf-Stili-1">Hırant içinden “deyyus!” diye mırıldandı. Nadya’nın yokluğunda hava yapıyor, sert patron ayaklarına yatıyordu. Oysa Hırant çok iyi bilirdi, kadının ağırlığı, yaptığı işe rağmen insanlarda saygı uyandıran bir yanı vardı. Şu an Nadya karşısında olsa asla böyle bağırıp çağırarak konuşamazdı. Ayrıca o kulübün star’ı idi. Haliyle ufak tefek kaprisleri, nazlanmaları, kendini ağıra satması olacaktı.</p>

    <p class="Paragraf-Stili-1">Bilmezliğe vurdu Hırant.</p>

    <p class="Paragraf-Stili-1">“Belki trafiğe takılmıştır.”</p>

    <p class="Paragraf-Stili-1">“Ben onu bunu bilmem, perde açılmadan artistler burada olmalı. İşin kuralı budur.”</p>

    <p class="Paragraf-Stili-1">“Haklısınız efendim.”</p>

    <p class="Paragraf-Stili-1">Celil Şeker sonra biraz alttan alır gibi. “Hasta filan olmasın” dedi. “Şuna bir telefon et.”</p>

    <p class="Paragraf-Stili-1">Yaşlı adam “derhal Patron” diyerek adamın Üzeri cam kaplı maun masasındaki telefona uzandı, içinden de kıs kıs sırıtıyordu; telefonu açan olmayacaktı tabii. Şehvetten kudurmuş, aç gözlerle sahneye yiyecek gibi bakan müşterilerde, sayın patron da bu gece Nadya’yı göremeyeceklerdi. Bu şans. en azından bu gece, kendisine aitti. Gönlünün kraliçesinin emirlerini yerine getirip fakir evine döndüğünde mutlaka mükafatını alacaktı. Yaşlı yüreği daha şimdiden pır pır atıyordu.</p>

    <p class="Paragraf-Stili-1">Telefonu kapatırken, “Üzgünüm beyefendi, cevap vermiyor” dedi.</p>

    <p class="Paragraf-Stili-1">Celil Şeker asabi şekilde bıyıklarıyla oynuyordu. Hırant adamın aklından geçenleri pek kavrayamadı. Acaba içtenlikle en gözde star’ının bu gece sahneye çıkamayacağı için mi endişeleniyordu, yoksa onun dışında özel bir nedeni mi vardı?</p>

    <p class="Paragraf-Stili-1">Hırant rahatsız oldu.</p>

    <p class="Paragraf-Stili-1">Dün geceden beri anlamsız bir hayal aleminde yaşıyordu, ilk defa kuşkuya düştü, yoksa bu kadın beni kullanıyor mu, diye düşündü. Bunca yıllık tecrübesiyle bir sonuca varacak olursa, alt tarafı o da sahnede çırılçıplak soyunan, bedeniyle erkeklerin içlerindeki şehvet hissini körükleyen, iffetsiz bir kadın sayılırdı. Striptizcilik, fahişeliğin başka bir kategorisiydi. Sonuçta bir şekilde vücutlarını teşhir ile para kazanıyorlardı. Ama aklından geçenleri kendisi inkar etti. Hayır, diye mırıldandı içinden. Onun gibi yaşlı bir adamdan ne beklentisi olabilirdi ki? Nadya gerçek bir dosttu, ona acıyan, zaman zaman kollayan, ruhu iyilik dolu, merhametli bir kadın. Tutkusunu anlamış olabilir miydi? Titredi bir an. Dün gece kapı aralığından onu dikizlerken, ya da bu sabah ütü yaparken yaşadıklarını, hissetmesi olanaksızdı. Bu onun doğal haliydi. Her yaptığı bilinçsizceydi. Kendisini sadece zararsız bir ihtiyar ve gerçek bir dost olarak görüyordu.</p>

    <p class="Paragraf-Stili-1">Öyle olmalıydı.</p>

    <p class="Paragraf-Stili-1">Bir an için Nadya’nın art niyeti bile olsa.,.</p>

    <p class="Paragraf-Stili-1">Düşüncelerini tamamlayamadı, aklına gelenleri savmaya çalıştı. Kendini mutlu hissediyordu, hem de olabildiğince mutlu. Bu yaşta yaşamdan daha ne bekleyebilirdi ki? Gönlünün kraliçesi evine sığınmıştı ve şimdilik yardımına muhtaçtı. Patronun yanında utanmasa sevinçten sırıtacaktı..</p>

    <p class="Paragraf-Stili-1">Orhan aradığı cafe’ye vardığında saat sekize varmıştı. Trafik umduğundan da yoğun çıkmış, gecikmişti. Akşam yemeğine babasına yetişemeyeceğini aklı kesti. Önemli değildi, acıkırsa babası yalnız başına da yerdi. Taksim-Tünel arasını yürümek zorunda kalmıştı. Cafe’nin nerede olduğunu bilmiyordu, ama çevrede dolaşan entel kılıklı, gözlüklü, seyrek sakallı bir genci çevirerek yerini sorunca, beklediği cevabı hemen aldı. Cafe yörenin ünlü pasajlarından birinin tam ortasındaydı. Kış ve soğuk olmasına rağmen dışarıda bile masalar vardı. Masaların arası büyük ve kocaman tropik bitkilerle süslenmiş, daha ziyade Avrupa bulvar cafelerine benzetilmişti. Masaların üzerine koruyucu geniş bir tente 0 çekilmişti. Pek kalabalık sayılmazdı, müşterilerin çoğu da soğuk nedeniyle dışarda değil, içerde oturmayı tercih etmişlerdi.</p>

    <p class="Paragraf-Stili-1">Orhan kapalı bölüme girmeden önce dışardan bir göz attı. Son zamanlarda sık sık açılan, sıradan cafe’lerden biri gibi geldi gözüne. Fazla bir özelliği yoktu. Fakat bulunduğu semte göre nezih bir ortam taşıyor sayılırdı. Masalardan birinde hallerinden yabancı oldukları anlaşılan iki kadın beyaz şarap içiyorlardı. Az ilerlerinde gözlüklü, kır sakallı, başına lacivert bere geçirmiş bir adam, elindeki ekonomi dergilerinden birini okumakla meşguldü, ilk dikkatini çeken şey, müşterilerin cevalacoz tipler olmadığıydı, içerisi zevkle dekore edilmiş, sıcak ve çekiciydi.</p>

    <p class="Paragraf-Stili-1">Garsondan bir cappuccino istedi.</p>

    <p class="Paragraf-Stili-1">Kahvesini yudumlarken nasıl bilgi toplayacağını düşünmeye başladı. Belki bütün gayreti boşunaydı. Ölü teröristin üzerinde bulduğu peçete hiç bir şey ifade etmeyebilirdi.</p>

    <p class="Paragraf-Stili-1">O adam da, kendisi gibi sıradan bir müşteri olarak buraya gelmiş, bir şeyler yiyip içip çıkmış olabilirdi. Peçetenin cebinde kalmasını sadece bir tesadüfle izah çok mümkündü. Kahvesinin yarısına geldiğinde teşebbüsünün çok anlamsız olduğunu idrak etmeye başladı. Ne yapabilirdi ki? Resmi sorgulama yetkisine haiz bir görevli değildi, olsa bile kime ne soracaktı? Öldürülen teröristin adım bile bilmiyordu...</p>

    <p class="Paragraf-Stili-1">Keyfi kaçar gibi oldu. Kendini dedektifçilik oynayan bir amatöre benzetti. Abuk subuk bir işe kalkışmıştı.</p>

    <p class="Paragraf-Stili-1">Gözleriyle etrafı taradı.</p>

    <p class="Paragraf-Stili-1">Burası kaçta kapanıyordu acaba? Genellikle Tünel çevresinde bu tür müşteri celbeden bir yer, fazla saatlere kadar açık kalmazdı. Üç garson vardı, ikisi servisle meşgul oluyor , biri de tezgahın arkasında siparişlere cevap veriyordu. Yazar kasanın arkasında kimse yoktu.</p>

    <p class="Paragraf-Stili-1">Boş boş oturmaya başladı. O sırada fincanı boşalmıştı. Kara yağız Anadolu çocuğu olduğunu düşündüğü garsonlardan biri boş fincanı almaya gelince bütün cesaretini toplayıp, ağzını aramaya karar verdi.</p>

    <p class="Paragraf-Stili-1">Garsona gülümseyerek, “Buraya ilk defa geliyorum” dedi. “Yeni mi açtınız?”</p>

    <p class="Paragraf-Stili-1">“Pek yeni sayılmayız. Yaklaşık bir yıl oluyor.”</p>

    <p class="Paragraf-Stili-1">“Pek zevkli bir ortamı var. Hoşuma gitti.”</p>

    <p class="Paragraf-Stili-1">“Sağ olun beyim. Her zaman bekleriz.”</p>

    <p class="Paragraf-Stili-1">Garson fincanı alıp uzaklaşmak niyetindeydi. Orhan hemen soruyu yapıştırdı.</p>

    <p class="Paragraf-Stili-1">“Müşterileriniz hep böyle nezih ve kaliteli midir?”</p>

    <p class="Paragraf-Stili-1">Her halde yorgundu garson. “Öyledir” diye geçiştirdi.</p>

    <p class="Paragraf-Stili-1">“Burayı kim dekore etti? Çok güzel yapmış.”</p>

    <p class="Paragraf-Stili-1">Adam isteksizce gülümsedi, bilmem dercesine omuzlarını kaldırdı.</p>

    <p class="Paragraf-Stili-1">“Benim işe başlayalı iki ay oldu” diye mırıldandı.</p>

    <p class="Paragraf-Stili-1">“Kim buranın sahibi?”</p>

    <p class="Paragraf-Stili-1">Garson yine aynı bezgin edayla karşılık verdi.</p>

    <p class="Paragraf-Stili-1">“Aşot Artinyan.”</p>

    <p class="Paragraf-Stili-1">Orhan’ın nerdeyse nefesi kesilecekti. Bu bir Ermeni ismiydi. Doğru iz üzerinde olduğunu hemencecik hissetti. Galiba riski göze alıp buralara kadar gelmesi hiç de boşa gitmemişti. Yeniden keyiflendi.</p>

    <p class="Paragraf-Stili-1">“Doğrusu kendisini tanıyıp, tebrik etmek isterdim. Beyoğlu’nun böyle yerlere çok ihtiyacı var. Bay Aşot Artinyan burada mı?”</p>

    <p class="Paragraf-Stili-1">Bu tür konuşmalara pek alışık olmayan garson yadırgayarak müşteriye baktı.</p>

    <p class="Paragraf-Stili-1">“Yok” dedi. “Bu gün uğramadı.”</p>

    <p class="Paragraf-Stili-1">Bu cevap da ilginçti. Müessesenin sahibi acaba neden bütün gün uğramamıştı. Tam bunu düşünürken tezgahın arkasındaki garsonun sesiyle irkildi, “Hüseyin biraz gelir misin?”</p>

    <p class="Paragraf-Stili-1">Garson acele ile önündeki boş fincanı alıp tezgaha yürüdü.</p>

    <p class="Paragraf-Stili-1">Orhan elinde olmadan konuşmalarını yanda kesen öteki garsona bakışlarını çevirdi. Adam sanki bir şeyden kuşkulanmış gibi kendisini süzüyordu. İki garsonun tezgahın önünde kısık sesle ne konuştuklarını duyamadı, ama kendisinden bahsettiklerine emindi. Zira tezgahın arkasındaki garson şüpheli bakışlarla onu süzüyordu.</p>

    <p class="Paragraf-Stili-1">***</p>

    <p class="Paragraf-Stili-1">Hot Dogs lebalep dolu sayılırdı. Ohannes en arkadaki masalardan birine oturdu. Program başlamıştı. Garsondan istediği Gordon’s cini yudumlarken karanlık salonda dev projektörlerle aydınlanan sahneye baktı. Sarışın ve zayıf bir kadın müziğin ritmine uyarak tahrik edici hareketlerle ağır ağır dans ediyordu. Sırtında leopar derisi taklidi ufacık bir bikini vardı. Katil gözlerini kadının oynak vücuduna dikti. Ama kesinlikle zevk almadı. Kendi de şaşıyordu bu duruma eskiden olsa tahrik olup heyecanlanırdı.</p>

    <p class="Paragraf-Stili-1">Kadın ortadaki bir direğe kah yaslanarak kah vücudunu sürterek dansını sürdürürken ani bir hareketle sutyenini çıkardı. Sanki nefesler tutuldu, heyecan arttı, tüm gözler sarışının açıkta kalan ufak memelerine takıldı.</p>

    <p class="Paragraf-Stili-1">Ohannes ilgi duymadı, hatta bakışlarını sahneden alıp, şehvetten irkilen seyirci kalabalığına çevirdi. Erkekler aç kurt gibiydiler. Çok az sayıda bir kaç kadın da vardı masalarda. Onları incelemeyi tercih etti katil. Hafif meşrep tipler olduğu hem giysilerinden hem de davranışlarındaki rahatlıktan belli oluyordu. Muhtemelen şov bitince masalarındaki erkeklerle sevişmek için gideceklerdi.</p>

    <p class="Paragraf-Stili-1">Ohannes bilinçli olarak arkalarda bir yere oturmuştu. Şayet Nadya sahneye çıkarsa ön taraflarda olup, onun tarafından görülmek istemiyordu. Uvertür olarak sahne olan kızlar, hiç mi hiç onun ilgisini çekmiyordu. Nadya’nın sahneye çıkması için en azından bir saat daha beklemek zorundaydı.</p>

    <p class="Paragraf-Stili-1">Çin’inden bir yudum daha aldı.</p>

    <p class="Paragraf-Stili-1">Bir ara arkasındaki fısıldaşmaları duyarak başını çevirdi. Kısa boylu yaşlı bir adam yanındakine yakınarak bir şeyler anlatıyordu. Müziğin gürültüsünden konuşmalarını duyması olanaksızdı, zaten onu ırgalamıyordu da. Başını yeniden sahneye çevirdi.</p>

    <p class="Paragraf-Stili-1">Sonra garip bir tedirginlik hissetti içinde. Nedenini kestiremedi. Sanki arkadaki o yaşlı adamı daha önceden tanıyormuş ya da görmüş gibi bir hisse kapılmıştı. Ama bu olanaksızdı, İstanbul’ a geldiğinden beri çok az insanla teması olmuştu. Dayanamadı tekrar başını çevirip arkaya baktı ve jeton birden düştü. Evet, o adam kulübün personelinden biriydi ve geçen hafta Nadya iş çıkışı onu da taksiye alarak evine kadar bırakmıştı. Hafızasıyla gururlandı. Gördüğü simaları kolay kolay unutmazdı. Hem o adamı sadece bir defa görmüştü...</p>

    <p class="Paragraf-Stili-1">Şov devam ediyordu. Şimdi sahnede başka bir kız yer almıştı.</p>

    <p class="Paragraf-Stili-1">Ohannes’in ilgisizliği de devam ediyordu. Nadya sahne alıncaya kadar çıkan kızların hiç biri umurunda değildi.</p>

    <p class="Paragraf-Stili-1">Arkasındaki fısıltı halinde süren konuşmalar kesilmişti. Göz ucuyla baktı yaşlı adam hâlâ yerinde duruyordu. Ohannes birden yersiz bir duyguya kapılarak yaşlı adama yanına yaklaşması için bir el işareti yaptı. Ona Nadya’nın kaçta sahneye çıkacağını soracaktı. Bunun hiç bir mahzuru yoktu, o personelden biriydi ve müşterilerin sorularına cevap vermek zorundaydı. Asıl gayesi Nadya’nın burada olup olmadığını öğrenmekti.</p>

    <p class="Paragraf-Stili-1">Şayet kadın burada değilse, kulüpte oyalanmasının hiç anlamı kalmıyordu.</p>

    <p class="Paragraf-Stili-1">Hırant’ dan başka biri olmayan yaşlı adam, müşterinin kendisine yaptığı işareti görerek masaya yaklaştı. Türkçe’si oldukça yetersizdi Ohannes’in ama bu soruyu sorması zor değildi.</p>

    <p class="Paragraf-Stili-1">“Bayan Nadya kaçta sahneye çıkar?”</p>

    <p class="Paragraf-Stili-1">Yaşlı adam nedense biraz şaşırmış, hatta gözleri irileşmiş, tuhaf tuhaf yüzüne bakmıştı. Ohannes yanlış bir kelime kullanıp kullanmadığını düşündü, hayır, diye geçirdi aklından; sualinde bir terslik yoktu.</p>

    <p class="Paragraf-Stili-1">Fakat adam hala ürkmüş gibi yüzüne bakıyordu.</p>

    <p class="Paragraf-Stili-1">Neden sonra, “Matmazel Nadya bu gece sahne almayacaklar zira kendileri rahatsız” dedi.</p>

    <p class="Paragraf-Stili-1">“Yani burada yok mu?”</p>

    <p class="Paragraf-Stili-1">“Hayır, bu akşam gelmediler.”</p>

    <p class="Paragraf-Stili-1">Ohannes’in dünyası yıkılır gibi oldu. Demek boşuna gelmişti buraya. Bu yaşlı adam kendisini tanımadığına göre yalan söyleyemezdi. Hiddetinden soluyarak elindeki cin dolu kadehi bir yudumda dikti. Burada daha fazla kalmasının anlamı kalmamıştı.</p>

    <p class="Paragraf-Stili-1">Hırant ise kısık gözlerle onu süzmeye devam ediyordu.</p>

    <p class="Paragraf-Stili-1">Bir Ermeni, diğerini hemen tanırdı. Ve Nadya’yı soranın da bir Ermeni olduğunu anlamakta hiç zorlanmamıştı..</p>

    <p class="Paragraf-Stili-1">***</p>

    <p class="Paragraf-Stili-1"> </p>

    <p class="Paragraf-Stili-1"> </p>

    <p class="Paragraf-Stili-1"> </p>

    <p class="Paragraf-Stili-1"> </p>

    <p class="Paragraf-Stili-1"> </p>

    <p class="Paragraf-Stili-1"> </p>
  </div>
</body>
</html>