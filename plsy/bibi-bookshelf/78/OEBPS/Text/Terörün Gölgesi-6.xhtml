<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Terörün Gölgesi-6</title>
  <link href="../Styles/style.css" rel="stylesheet" type="text/css"/>
</head>

<body id="Ter-r-n-G-lgesi" xml:lang="tr-TR">
  <div>

    <p class="Paragraf-Stili-1">Rüknettin Tözek kar beyazı saçlarını eliyle düzeltirken, “Hadi kızım.” dedi. “Bu günlük bu kadar çalışma yeter. Notları toparla ve doğru evine git, hava daha da fazla kararmadan..”</p>

    <p class="Paragraf-Stili-1">Burcu kara gözlerini şaşkınlıkla Hoca’ya çevirip, “Ama metni henüz bitirmedim, ayrıca saat henüz dört, çok erken.”</p>

    <p class="Paragraf-Stili-1">“Bu gün gergin ve yorucu bir gün geçirdin. Sinirlerin de altüst oldu. Daha vaktimiz var. En kötü ihtimalle biraz evinde de çalışırsın olur biter.”</p>

    <p class="Paragraf-Stili-1">“Ama efendim.”</p>

    <p class="Paragraf-Stili-1">“Sen ne diyorsam onu yap. Benim gibi yaşlı bir adama karşı mı geleceksin?”</p>

    <p class="Paragraf-Stili-1">“Estafurullah Hocam, o ne kelime! Yalnız...”</p>

    <p class="Paragraf-Stili-1">Kız duraladı, bakışlarını Hoca’ya çevirdi.</p>

    <p class="Paragraf-Stili-1">“Evet? Yalnız ne?”</p>

    <p class="Paragraf-Stili-1">“Siz burada mı kalacaksınız bu gece?”</p>

    <p class="Paragraf-Stili-1">Profesör Tözek gülümsedi. “Gayet tabii. Burası benim evim. Nereye gidebilirim?” Yaşlı adamın korkmadığını ve anlamsız bir inatla evinde kalmak istediğini, hatta bunda kararlı olduğunu anlamıştı. Umutsuzca masanın öbür ucunda oturan Orhan’a gözü kaydı. Belki babasını iknaya gayret ederdi. Doçent kendisinden destek beklediğini anlamış gibi, “Babam hep böyledir Burcu hanım.” dedi soğuk bir sesle. “Kafasına bir şey koydu mu asla bundan vazgeçmez. Çok inatçıdır. Bildiğim bileli böyledir. Nuh der, peygamber demez. Boşuna nefes tüketmeyin.”</p>

    <p class="Paragraf-Stili-1">Genç kız içinden, “Sen de tıpkı baban gibisin.” demek istedi ama söyleyemedi tabii. “Ya siz, siz de burada kalacak mısınız?” diye sordu.</p>

    <p class="Paragraf-Stili-1">Orhan önündeki dosyalara eğilirken, “Başka ne yapabilirim ki?” diye mırıldandı.</p>

    <p class="Paragraf-Stili-1">“Her halde onu yalnız bırakacağımı düşünmüyorsunuzdur.”</p>

    <p class="Paragraf-Stili-1">Burcu cevap vermedi. Bilgisayarda yazmaya devam etti.</p>

    <p class="Paragraf-Stili-1">Beş dakika sonra yaşlı adam tekrar konuştu.</p>

    <p class="Paragraf-Stili-1">“Hadi kızım! Son cümleyi noktalayamadın mı bir türlü? Gecikiyorsun.”</p>

    <p class="Paragraf-Stili-1">Asistan başını klavyeden kaldırıp yaşlı adama çevirdi.</p>

    <p class="Paragraf-Stili-1">“Hocam dün gece bana bir teklif yapmıştınız, hatırlıyor musunuz?” dedi. Rüknettin bey içten bir eda ile sordu.</p>

    <p class="Paragraf-Stili-1">“Ne teklifi?”</p>

    <p class="Paragraf-Stili-1">“Üst katta bir oda olduğunu, istersem orada kalabileceğimi söylemiştiniz. Teklif hâlâ geçerli mi?”</p>

    <p class="Paragraf-Stili-1">Profesör tam ağzını açıyordu ki, itiraz Orhan’dan geldi.</p>

    <p class="Paragraf-Stili-1">“Hayır olmaz. Geceyi burada geçiremezsiniz.”</p>

    <p class="Paragraf-Stili-1">Burcu sarsıldı birden. Kaşlarını hafifçe çatarak gerçek hocasına baktı.</p>

    <p class="Paragraf-Stili-1">“Neden?”</p>

    <p class="Paragraf-Stili-1">“Bu çok saçma bir istek. Hem o geçen geceydi. Olaylar olmadan önce. Burada kalmanız doğru olmaz.”</p>

    <p class="Paragraf-Stili-1">“Anlayamadım, neden? Siz burada kalıyorsanız, ben de kalabilirim.”</p>

    <p class="Paragraf-Stili-1">Orhan sert bakışlarını kıza çevirdi.</p>

    <p class="Paragraf-Stili-1">“Siz babama bakmayın; o gerçekleri nedense görmezden gelmek istiyor. Jandarma Çavuşu’nu dinlediniz. O da uyardı. Bu gece yeni bir saldırı olup olmayacağı belli değil. Yok yere sizi de tehlikeye atamayız. Siz bir an evvel evinize dönün.”</p>

    <p class="Paragraf-Stili-1">Sesi sert ve amirane çıkmıştı Orhan’ın.</p>

    <p class="Paragraf-Stili-1">Burcu da dikleşti. “Müsaade edin de buna ben karar vereyim, Orhan bey. Bebek değilim, kendi kararlarımı da kendim verebilecek yaştayım. Sizler burada kalabiliyorsanız, ben de kalabilirim. Tabii sayın Hocam’ın teklifi hala geçerliyse.”</p>

    <p class="Paragraf-Stili-1">Rüknettin bey ikisine de gülümseyerek baktı.</p>

    <p class="Paragraf-Stili-1">“Kuzum siz niye hep hır gür içindesiniz? Dikkat ettim de hep birbirinizle devamlı didişme halindesiniz, takışıp duruyorsunuz.”</p>

    <p class="Paragraf-Stili-1">“Burcu hanımın asi ve dik başlı bir huyu vardır, baba. Önce her şeye itiraz eder...”</p>

    <p class="Paragraf-Stili-1">“Ya sonra?”</p>

    <p class="Paragraf-Stili-1">Orhan cevap vermedi. Yaşlı adam gülümsemeye devam etti.</p>

    <p class="Paragraf-Stili-1">“Madem öyle, neden bu cici kızı bana tavsiye ettin? Benim de ihtiyar ve inatçı bir keçi olduğumu bilmiyor musun? Hiç anlaşamamamız gerekirdi, oysa on gündür kendisiyle gayet sakin ve hiç tartışmadan çalıştık. Ben çok memnunum ve kendisini de sevdim.”</p>

    <p class="Paragraf-Stili-1">“Çalışkan ve işinde yetenekli olduğunu bilirim.” diye homurdandı Orhan. “Ama bu onun dik başlılığını değiştirmez.”</p>

    <p class="Paragraf-Stili-1">“Orhan! Bu cici kızı rencide ettiğinin farkında mısın?”</p>

    <p class="Paragraf-Stili-1">Doçent kızararak sustu. Bu konuda daha fazla tartışmak istemiyordu. Hele babasının yanında.. Rüknettin Bey gülümseyerek devam etti. “Tabii Burcu, teklifim hala geçerli. İstersen burada kalabilirsin, ama yeterince yoruldun, bence de evine dönsen daha iyi edersin.”</p>

    <p class="Paragraf-Stili-1">“Benim zaviyemden konu kapanmıştır Hocam. Kararımı verdim. Kalacağım.” Genç kız göz ucuyla son defa Doçente baktı. Gerçek hocası belli etmemeye çalışsa da hiddetten köpürmüştü.</p>

    <p class="Paragraf-Stili-1">“Öyleyse kalkıp akşam için yemek hazırlayayım.” dedi yaşlı adam. “Bu akşam yemeğe iki misafirim var demektir.”</p>

    <p class="Paragraf-Stili-1">Burcu birden yerinden fırladı.</p>

    <p class="Paragraf-Stili-1">“Kesinlikle olmaz Hocam. Ben o işi halledebilirim. Artık mutfakta her şeyin yerini biliyorum. Siz çalışmaya devam edin. Kıymetli vaktinizi bize yemek hazırlamakla geçirmenizin hiç anlamı yok.”</p>

    <p class="Paragraf-Stili-1">“İşi o kadar büyütme Burcu. Karımın vefatından sonra yemeklerimi hep ben hazırlarım. Zevk de alırım.”</p>

    <p class="Paragraf-Stili-1">“Olmaz Hocam. Mutfağa ben gireceğim. Yeter ki ne istediğinizi söyleyin.”</p>

    <p class="Paragraf-Stili-1">“Derin dondurucu da et ve tavuk var. Yanına bir de pilav yaptık mı bize yeter.”</p>

    <p class="Paragraf-Stili-1">“Bahçeden yeşil salata da toplayabiliriz.”</p>

    <p class="Paragraf-Stili-1">“Bırak onu da ben halledeyim öyleyse.”</p>

    <p class="Paragraf-Stili-1">Yaşlı adamla genç kız yerlerinden kalktılar. Orhan arkalarından baktı. Aslında Burcu’nun kalmasından duyduğu gizli sevinci kendisine bile itiraf edemiyordu.</p>

    <p class="Paragraf-Stili-1">Orhan masada oturup çalışmaya devam etmişti. Mutfaktan yaşlı babası ile genç kızın zaman zaman kıkır kıkır gülüşmeleri kulağına aksediyordu. Babasının uzun zamandan beri böyle neşeli görmediğini anımsadı birden. Yaşlı adamın Burcu’ya kanı kaynamıştı..</p>

    <p class="Paragraf-Stili-1">Bir evlat olarak pek tabiidir ki babasını iyi tanırdı. Genelde yumuşak, sakin mizaçlı bir adam olmasına rağmen, aslında insanlarla kolay anlaşamaz, hele hele bir hafta on gün önce tanıdığı bir kızla bu kadar senli benli olup, dostluk kuramazdı. Burcu’ya gösterdiği ilgi, baba şefkati, dikkatini çekiyordu. Mükemmel uyuşmuşlardı. Hatta kızın yanında, kendisine çıkışmış, Burcu’yu rencide ettiğini söylemişti. Belki kız evlada sahip olamamanın burukluğuydu bu.</p>

    <p class="Paragraf-Stili-1">Önündeki dosyayı itip arkasına yaslandı. içindeki tedirginliği bir türlü atamıyordu, kafası karışıktı, hele Baş Çavuşun izhar ettiği endişelerden sonra büsbütün rahatsızdı. Kim bilir, belki de kendi kendine gelin güvey oluyor, komplo teorileri üretiyordu beyninde. Ermeniler’in yirmi yıldan beri giriştikleri yeni suikast teşebbüsleri yoktu. Aklına gelen tamamen hayal mahsulü olabilirdi.</p>

    <p class="Paragraf-Stili-1">Yerinden kalktı, çalışma odasından çıkarak, üst kata babasının yatak odasına gitti. Burcu’nun bıcır bıcır konuşması, arada sırada babasının keyifle attığı kahkahalar kulağına kadar geliyordu.</p>

    <p class="Paragraf-Stili-1">Rüknettin Beyin yatak odasına girdi. Eski tabancanın nerede durduğunu bilirdi. Gardırobun kapısını açtı. Babası yaşlandıkça artık giyim kuşamına fazla dikkat etmez olmuştu. İki takım elbise, iki de spor ceket vardı. Kadın eli değmemesine rağmen beş altı gömlek itina ile ütülenmiş ve askılara asılmıştı. Yan tarafta iç çamaşırlarının bulunduğu en üst gözü çekti. Aklında yanlış kalmamışsa, babası Kırıkkale’yi orada saklardı.</p>

    <p class="Paragraf-Stili-1">Silahı elinle koymuş gibi buldu.</p>

    <p class="Paragraf-Stili-1">Silahlar daima ürküntü verirdi Orhan’a. Eski, yer yer lekelenmiş, insana kirli intibaı veren bir torbanın içine sokulmuştu tabanca. Torbanın içinden çıkarıp eline aldı.</p>

    <p class="Paragraf-Stili-1">Yedek Subaylığı sırasında onun da zimmetinde aynı tabanca vardı. O zamandan beri de eli bir silaha değmemişti. 7.65’lik Browning tipi silaha aşina gözlerle baktı. Sonra yerine koyup odadan çıktı, inşallah onu kullanmaya ihtiyaç hasıl olmazdı. Tam aşağıya inmek için merdivenlere yaklaşırken durakladı. Tabancayı yerinde bırakmanın hiç bir anlamı yoktu. Ani bir tehlike doğduğunda silah hemen elinin altında olmalıydı. Yeniden odaya kararlı adımlarla dönüp Kırıkkale’yi çıkardı, boş şarjörü mermilerle doldurdu. Yaptığı iş hiç hoşuna gitmiyordu, ama çaresizdi. Yetmiş yaşındaki babasından ve Burcu’dan ancak o sorumlu olurdu. Sanki biraz daha rahatlamış ve güvene kavuşmuş gibi hissetti kendini. Silah soğuk ve tatsız bir şeydi, fakat insana güven verdiği de yadsınamazdı.</p>

    <p class="Paragraf-Stili-1">Akşamın karanlığı henüz çökmemişti.</p>

    <p class="Paragraf-Stili-1">Merdivenleri indiğinde mutfağın ışıklarının yanık olduğunu gördü. Babası ile Burcu hala mutfaktaydılar. Rüknettin Bey, kırık camın yerine takılması için Sarıyer’deki tanıdığı bir camcıya telefon etmiş fakat adam hala gelmemişti. Camı kırık pencereye gerdikleri naylon örtü soğuğun ve buz gibi rüzgarın içeriye dolmasına engel olmuyordu. Orhan hayret etti. İkisinin de durum umurlarında değildi. Ne babası ne de asistanı sanki dün gece bu evde önemli bir olay yaşanmamış gibi davranıyorlardı. Hadi Burcu’ya hak verebilirdi, ne de olsa genç ve deneyimsizdi, ama babası gibi tecrübeli bir insanın daha basiretli, sağ duyulu hareket etmesi gerekmez miydi?</p>

    <p class="Paragraf-Stili-1">Orhan çalışma odasına değil, mutfağa doğru yürüdü. Neşeli kahkahalar kesilmiş, adeta fısıltı halinde konuşuyorlardı. Orhan görünmeden kulak kabarttı.</p>

    <p class="Paragraf-Stili-1">“Söyle bakalım.” diyordu babası. “Oğlum seni neden üzüyor? Ne alıp veremediği var seninle?”</p>

    <p class="Paragraf-Stili-1">“Yok Hocam, Orhan bey beni üzmüyor. Onun tabii hali bu. Her zaman katı ve mesafelidir. Diğer asistan arkadaşlara da öyle davranır.”</p>

    <p class="Paragraf-Stili-1">“Boşuna inkara kalkışma. Farkındayım, davranışları neredeyse kabalık sınırında. Bunca yıllık oğlumu tanımaz mıyım hiç? Sanki seni özellikle kırıyormuş gibi bir hali var.”</p>

    <p class="Paragraf-Stili-1">Burcu kızarır gibi oldu.</p>

    <p class="Paragraf-Stili-1">“Yanılıyorsunuz efendim.” dedi. “Orhan beyle hiç bir sorunum yok.”</p>

    <p class="Paragraf-Stili-1">Yaşlı adam bilgiç bir edayla gülümsedi.</p>

    <p class="Paragraf-Stili-1">“Emin misin?”</p>

    <p class="Paragraf-Stili-1">“Kesinlikle. Aksi halde hiç beni size yardım etmekle görevlendirir miydi?”</p>

    <p class="Paragraf-Stili-1">“Çalışkanlığına ve ilmi liyakatine bir diyeceğim yok. Bunu burada benimle çalıştığın sürece de ispat ettin. Benim kastım aranızda başka bir meselenin olup olmadığı.”</p>

    <p class="Paragraf-Stili-1">Genç kız daha da afallar gibi oldu. Yaşlı adamın yüzüne hiç bakmadan elindeki işlerle uğraşmaya devam etti. Neden sonra, “Nasıl bir mesele efendim?” diyebildi.</p>

    <p class="Paragraf-Stili-1">“Ne bileyim, ters giden bir gönül sorunu filan gibi.”</p>

    <p class="Paragraf-Stili-1">Burcu az daha elindeki pirinç dolu kabı düşürecekti. Zor zaptetti kabı. Tam cevap vereceği sırada arkadan Orhan’ın sesini işiterek irkildi.</p>

    <p class="Paragraf-Stili-1">Babası ile asistanın konuşmalarını gizlice dinleyen Orhan, kızın adeta cevap vermesini engellemek istercesine birden ortaya çıkıvermişti.</p>

    <p class="Paragraf-Stili-1">“Neler yapıyorsunuz bakalım? İşler kolayladı mı bari?” ikisi de sustular. Yaşlı adam, oğlunun bu aniden ortaya çıkışına bozulmuş gibi suratını astı. Burcu ise cevap vermekten kurtulduğu için sevinmişti.</p>

    <p class="Paragraf-Stili-1">“Görüyorsun işte.” diye homurdandı Rüknettin Bey. “Senden geçerli bir not almak için uğraşıyoruz.”</p>

    <p class="Paragraf-Stili-1">“Benim not kıtlığım sadece ilmi konulardadır , yoksa yemek pişiriminde değil.”</p>

    <p class="Paragraf-Stili-1">“Ama Burcu kızım sadece tarih de değil, yemek konusunda da çok yetenekli olduğunu bu gece bize ispat etmek üzere, vallahi bir et doğradı ki, değme kasaplar bunu beceremez. Terbiye ve sos ilavesinde de çok mahir.”</p>

    <p class="Paragraf-Stili-1">Orhan kayıtsızca omuz silkti.</p>

    <p class="Paragraf-Stili-1">“Göreceğiz bakalım, fakat o kadar izam etme baba, erkekler kadınlardan her zaman daha iyi yemek pişirirler.”</p>

    <p class="Paragraf-Stili-1">“Hadi ordanl Nereden çıkardın şimdi bunu?”</p>

    <p class="Paragraf-Stili-1">“Çok basit! Bütün kalburüstü aşçılar hep erkektir de ondan.”</p>

    <p class="Paragraf-Stili-1">Rüknettin bey tam Burcu’yu savunmaya kalkışıyordu ki telefonun sesi mutfağa kadar aksetti. Orhan konuşmayı kesip telefona doğru ilerledi.</p>

    <p class="Paragraf-Stili-1">“Buyrun efendim.”</p>

    <p class="Paragraf-Stili-1">Tok bir ses, “Prof Rüknettin Tözek’le görüşmek istiyorum” dedi.</p>

    <p class="Paragraf-Stili-1">“Kim arıyor?”</p>

    <p class="Paragraf-Stili-1">“Ben Kanal BDTV den Servet Tağmaç.”</p>

    <p class="Paragraf-Stili-1">Orhan, ünlü program yapımcısını hemen tanımıştı. “Bir dakika, lütfen.” dedi.</p>

    <p class="Paragraf-Stili-1">Sonra almacın ağzını eliyle örterek babasına seslendi. “Baba seni BDTVden meşhur Servet Tağmaç arıyor, gelir misin?”</p>

    <p class="Paragraf-Stili-1">Yaşlı adam biraz şaşkın, mutfaktan çıkıp telefonun başına yaklaşırken, “Servet Tağmaç mı dedin? Allah Allah, beni niçin arar ki?”</p>

    <p class="Paragraf-Stili-1">Orhan gevrek gevrek gülümsedi. “Tahmin edemiyor musun?”</p>

    <p class="Paragraf-Stili-1">“Yoo!”</p>

    <p class="Paragraf-Stili-1">Yaşlı adam elini mutfaktan getirdiği peçeteyle kurulurken, “Buyrun efendim, ben Rüknettin Tözek.” dedi.</p>

    <p class="Paragraf-Stili-1">“Hocam sizi rahatsız ettiğim için bağışlayın. Yarın akşamki programımda sizi de aramızda konuşmacı olarak görmek istiyoruz. Lütfedip gelirseniz çok sevinirim. Tarihi konferanstan önce televizyon seyircilerimize sorunlarımızı anlatmak ve çok daha geniş halk kitlelerini aydınlatmak bakımından bu konuşmanın çok yararlı olacağını düşünüyorum. Bu teklifi kabul ederseniz çok sevinirim.”</p>

    <p class="Paragraf-Stili-1">Profesör Tözek kararsız bir an yaşadı. Hemen cevap veremedi. Bir kaç kez ekran da Servet Tağmaç’ın yönettiği programlan dinlemiş ve pek hoşuna gitmemişti. O programlar ilmi nitelikten çok, tarafların ağız dalaşı şeklinde sürdürdükleri, kendi lehlerine puan toplamak için gerçekleri tahrif ettikleri konuşmalardı. O bir bilim adamıydı ve ekran yerine fikirlerini ilmi bir ortamda tebliğ şeklinde sunmayı tercih ederdi.</p>

    <p class="Paragraf-Stili-1">“Kusura bakmayın.” diye bir girizgah yaptı. “İki gün sonra sizin de bildiğiniz gibi aynı konudaki bir panele Üniversite de iştirak edeceğim. Gerçek düşüncelerimi televizyon da değil Üniversitede ki panelde açıklamayı yeğlerim. Sanırım bu davetinizin zamanlaması pek isabetli değil. Beni mazur görün. Şayet başka bir zaman aynı konuyu yine programınıza alırsanız seve seve iştirak ederim.”</p>

    <p class="Paragraf-Stili-1">Servet Tağmaç, Hoca’yı ikna etmek için binbir dereden su getirmeye başladı.</p>

    <p class="Paragraf-Stili-1">Orhan ünlü televizyon yapımcısının Rüknettin beyi ikna için neler söylediğini işitemiyorsa da, babasının itirazını biraz anlamsız bularak konuşmayı dinlemeye devam etti. Ona göre babası yanılıyordu. Gerçeklerin tüm çıplaklığı ile kamu oyuna duyurulmasının sadece yararı olabilirdi. Varsın konuşmacılar spekülasyonlara, hatta demagojilere kalkışsınlardı; sonuçta programı seyreden geniş halk kitleleri tarihi gerçekleri objektif ve ilmi bir açıdan öğrenmek fırsatını bulacaklardı.</p>

    <p class="Paragraf-Stili-1">Babasının itirazlarına devam ettiğini görünce dayanamadı ve kısık sesle, “Baba teklifi kabul et.” diye mırıldandı. “Bu senin için de iyi bir fırsat. Düşünsene o programı milyonlar dinleyecek. Kendi halkımız bile işin içyüzünü tam olarak bilmiyor. Niye hayır diyorsun?”</p>

    <p class="Paragraf-Stili-1">Yaşlı adam duraladı, kararsız kaldı. Oğlu fikrini çelmişti. Bu arada Sermet Tağmaç onu iknaya çalışmaya devam ediyordu. Nihayet Hoca, “Konuşmacı olarak başka kimler katılacak?” diye sordu. Sonunda da “Pekala.” dedi. “İstediğiniz gibi olsun. Kabul ediyorum. Yarın akşam, dokuz buçukta dediniz, değil mi? Tamam, yarın akşam stüdyoda olacağım. Hayır sizin vasıta göndermenize gerek yok, kendim gelirim. İyi geceler.”</p>

    <p class="Paragraf-Stili-1">Yaşlı adam telefonu kapattı.</p>

    <p class="Paragraf-Stili-1">Ama bu teklifi kabul ettiğine pek memnun değil gibiydi. Orhan rahat bir nefes aldı. “Baba, niye bu kadar tereddüt ettin. Hiç bu fırsat kaçırılır mı?”</p>

    <p class="Paragraf-Stili-1">“Bence bu iyi olmadı.” diye söylendi.</p>

    <p class="Paragraf-Stili-1">“Hiç de değil. Kimler katılacakmış?”</p>

    <p class="Paragraf-Stili-1">“Bizim tezi savunacaklar ben ve Prof Zeki Solmaz olacağız. Karşı tezi savunacak olanlar da Fransız Prof Daniel Colin ve İngiliz gazeteci Alex King.”</p>

    <p class="Paragraf-Stili-1">“Onları tanıyor musun ?”</p>

    <p class="Paragraf-Stili-1">“Zeki’yi tanıyorum elbette, ama yabancıları tanımıyorum. Prof Daniel Colin üniversitedeki panelde de konuşacak. Adını gönderilen liste de görmüştüm.”</p>

    <p class="Paragraf-Stili-1">“Hiç önemli değil. Bu tür konuşmalarda tabii işin biraz cılkı çıkacaktır. Ama sen her zaman doğruyu savunmayı bilirsin. Yeter ki sinirlenme ve tahriklere kapılma.”</p>

    <p class="Paragraf-Stili-1">Hoca elindeki peçete ile fazla konuşmadan mutfağa döndü ama nedense yaşlı adamın keyfi kaçmıştı..</p>

    <p class="Paragraf-Stili-1">Yemek neşeli geçti. Yemek boyunca ne televizyon programından ne de Üniversite de yapılacak panelden hiç söz etmediler. Konuşmalar havadan sudan geçti. Yaşlı adam mutadı hilafına o gece bir şişe de Kavaklıdere şarabı açtı. Ama hepsi ancak birer kadeh içtiler. Burcu hayatından memnundu. Yemekten sonra çalışmaya devam edeceklerini sanıyordu. Fakat Rüknettin Bey erken sayılacak bir saatte, “Çocuklar ben yatacağım” dedi “Yarın sabah erken kalkıp çalışmama devam ederim.” Sonra Burcu’ya dönerek,</p>

    <p class="Paragraf-Stili-1">“Sana da yatacağın yeri göstereyim kızım.” diye mırıldandı.</p>

    <p class="Paragraf-Stili-1">Yukarda üç yatak odası vardı. Hoca ile genç kız yukarıya birlikte çıktılar. Orhan salonda kalmıştı. Daha annesinin sağlığında bile üst katta kendisine tahsis edilen bir odası vardı, ama Orhan bu gece orada yatmamayı kafasına koymuştu, içine bu gece istenmeyen bazı olayların olacağı gibi tatsız endişeler doğuyordu. Belki yanılıyordu, ama burada kalış sebebi babasını ve asistanını korumaktı. Yukarıdaki eski odasına çıkmayacak ve geceyi aşağıda salonda geçirecekti, bunu kafasına koymuştu. Şayet eve yeni bir saldırı olursa dikkatli ve hazırlıklı olmalıydı.</p>

    <p class="Paragraf-Stili-1">Onlar üst kata çıkınca eli gayri iradi olarak ceketinin cebine attığı Kırıkkale’ye gitti. Ürkütücü bir silahın, insana bu kadar güven verdiğine hiç şahit olmamıştı.</p>

    <p class="Paragraf-Stili-1">Babası her ikisine de iyi geceler dileyerek erkenden odasına çekildi. Saat henüz uyumak için oldukça erken sayılırdı. Bir süre alt katta gayesizce dolaştı. Mutfağa girip bir şişe soda içti. içindeki huzursuzluğu bir şekilde bastırması gerekiyordu. Belki bütün endişeleri yersizdi. Dün geceki olay, babasının yorumladığı gibi sıradan bir hırsızlık teşebbüsü de olabilirdi, hatta öyle olmasını canı gönülden diledi.</p>

    <p class="Paragraf-Stili-1">İçindeki huzursuzluğun bir sebebi de Burcu’ydu. Uzun zamandır bunu kendine dahi itiraftan çekiniyordu. Asistanını seviyordu, aynı duyguları kızın da hissettiğine yüz de yüz emindi. Fakat aralarında geçen o tatsız münakaşadan sonra ikisi de anlamsız bir gurur meselesi yüzünden bir türlü gerçek duygularını açıklayamıyor ve her vesile ile birbirlerini adeta kırıp incitmeye çalışıyorlardı.</p>

    <p class="Paragraf-Stili-1">Acaba Burcu tekrar aşağıya iner mi, diye düşündü. Genç kızın bu kadar erken uyuyacağını sanmıyordu, içinde onun aşağıya ineceğine dair bir ümit vardı. Bekleyecekti. Fakat onun tanıdığı Burcu, inatçı ve mağrurdu. Belki de dönmezdi..</p>

    <p class="Paragraf-Stili-1">Verandaya bakan geniş camın yanına gitti. Perdeyi aralayıp dışarıdaki ürkütücü karanlığa baktı. Dışarısı zifiri karanlıktı ve yağmur aynı şiddetiyle yağıyordu. Ön bahçedeki taflanları, bodur gül ağaçlarını ve koyu gölgeleri süzdü. Acaba Baş Çavuş sözünde durmuş ve etrafa gözcü ekip göndermiş miydi? Bu kötü havada jandarma erleri her halde devamlı evi kontrolde tutamazlardı. Karakol’un telefon numarasını ezberlemişti. Bir şeyden şüphe ederse hemen arayabilirdi.</p>

    <p class="Paragraf-Stili-1">Saatine bir göz attı. Henüz ondu.</p>

    <p class="Paragraf-Stili-1">Dün gecekiler şayet tekrar geleceklerse her halde gecenin daha ilerlemiş bir saatini tercih ederlerdi; hiç olmazsa herkesin derin uykuya daldığı bir zamanı.</p>

    <p class="Paragraf-Stili-1">Acaba mı, diye geçirdi aklından sonra. Burası çok ıssız bir yerdi. Şayet etrafta jandarma yoksa, doğacak silahlı bir çatışmanın sesini bile kimse duymazdı. Keyfi kaçtı iyice. Burada kalmaları doğru değildi, mantık ve sağduyu hiç olmazsa şu konferans bitinceye kadar evde olmamalarını gerektirirdi, ama bunu babasına kabul ettirmek adeta imkansızdı.</p>

    <p class="Paragraf-Stili-1">Tam perdeyi kapatacağı sırada bir çıtırdı duydu. Sesin yönünü tayin edemedi ve refleks olarak elini cebine gitti. Kırıkkale’yi seri bir hamle ile cebinden çıkardı. Hiç bir şey görmüyordu bahçede. Gözlerini kısıp karanlıkta kımıldayan bir şeyler aradı, içerde ışık yandığı için, dışarıdakilerin kendisini görme şansları daha fazlaydı. Hemen perdeyi örttü. Işıkları da söndürmeliydi. Yoksa heran bir kurşun yemesi işten bile değildi. Aynı tıkırtıyı bir daha duydu. O zaman uyandı. Ses bahçeden değil arkadan geliyordu. Yıldırım gibi geriye döndü.</p>

    <p class="Paragraf-Stili-1">Burcu ağır ağır merdivenleri iniyordu.</p>

    <p class="Paragraf-Stili-1">Orhan’ı elinde silahla görünce basamaklarda donmuş gibi kalakaldı. Kızın yüzü biranda bembeyaz kesilmişti.</p>

    <p class="Paragraf-Stili-1">“Ne oluyor? Dışarıda birileri mi var?” diye sordu.</p>

    <p class="Paragraf-Stili-1">Duyduğu sesin kaynağını şimdi anlamıştı Orhan. Utanıverdi. Tehlikenin mahiyetini anlamadan silaha sarılmasını genç kıza açıklayamazdı. Utancını gizlemek için, “Galiba dışarıda bir ses duydum.” demek zorunda kaldı. Sonra acele ile devam etti. “Yanılmışım, bana öyle gelmiş. Kimseyi göremedim.”</p>

    <p class="Paragraf-Stili-1">“O silahı nereden buldunuz?”</p>

    <p class="Paragraf-Stili-1">“Babamın tabancası.. Heyecanlanmana gerek yok.”</p>

    <p class="Paragraf-Stili-1">Orhan hemen tabancayı cebine soktu.</p>

    <p class="Paragraf-Stili-1">Kız hala merdivenin basamaklarında duruyordu. Bir an bakıştılar.</p>

    <p class="Paragraf-Stili-1">“Daha yatmamış miydin?” diye sordu Orhan.</p>

    <p class="Paragraf-Stili-1">“Henüz erken, uykum da yok. Belki biraz daha çalışabilirim diye düşünmüştüm.”</p>

    <p class="Paragraf-Stili-1">“Bu saatten sonra çalışılmaz. Ya yat ya da...”</p>

    <p class="Paragraf-Stili-1">“Evet, ya da?”</p>

    <p class="Paragraf-Stili-1">Orhan bakışlarını kaçırarak mırıldandı. “Biraz konuşalım. Benim de uykum yok.” Burcu, dikkatle hocasını süzdü.</p>

    <p class="Paragraf-Stili-1">“Hangi konuda konuşmak istiyorsunuz?”</p>

    <p class="Paragraf-Stili-1">“Ne istersen. Babamın sunacağı tebliğ hakkında, bu sabah olan saldırı konusunda ya da... ikimizin arasındaki sürtüşme mevzuunda. Tercihi sen yap.”</p>

    <p class="Paragraf-Stili-1">Burcu ağır ağır basamakları inerek salona geldi. Sessizce koltuklardan birine oturdu. Yüzünde gergin fakat hafif alaycı bir ifade oluşmuştu.</p>

    <p class="Paragraf-Stili-1">“Sizi ilk defa böyle yorgun ve ümitsiz görüyorum.” dedi.</p>

    <p class="Paragraf-Stili-1">“Ümitsiz mi?”</p>

    <p class="Paragraf-Stili-1">“Daha doğrusu çaresiz ve yenik. “</p>

    <p class="Paragraf-Stili-1">Orhan elinde olmadan dikleşti yeniden.</p>

    <p class="Paragraf-Stili-1">“Ne çaresiz ne de yeniğim. Sadece olanlardan dolayı biraz gerginim. Hepsi o.”</p>

    <p class="Paragraf-Stili-1">“Yanlış işitmediysem, benimle konuşmak istediniz. Uzun bir zamandan beri ilk defa böyle bir arzu gösteriyorsunuz. Yoksa niyetiniz benden özür dilemek mi?”</p>

    <p class="Paragraf-Stili-1">“Bir kabahatim veya işlediğim bir kusurum yok ki senden özür dileyim. Benim ki sadece gerginliğin yarattığı bir sohbet ihtiyacı. Eğer aramızdaki geçenlerden dolayı kendimi suçlu hissettiğimi sanıyorsan, yanılıyorsun. “</p>

    <p class="Paragraf-Stili-1">“Demek yanılmışım” dedi Burcu. Sonra yine sessizce oturduğu yerden kalktı. Orhan bu defa sert bir ses tonuyla, “Nereye?” diye sordu.</p>

    <p class="Paragraf-Stili-1">“Odama” dedi genç kız.</p>

    <p class="Paragraf-Stili-1">“Uykunun olmadığını söylemiştin. “</p>

    <p class="Paragraf-Stili-1">“Evet, ama sizinle konuşacağım bir şey de yok.”</p>

    <p class="Paragraf-Stili-1">“Başlama yine. Buraya geliş sebebini tahmin edebiliyorum. Aslında sen de o konuyu tartışmak için can atıyorsun, ama o lanet gururun mani oluyor. Odama çıkmadığımı görünce benle tartışmaya geldin, değil mi? Hadi, durma, itiraf et. “</p>

    <p class="Paragraf-Stili-1">Genç kız acır gibi Orhan’a baktı.</p>

    <p class="Paragraf-Stili-1">“Asıl gururuna esir olan, hatalı olduğunuzu bildiğiniz halde, kendinize yedirip özür dileyemeyen sizsiniz. Önce de hatalıydınız, şimdi de. “</p>

    <p class="Paragraf-Stili-1">“Yeter artık.. Anlamıyorsun beni. inatla hep kendini haklı gördün. Aramızda geçenleri bir de objektif olarak değerlendirmeye çalış, kendi davranışlarını da tahlil et, hiç mi kusurun yok?”</p>

    <p class="Paragraf-Stili-1">“Hayır” dedi Burcu. “Aramızda geçenlerde benim hiç günahım yok. “</p>

    <p class="Paragraf-Stili-1">Sonra hızlı hızlı merdiveni çıkmaya başladı.</p>

    <p class="Paragraf-Stili-1">Peşinden koşan Orhan alt basamaktan ona seslendi.</p>

    <p class="Paragraf-Stili-1">“Seni seviyorum, bunu biliyorsun.”</p>

    <p class="Paragraf-Stili-1">Burcu basamakların ortasında durup Orhan’ın devam etmesini bekledi. Ama Doçent susarak sözünün devamını getiremedi. Bir kaç saniye durup, cümlenin tamamlanmasını bekleyen kız, Orhan devam etmeyince koşar adım odasına koştu..</p>
  </div>
</body>
</html>