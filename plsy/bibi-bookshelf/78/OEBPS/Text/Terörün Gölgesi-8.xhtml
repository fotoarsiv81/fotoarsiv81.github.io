<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Terörün Gölgesi-8</title>
  <link href="../Styles/style.css" rel="stylesheet" type="text/css"/>
</head>

<body id="Ter-r-n-G-lgesi" xml:lang="tr-TR">
  <div>
    <b>BÖLÜM İKİ</b>

    <p> </p><p> </p>

    <p class="Paragraf-Stili-1"><span class="char-style-override-1">C</span>ep telefonu çaldığında Prof Zeki Solmaz kızarmış ekmeğinden kopardığı ilk lokmayı çiğnemekle meşguldü. Kahvaltıda ki en büyük alışkanlıklarından biri de sabah gazetelerine göz atmaktı. Tam karşısında oturan karısı Berna, “Allah Allah” diye söylendi. “Bu saatte seni cep telefonundan kim arar ayol?”</p>

    <p class="Paragraf-Stili-1">Prof Zeki de sabah keyfini bozan münasebetsizin kim olduğunu merak etmişti doğrusu. Gazeteyi indirip masanın kenarına koydu. Yirmi beş yıllık karısı tam karşısında meraklı gözlerle onu süzüyordu. Şişman ve ablak yüzü dün gece makyajını temizlemeden yattığı için korkunç bir görünüm arz ediyordu.</p>

    <p class="Paragraf-Stili-1">Zeki Solmaz telefonun ışıklı kadranında beliren numaraya bir göz atınca irkildi. Arayan numara Nadya’ya aitti.</p>

    <p class="Paragraf-Stili-1">Panikler gibi oldu; sevgilisinin araması kötü bir zamanlamaydı.</p>

    <p class="Paragraf-Stili-1">Telefonun tuşuna basarken içine korku doldu. Nadya’nın araması için olağanüstü bir durum olmalıydı, zira bir çok kere, sabah ve akşamları cep telefonundan kendisini aramamasını tembih etmişti.</p>

    <p class="Paragraf-Stili-1">Berna hanım, “Kim? Ahmet mi?” diye sordu.</p>

    <p class="Paragraf-Stili-1">Ahmet, üniversitede okuyan oğullarıydı. “Yine evde bir şey unutmuştur” diye homurdandı kadın.</p>

    <p class="Paragraf-Stili-1">Zeki Solmaz telaşını bastırmaya çalıştı. Telefonun tuşuna basarken de karısına cevap vermedi. “Buyrun, ben Zeki.” diyebildi titrek bir sesle.</p>

    <p class="Paragraf-Stili-1">“Günaydın sevgilim. Umarım yoldaşındır. Seni böyle erken rahatsız ettiğim için kusura bakma. Konuşabilir miyiz biraz? Sana söyleyeceğim önemli bir şey var.”</p>

    <p class="Paragraf-Stili-1">Nadya’nın ses tonu bir tuhaf gelmişti Hoca’ya. Önemli bir şey olduğunu söylüyordu. Ne olabilirdi ki? Telefonu hemen kapatamazdı da, sesinin tonunu ayarlamaya çalışarak Fransızca konuşmaya çalıştı. Neyse ki karısı Fransızca bilmezdi.</p>

    <p class="Paragraf-Stili-1">“Ne oldu? Niçin bu saatte aradın?” diye sordu. Yine de suratı bembeyaz kesilmiş, nefesi duracak gibi olmuştu.</p>

    <p class="Paragraf-Stili-1">“Telefonda anlatamam. Evindeysen işe gitmeden önce bana uğramanı istiyorum.”</p>

    <p class="Paragraf-Stili-1">“Neden? Biraz açıklama yapamaz mısın?”</p>

    <p class="Paragraf-Stili-1">“Gelince anlatırım. Yarım saat sonra burada olabilir misin?”</p>

    <p class="Paragraf-Stili-1">“O kadar önemli mi? Yarına kalamaz mı?”</p>

    <p class="Paragraf-Stili-1">“Hayır sevgilim. Mutlaka gelmen lazım. “</p>

    <p class="Paragraf-Stili-1">“Tamam. Bir saat sonra.”</p>

    <p class="Paragraf-Stili-1">Zeki Solmaz telefonu kapattı. Karısı hala şaşırmış bir ifadeyle yüzüne bakıyordu.</p>

    <p class="Paragraf-Stili-1">“Kimdi arayan?” diye sordu.</p>

    <p class="Paragraf-Stili-1">Profesör böyle bir soruya muhatap olacağını biliyordu.</p>

    <p class="Paragraf-Stili-1">“Bu geceki televizyon programı ile ilgili.” dedi.</p>

    <p class="Paragraf-Stili-1">“Ayol Fransızca konuştun. Televizyon idarecileri Türkçe bilmiyorlar mı?”</p>

    <p class="Paragraf-Stili-1">“Saçmalama Berna. Arayan Prof Daniel Colin’di.”</p>

    <p class="Paragraf-Stili-1">“O da kim?”</p>

    <p class="Paragraf-Stili-1">“Programa iştirak edecek Fransız konuşmacı.”</p>

    <p class="Paragraf-Stili-1">“Haa!.” diye mırıldandı kadın. “Sabahın bu saatinde ne istiyormuş?”</p>

    <p class="Paragraf-Stili-1">“Benle bir ön görüşme yapmak istedi.”</p>

    <p class="Paragraf-Stili-1">“Allah Allah! Hem telefonunun numarasını da nereden bulmuş?”</p>

    <p class="Paragraf-Stili-1">“Kuzum ahret suali sorma, ne bileyim? Her halde programı düzenleyen kanaldan sorup öğrenmiştir. Adamın ki masumane bir istek. Belki konuşmalara belirli bir sınır getirmek istiyordur.”</p>

    <p class="Paragraf-Stili-1">“Ne cevap verdin?”</p>

    <p class="Paragraf-Stili-1">“Hayır diyemezdim ya, peki dedim tabii.”</p>

    <p class="Paragraf-Stili-1">“Garip.. Hiç böylesini işitmedim. Ne konuşacak ki?”</p>

    <p class="Paragraf-Stili-1">“Nerden bilebilirim?”</p>

    <p class="Paragraf-Stili-1">“Nerede buluşacaksınız?”</p>

    <p class="Paragraf-Stili-1">Bu soruya hemen karşılık vermeliydi. Fakülte de diyemezdi. Berna şüphelenirse arkasından işine telefon edebilirdi. Zaten son günlerde bazı şeylerden kuşkulanmaya ve yerli yersiz, olmayacak zamanlarda aramaya başlamıştı.</p>

    <p class="Paragraf-Stili-1">“Adamın otelinin lobisinde.” dedi hemen.</p>

    <p class="Paragraf-Stili-1">“Nerede kalıyormuş?”</p>

    <p class="Paragraf-Stili-1">“Divan Otelinde.”</p>

    <p class="Paragraf-Stili-1">Karısı sustu, ama anlamsız bir şekilde suratı asılmıştı. Zeki Solmaz gazeteyi okumaktan vazgeçerek acele ile kahvaltısını bitirdi. Tam bir saat vakti vardı. Tek kelime etmeden masadan kalkıp banyoya geçti. Tıraş olurken karısı hala mutfakta üçüncü dilim ekmeğini yağ ve reçelle midesine indirmekle meşguldü. Son on senedir tam bir dubaya dönmüştü. Kendisini bırakmış, ne gıda rejimine, ne de sosyal yaşamına aldırmaz olmuştu. Tüm vaktini tıkınarak ve her gün bir başka arkadaşının tertiplediği konken partilerine takılarak geçiriyordu.</p>

    <p class="Paragraf-Stili-1">Zeki Solmaz banyodan çıkıp giyinirken peşinden yatak odasına geldi. Nedense son günlerde kocasının ihanetinden şüphelenir gibi giyimine kuşamına karışır olmuştu. Ya da Hoca’ya öyle geliyordu.</p>

    <p class="Paragraf-Stili-1">“İç çamaşırlarını neden değiştiriyorsun?” diye sordu.</p>

    <p class="Paragraf-Stili-1">Tabii Zeki Solmaz her gün iç çamaşırı değiştirmezdi, böyle bir alışkanlığı da yoktu. Ama bu sabah aldığı davette, Nadya ile yatağa gireceği gibi bir havayı sezinlemişti sanki. Başka hangi amaçla ısrarla kendisini görmek isteyebilirdi ki kadın?</p>

    <p class="Paragraf-Stili-1">“Unuttun mu?” dedi karısına. “Bu gece televizyona çıkacağım.”</p>

    <p class="Paragraf-Stili-1">“İç çamaşırlarını da görecek değiller ya?”</p>

    <p class="Paragraf-Stili-1">“Lütfen saçmalama. Duş alıp yıkandım, çamaşır değiştirmem kadar normal ne olabilir?”</p>

    <p class="Paragraf-Stili-1">“Eski köye yeni adet! Bu kadar sık çamaşır değiştirdiğini hiç görmedim bunca yıldır. Her gün de yıkanır oldun.”</p>

    <p class="Paragraf-Stili-1">Zeki Solmaz, ya sabır çekti. Ama karısıyla tartışacak halde değildi. Uzatmadan giyinmeye başladı. Temiz beyaz bir gömlek, en şık, çizgili lacivert elbiselerini giydi.</p>

    <p class="Paragraf-Stili-1">Evden çıkarken karısı hala arkasından kuşkulu bakışlarla onu seyrediyordu..</p>

    <p class="Paragraf-Stili-1">“Geliyor mu?” diye sordu Ohannesyan.</p>

    <p class="Paragraf-Stili-1">Nadya korku ve endişeyle, “Evet.” diye başını salladı.</p>

    <p class="Paragraf-Stili-1">“Ne zaman?”</p>

    <p class="Paragraf-Stili-1">“Bir saate kadar gelecek.”</p>

    <p class="Paragraf-Stili-1">“Aferin. Kendine düşen görevi yaptın. Hem de hakkıyla.”</p>

    <p class="Paragraf-Stili-1">Kadına manalı bir şekilde göz kırptı. Nadya’nın yeniden para konusunu açacağını sandı, ama kadın artık paradan hiç söz etmiyordu. Süt dökmüş kediye dönmüştü. Soru sormadıkça ağzını bile açmıyordu. Ohannesyan insanlara korku salmaktan hoşlanırdı ve kadının da fena halde korktuğunu görüyordu. Yine keyifle sırıttı. Yatağın baş ucunda çırılçıplak duran kadına baktı. Kadını öylesine sindirmişti ki, kendisinin yeni emirlerini beklemesine put gibi hazır vaziyette bekliyordu. Yeniden, gel dese, hemen yatağa girmeye hazırdı. Ama artık vakti yoktu. Ufak tefek bazı hazırlıklar yapmalıydı.</p>

    <p class="Paragraf-Stili-1">“Hadi giyin.” dedi Nadya’ya. “Sırtına bir şeyler geçir. Kendine de biraz çeki düzen ver. Biraz makyaj yap. Herifi bu şekilde karşılayacak değilsin ya..”</p>

    <p class="Paragraf-Stili-1">Nadya mesleği gereği çıplaklıktan çekinmezdi. Ama durum şimdi çok farklıydı ve kendi evinde bir cinayet işlenecekti. En kötüsü henüz yaşayacağı olaylarda üstleneceği rolü kestiremiyordu.</p>

    <p class="Paragraf-Stili-1">Kendisinin bile zor işittiği bir sesle, “Ne yapmamı istiyorsun?” diye sordu.</p>

    <p class="Paragraf-Stili-1">Adam boş gözlerle ona süzdü.</p>

    <p class="Paragraf-Stili-1">“Giyinmeni ve temizlenmeni söylemiştim.” dedi.</p>

    <p class="Paragraf-Stili-1">“Daha sonra? O gelince ne yapacağım?”</p>

    <p class="Paragraf-Stili-1">Ohannesyan gevrek gevrek güldü. “Ne yapabilirsin ki? Her zamanki mesleğini icra edeceksin. Anladın mı? Yani herifi sevişmek için bu odaya alacaksın.”</p>

    <p class="Paragraf-Stili-1">“Ondan sonra?”</p>

    <p class="Paragraf-Stili-1">“Sonrası benim işim. Hiç telaşlanma. Ben de işimde çok ustayımdır. Tereyağından kıl çeker gibi herifin işini bitireceğim. Sessiz ve kansız. Kimse duymayacak.”</p>

    <p class="Paragraf-Stili-1">Nadya’nın göğsü körük gibi inip kalkmaya başlamıştı.</p>

    <p class="Paragraf-Stili-1">“Ya ceset? Adamın cesedi ne olacak?”</p>

    <p class="Paragraf-Stili-1">“Onu merak etme. Arabam aşağıda. Onu buradan götüreceğim.”</p>

    <p class="Paragraf-Stili-1">Nadya ümitsizce inledi.</p>

    <p class="Paragraf-Stili-1">“Bu imkansız. Gündüz gözüyle bir cesedi apartmandan çıkarıp nasıl arabaya kadar götürürsün? Herkes görür, burası kalabalık bir yerdir. Mümkünatı yok bunun.”</p>

    <p class="Paragraf-Stili-1">“Sen orasına karışma, ben profesyonelim.”</p>

    <p class="Paragraf-Stili-1">Nadya itirazın faydası olmayacağını biliyordu. Banyoya girdiğinde eski şüphesi yeniden ruhunu bir cendere gibi sıkmaya başladı. Bu adama kesinlikle güvenemezdi, yoksa Profesörü öldürdükten sonra kendisinin de işini hemen oracıkta görecek miydi?</p>

    <p class="Paragraf-Stili-1">Hiç bir katil arkasında canlı tanık bırakmak istemezdi. Profesyonelliğin önde gelen şartlarından biriydi bu.</p>

    <p class="Paragraf-Stili-1">Duşun sıcak suyu vücudunu döverken titremesi yeniden başlamıştı. Keşke telefon da Türkçe konuşup Zeki Solmaz’a bir şeyler anlatmaya, en azından şüphesini çekmeye çalışsaydım, diye aklından geçirdi..Ohannesyan galiba Türkçe bilmiyordu. Acaba bu şansım hala var mı, diye kendi kendine konuştu. Keşke cep telefonunu bir punduna getirip yanına alsaydı; banyodan onu tekrar arar ve kesinlikle gelmemesini söylerdi. Bu Zeki Solmaz için bir kurtuluş olabilirdi belki, en azından adam onun evinde öldürülmezdi, ama sonra ne olacaktı? Adam sağ bırakır mıydı kendisini? Nadya acı gerçeği o zaman fark etti; galiba her iki halde de bu adam kendisini öldürecekti. Durumu ümitsizdi.</p>

    <p class="Paragraf-Stili-1">Musluğu kapattı. Bornozuna sarılıp öylece kaldı.</p>

    <p class="Paragraf-Stili-1">Ayna buğudan görünmez olmuştu. Boş boş görüntü aksettirmeyen yüzeye baktı. Her yanı sızlıyordu, herif sabaha kadar kendisini feci şekilde kullanmıştı. Hayatta kalsa bile bu gece gösteriye çıkması imkansızdı. Vücudundaki kızarıklar ve sızlayan yerler kısa süre sonra mor çürüklere dönüşecekti. Ohannesyan sevişmekten çok boğuşuyordu sanki. Hemen hemen her yanını ısırmıştı sevişirken.</p>

    <p class="Paragraf-Stili-1">Kafası darmadağınıktı ve ne yapacağını bilmiyordu.</p>

    <p class="Paragraf-Stili-1">Bornozunun yeniyle aynadaki buharı temizledi ve cam temizlenince de ağzından hafif bir çığlık yükseldi, çünkü hemen arkasında adamın sakallı ve haşin bakışlı korkunç yüzünü görmüştü. Boş bulunduğundan yerinden sıçradı. Ohannesyan’ın ne zaman ve hiç ses çıkarmadan nasıl banyoya girdiğini fark etmemişti.</p>

    <p class="Paragraf-Stili-1">“Ödümü patlattın! “diye bağırdı.</p>

    <p class="Paragraf-Stili-1">Adam hiç bir tepki göstermedi. Birden kadına arkadan sarıldı, güçlü kollarıyla belini kavradı. Nadya’nın ilk aklına gelen şey, bir kere daha kendisine tecavüz edeceği fikri oldu. Ohannesyan’ın kendine özgü fantezileri vardı. Belki de duş kabininin içinde yıkanırken girmişti banyoya, sonra bu fikri çıkardı aklından, öyle olsa farkına varırdı. Banyoda saklanacağı yer yoktu.</p>

    <p class="Paragraf-Stili-1">Kımıldamadan durdu. Niyeti şimdi belli olurdu. Belki de aynanın önünde, ayakta, bir kere daha saldıracaktı kendine. Ohannesyan’a değişik ve ilginç gelebilirdi. Tertemiz bedeninden sabun kokuları ve vücudunun sıcaklığı yükselirken hem son bir kere daha ırzına geçecek, hem de aynada eylemini seyredecekti.</p>

    <p class="Paragraf-Stili-1">Ama korktuğu başına gelmedi Nadya’nın.</p>

    <p class="Paragraf-Stili-1">Adam kalın ve iri cüssesini arkadan bedenine dayadığı halde oynaşmaya kalkmamış sadece başını, ıslak saçlarının arasına yaslayarak kulağına bir şeyler fısıldamaya başlamıştı.</p>

    <p class="Paragraf-Stili-1">Korkudan nefesi duracak gibi olan Nadya, önce neler kulağına fısıldadığını anlamadı. Yüreği pıt pıt atıyordu. Dikkatini toplamaya çalıştı.</p>

    <p class="Paragraf-Stili-1">“Giyinmene gerek yok” diyordu adam. “Halin çok kışkırtıcı. Bütün bir gece sevişmemize rağmen hala beni bile tahrik ediyorsun. Herifi bornozunla karşıla. Doğru yatak odasına götür. Zevkten hiçbir şeyin farkına varmayacaktır. Ondan sonrasını da bana bırak. Hem kim bilir, herifin yapamadığını belki biz tamamlarız, ha, ne dersin?” iliklerine kadar titredi Nadya..</p>

    <p class="Paragraf-Stili-1">Şimdiye kadar böyle biriyle hiç karşılaşmamıştı. Bu cinsel dengesi bozuk, sadist ve gözü dönmüş bir hastaydı. Yüce milliyetçilik duygulan filan bahaneydi. Belki öldürmek güdüsü de hastalığının başka bir tezahürüydü. Şu ana kadar adam da sadece iki şeyi gözlemlemişti. Şiddete dayalı seks ve öldürme saplantısı. Sanki sadece bu iki şey için yaşıyor gibiydi.</p>

    <p class="Paragraf-Stili-1">Ancak başını sallayabildi, anladım dercesine..</p>

    <p class="Paragraf-Stili-1">Ohannesyan yine kulağına fısıldadı.</p>

    <p class="Paragraf-Stili-1">“Hadi salona geç ve beklemeye başlayalım. Vakit ilerliyor.”</p>

    <p class="Paragraf-Stili-1">Üşümeye başlamıştı Nadya. Ama bu tabii bir üşüme değildi..</p>

    <p class="Paragraf-Stili-1">Sabah kahvaltısını yine Burcu hazırlamıştı. Rüknettin Bey rafadan yumurtasına kaşık atarken masanın öbür yanında hiç konuşmadan, başları önünde, sessizce kahvaltılarını eden iki gence takıldı.</p>

    <p class="Paragraf-Stili-1">“Belli ki dün gece rahat uyuyamamışsınız. Suratlarınız asık. Yerinizi yadırgamış görünüyorsunuz. Kabahat sizin, burada kalmayın dedim size. Beni dinlemediniz. Bakın, hiçbir şey olmadı işte. Boşu boşuna evhama kapıldınız. Benim gibi emekli bir tarih hocasından kim ne isteyebilir? Beyninizde olmayacak senaryolar ürettiniz. Belli ki evvelki gece yaşanan olay, sıradan bir hırsızlık vakasıydı. Rahatladınız mı şimdi?”</p>

    <p class="Paragraf-Stili-1">Orhan’dan ses çıkmadı.</p>

    <p class="Paragraf-Stili-1">Burcu tabağına indirdiği bakışlarını kaldırarak yaşlı adama gülümsedi. “Ben deliksiz bir uyku çektim Hocam.” dedi. “Sabaha kadar mışıl mışıl uyudum. “Sonra bakışlarını Orhan’a çevirerek “Ama Orhan beyi bilmem.” diye fısıldadı.</p>

    <p class="Paragraf-Stili-1">Rüknettin Bey boş yere oğlundan bir cevap bekledi. Onun yine sessiz kaldığını görünce, kızın lafında hafif bir serzeniş sezinlemekte gecikmedi. Galiba kendisi yattıktan sonra yine münakaşa etmişlerdi. Burcu’dan hoşlanıyordu yaşlı adam; belki fazla göz alıcı bir güzelliği yoktu ama akıllı, bilgili ve kafası çalışan bir kızdı. Her zaman ölçülü ve kibardı. Burada çalıştığı günden beri en ufak bir falsosunu, ters bir davranışını görmemişti. Onu bir gelin olarak görmeyi çok isterdi; keşke aklından geçirdiği bu fikri Orhan’da ciddi ciddi düşünseydi. Aralarında adlandıramadığı bir sürtüşme vardı ama mahiyetini tam olarak kestiremiyordu. Birden, “Burcu, biliyor musun?” dedi. “Sana öylesine alıştım ki, şu panel bitip de buradan gidince seni çok arayacağım. Bu sessiz eve bir renk, bir hava ve hareket getirdin. Seninle gönlüm rahatlıyor, içimde bir ferahlık duyuyorum, insan yaşlanınca etrafında gençlerin fısıldaşmalarını, koşuşmalarını arıyor. Bir nevi onların canlılığını gözler hale geliyor. Belki de bir torun özlemi içindeyim. Keşke şu bahçede koşuşan benim de torunlarım, neslimi devam ettirecek sulbüm olsaydı.”</p>

    <p class="Paragraf-Stili-1">Genç kız kızardı.</p>

    <p class="Paragraf-Stili-1">Utanmış bir şekilde gözlerini yaşlı adama çevirdi. O an bu sözleri tam bir içtenlikle söylediğine emin oldu. Hafifçe gülümsedi.</p>

    <p class="Paragraf-Stili-1">“İnşallah o da olur, efendim” diyebildi.</p>

    <p class="Paragraf-Stili-1">“Nerde o günler!” diye kinayede bulundu Rüknettin Bey. “Baksana bizim oğlana, hiç evlenmeye niyetli görünmüyor. Artık bu zevki tadacağımdan çok şüpheliyim. “</p>

    <p class="Paragraf-Stili-1">Orhan, “Baba, Lütfen” diye müdahale etti. “Yine açma şu konuyu. Ne yeri ne de zamanı?”</p>

    <p class="Paragraf-Stili-1">“Nedenmiş o? Bal gibi de açarım. Burada yabancı yok. Burcu’yu kendi kızımmış gibi seviyorum. Keşke Tanrı bana da onun gibi bir gelin nasip etse.”</p>

    <p class="Paragraf-Stili-1">Burcu büsbütün kızardı, yanakları al al oldu. Başını önüne eğdi. Orhan’ın kızıp tepki göstereceğini sandı. Oysa Orhan’ın sesi gayet yumuşak ve hüzün dolu çıktı.</p>

    <p class="Paragraf-Stili-1">“Bak, o konuda haklısın. Burcu hanım gerçekten çok hoş bir kız. Zaman zaman geçinemeyip tartışsak bile, bizimkiler hep ilmi düzeyde olur. Sezar’ın hakkını Sezar’a vermek gerekir. İnce, kibar ve duyguludur. Onun gibisini bulmak çok zor. Nerede o şans bende..”</p>

    <p class="Paragraf-Stili-1">Burcu kulaklarına inanamadı. Acaba Orhan kendisiyle alay mı ediyordu? Gayri ihtiyari kaşlarını çatarak bakışlarını ona çevirdi.</p>

    <p class="Paragraf-Stili-1">Rüknettin Bey’de oğlundan ilk defa asistanı için böyle sitayişkar laf duyuyordu. Zevkle yerinde kıpırdanıp konuşmanın devam etmesini bekledi. Bakışları ikisi arasında mekik dokuyordu. Fakat kızın kaşlarının çatılmasına bir anlam verememişti.</p>

    <p class="Paragraf-Stili-1">Burcu, Profesör’e dönerek, “Orhan bey galiba bu sabah pek keyifli, hani kendisini yeterince tanımasam, sözlerini ciddiye alıp, bana iltifat ettiğini düşüneceğim” diye kinaye dolu tarzda söylendi. “Ama benden hoşlanmaz ve her vesile ile incitmeye bayılır. Ne var ki artık buna alışmayı öğrendim.”</p>

    <p class="Paragraf-Stili-1">“İnanmıyorum” dedi yaşlı adam. “Oğlum seni incitmekten zevk mi alır?”</p>

    <p class="Paragraf-Stili-1">Kız bir an duraladı, sonra sanki şikayette bulunurmuşçasına, “Evet” diye fısıldadı.</p>

    <p class="Paragraf-Stili-1">“Bu doğru mu Orhan? Bu cici kızı incitiyor musun?”</p>

    <p class="Paragraf-Stili-1">Doçent sessiz ve anlamlı bir şekilde ikisinin de yüzlerine baktı uzun süre. Sonra konuyu değiştirmek istercesine, “Baba” dedi. “Bu gece televizyon programına çıkacaksın, bence bir saç tıraşı olsan, çok iyi edersin.”</p>

    <p class="Paragraf-Stili-1">Prof. Zeki Solmaz, Şişli’ deki dar sokağa girdiğinde arabasını park edecek yer bulmakta epey zorlandı. Yine de geç kalmış sayılmazdı. Eski model Şahin marka arabasını Nadya’nın evinden elli metre kadar geriye, sokağın ancak sonuna park etmek şansını bulabilmişti. Yağmur dün geceki kadar sağnak halinde değilse de, hala şiddetli yağıyordu. Islanmamak için arabadan şemsiyesini aldı, açarak hızlı hızlı sevgilisinin evine doğru yürüdü. Parlak cilalı ayakkabılarının çamurlanmaması için sokaktaki su kümeciklerine özellikle basmamaya çalışıyordu. Son anda, karısının dırdırları yüzünden traş sonrası yüzüne kolonya sürmediğini fark etti. Çok sigara içtiği için ağzı da kokardı. Koku giderici lanet spreyi de evde unutmuştu. İçinden söylendi. Belki yanılıyorum, diye söylendi içinden. Belki de sabah sabah bu ani çağrılışı aklından geçirdiği sebebe dayanmıyordu. Ama başka ne olabilirdi? Nadya niçin bu kadar ısraretmişti acaba? Kadınların genellikle akşamları sevişmek istediğine inanırdı. Belki de dün geceyi böyle bir bunalımla geçirmişti Fransız kız, bilinmezdi ki. Sabah uyanınca ilk işi de kendisini aramak olmuştu.</p>

    <p class="Paragraf-Stili-1">Suratı zevkle gerildi. Esen sert rüzgara aldırmadı. Yirmi beş yıllık monoton evlilik yaşamından sonra bu kaçamaklar ona erişilmez bir zevk veriyordu. Yine de zaman zaman Nadya gibi genç ve körpe bir kadının kendisinde ne bulduğunu düşündüğü çok oluyordu. Aslına bakılırsa onun için oldukça yaşlı sayılırdı. Fakat Nadya’nın beğenisi sadece fiziğe ve cinselliğe dayanmıyor, kendisinin bilgili, aydın ve entellektüel kişiliğinin de kadını etkilediğini sanıyordu.</p>

    <p class="Paragraf-Stili-1">Apartmanın dış kapısı açıktı, içeriye girip, şemsiyesini kapattı. Akan suları silkeledi. Sonra ağır adımlarla merdiveni tırmanmaya başladı. Hızlı hızlı çıkıp kapıda tık nefes görünmek istemiyordu.</p>

    <p class="Paragraf-Stili-1">Daire kapısına geldiğinde, durup, nefesini son bir kere kontrol etti. Gravatının düğümünü ayarlayıp, yakasına oturttu. Hazırdı artık. Kapının ziline dokundu..</p>

    <p class="Paragraf-Stili-1">Perdenin arkasından sokağı gözetleyen Ohannesyan, “Galiba geliyor. Bu o olmalı.” diye mırıldandı. Nadya’nın heyecanı ve korkusu son haddine varmıştı.</p>

    <p class="Paragraf-Stili-1">“Onu daha evvel gördün mü?” diye sorabildi yalnızca.</p>

    <p class="Paragraf-Stili-1">“Sadece resmini” diye homurdandı adam.</p>

    <p class="Paragraf-Stili-1">Pencereye gidip gelenin gerçekten Zeki Solmaz olduğunu anlamak isterdi Nadya, ama yerinden kımıldayamayacak kadar titriyordu. Araladığı tül perdeyi kapatan adam son bir kere kadına baktı.</p>

    <p class="Paragraf-Stili-1">“Kendini toparla” diye kükredi. “Berbat vaziyettesin. Herif yatak odasına girinceye kadar hiç bir şeyden şüphelenmemeli. Anladın mı?”</p>

    <p class="Paragraf-Stili-1">Nadya anladığını ifade etmek için başını salladı. Lakin elinde değildi ve titremesine bir türlü mani olamıyordu. Geçen bir iki dakika kadına asırlar gibi uzun geldi. Kapının zili çalındığında kalbi duracak gibiydi.</p>

    <p class="Paragraf-Stili-1">Ohannesyan hızla açık olan yatak odasına seğirtirken Nadya’nın kolunu koparacak gibi kavradı, karanlık gözlerini yüzüne dikerek, “Unutma!” diye fısıldadı. “Kazanacağın para şu an yapacağın role bağlı. Senden tek istediğim, herifi şüphelendirmeden yatak odasına sokman. Tamam mı?”</p>

    <p class="Paragraf-Stili-1">Ağzını açıp tek kelime edemedi kadın. Boğazı düğümlenmişti. Başım sallamakla yetindi tekrar.. Ohannesyan yatak odasına dalınca, ayaklarını sürüyerek sokak kapısına doğru yürüdü. Artık elinden bir şey gelmezdi. Ödü kopuyordu.</p>

    <p class="Paragraf-Stili-1">Kapıyı açmadan evvel gülümsemeye çalıştı. Ama becerebildiğinden hiç emin değildi. Sonra titreyen parmakları tokmağı çevirdi.</p>

    <p class="Paragraf-Stili-1">Zeki Solmaz karşısındaydı.Profesörün yüzünde mutlu bir ifade ve canlı bir tebessüm vardı. “Günaydın” dedi sevecen ses tonuyla.</p>

    <p class="Paragraf-Stili-1">Nadya beyninde şekillenen problemleri düzgün bir sıraya sokamıyordu. Zeki Solmaz onun için fazla bir şey ifade etmiyordu, hatta fazla değil, hiçbir şey ifade etmiyordu.</p>

    <p class="Paragraf-Stili-1">Adamın yaşaması veya ölmesi de umurunda değildi. Fakat profesör toplumda sivrilmiş, tanınan biriydi. Öldürülmesi olay yaratacak, basın bin bir şüphe ile hadisenin üzerine eğilecekti.</p>

    <p class="Paragraf-Stili-1">Pek tabiidir ki, polis de derin bir araştırma yapacak ve kuvvetle muhtemelen aralarındaki ilişkiyi su yüzüne çıkaracaktı. Polisin tahkikatından kurtulması olanaksızdı. Ohannesyan’ın ceset için merak etme demesi palavraydı, kendisi de adamın umurunda değildi. Muhtemelen cinayeti işledikten sonra ortadan kaybolacak ve Türkiye dışına kaçacaktı.</p>

    <p class="Paragraf-Stili-1">Donuk bir ifade ile, “Merhaba” diyebildi.</p>

    <p class="Paragraf-Stili-1">Profesör ne de olsa zeki bir adamdı. Yüzündeki garipliği hissetmiş gibi, “Hayrola diye mırıldandı. “Çok gergin görünüyorsun bu sabah. Beni acele görmeni gerektiren bir sebep mi var?” Fransızca konuşuyordu tabii..</p>

    <p class="Paragraf-Stili-1">Ohannesyan içerden konuşmaları dinliyorsa ki bundan yüzde yüz emindi Nadya rolünü iyi oynayamadığını anlayacaktı. Telaşa kapılır gibi oldu. “Yok bir şey.” diye fısıldadı. “Seni özledim.”</p>

    <p class="Paragraf-Stili-1">Zeki Solmaz biraz şaşırmış gibi kadına baktı. Nadya’yla ilişkisi, onu sabahın karanlığında telefonla arayarak özlediğini söyleyecek ve evine çağıracak boyutta değildi. Ama genç kadın kendisini bornozla karşılamıştı ve yeni banyo yaptığı hala pembeleşmiş teninden fışkıran buhardan belli oluyordu. Sabah sabah sevişmeye davet olmalıydı bu..</p>

    <p class="Paragraf-Stili-1">Nadya acele ile kapıyı kapatırken, Zeki Solmaz salona doğru yürümek istedi.</p>

    <p class="Paragraf-Stili-1">“Hayır.” dedi Nadya. “Doğru yatak odasına geçelim.”</p>

    <p class="Paragraf-Stili-1">Profesör bu isteğe sadece gülümsedi, itiraz etmek aklının köşesine bile gelmedi. Onun için de uygundu; zira bu gün yapacağı çok iş vardı ve bu sabah sevişmesini bir an önce bitirip Fakülteye gitmesi en doğru olanıydı. Nadya’nın zamanlaması çok kötüydü, ayrıca ona, sabah akşam evden aramamasını da tembih etmişti.</p>

    <p class="Paragraf-Stili-1">Nadya arkada kalmış, heyecandan kıpkırmızı kesilmişti.</p>

    <p class="Paragraf-Stili-1">Zeki Solmaz odaya girmeden önce uzanıp kadının elini tuttu. Onu hiç böyle sevişmeye iştiyaklı görmemişti. Kadının titrediğini fark etti, ama bunu heyecanına ve arzulu oluşuna verdi. Elinden çekerek yatak odasına sürükledi adeta. Nadya tüm görünümdeki heyecana rağmen adımlarını zorla atıyor gibiydi.</p>

    <p class="Paragraf-Stili-1">Yatak dağınıktı ve odada ekşimtırak ağır bir koku vardı. Sanki ter, kusmuk ve bedensel ifrazatın kapladığı pis bir koku. Profesör gayrı ihtiyari yüzünü ekşitti. Hatta utanmasa bu kokunun ne olduğunu soracaktı. Fakat buna fırsat dahi bulamadı. Birden ince fakat keskin bir telin ustaca boynuna dolanıverdiğini hissetti. Önce hiç bir şey anlamadı, sonra nefes alamadığını, arkadan güçlü bir elin boynuna dolanan nesneyi dayanılmaz bir güçle sıktığını fark etti. Gözleri yuvalarından uğrayacakmış gibi açıldı. Boğuluyordu..</p>

    <p class="Paragraf-Stili-1">Nadya olamazdı bu..</p>

    <p class="Paragraf-Stili-1">Çırpındı, iki elinin parmaklarını boynundaki tazyiki hafifletmek için telin arasına sokmaya çalıştı, ama hiç bir yararı olmadı. Teli aralaması ve baskıyı hafifletmesi olanaksızdı. Titreyerek ayakları ile havayı dövdü. Yüzü mosmor kesilmişti. Dengesini kaybeder gibi oldu. Dizlerinin üzerine çöktü ve o zaman boynunu sıkan kişinin Nadya olmadığını anladı. Kadın sol yanında dehşete kapılmış bir şekilde olanları seyrediyordu, ama hiç müdahale etmeden ve en ufak bir tepki göstermeden..</p>

    <p class="Paragraf-Stili-1">Yüzündeki dehşet ifadesi korkunçtu sadece.</p>

    <p class="Paragraf-Stili-1">Zeki Solmaz ölümünden evvel hiçbir şey anlamadı, hatta katilinin yüzünü bile göremedi. Bir süre sonra hırlamaları kesildi, dudağının yanından salyaları aktı, dili dışarı fırladı ve sonra çırpınışlarını keserek ölüme teslim oldu..</p>

    <p class="Paragraf-Stili-1">Onun öldüğünden iyice emin olunca Ohannesyan teli gevşetti ve Profesörün cansız bedeni yatağın kenarındaki ufak halının üzerine devirdi. Boğma telini çözüp rahatlıkla cebine atan katil, yerinde taş kesilmiş halde duran kadına sırıtarak baktı.</p>

    <p class="Paragraf-Stili-1">“Sana çok kolay ve sessiz olacağını söylemiştim.” diye mırıldandı.</p>

    <p class="Paragraf-Stili-1">Nadya’nın konuşacak hali yoktu. Dehşetle yerdeki cesede bakıyordu. Neden sonra, “Bunu nasıl evden çıkaracaksın?” diye sordu.</p>

    <p class="Paragraf-Stili-1">“Takma kafanı, işin en kolay yanı o.”</p>

    <p class="Paragraf-Stili-1">Yutkundu kadın.</p>

    <p class="Paragraf-Stili-1">“Bu sokak gündüz vakti çok kalabalık olur.”</p>

    <p class="Paragraf-Stili-1">“Ben de gece çıkarırım.”</p>

    <p class="Paragraf-Stili-1">“Deli misin? Geceye kadar burada mı kalacak?”</p>

    <p class="Paragraf-Stili-1">“İtirazın mı var?”</p>

    <p class="Paragraf-Stili-1">Ohannesyan’ın sesi öyle sert çıkmıştı ki, Nadya susmak zorunda kaldı. Bu adama karşı gelemezdi. Korku dolu bakışları katile kilitlendi, ne itirazı olabilirdi ki. Başını hayır dercesine bir iki kere salladı. Artık olayların kontrolünün kesinlikle kendisinden çıktığını biliyordu..</p>
  </div>
</body>
</html>