<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Terörün Gölgesi-30</title>
  <link href="../Styles/style.css" rel="stylesheet" type="text/css"/>
</head>

<body id="Ter-r-n-G-lgesi" xml:lang="tr-TR">
  <div>

    <p class="Paragraf-Stili-1"><span class="char-style-override-1">R</span>üknettin Tözek aynanın karşısında dikkatle yüzünü inceledi; sol yanağının alt tarafını traş olurken kesmişti. Önce yüzünü bol su ile ıslatıp kanın dinmesini bekledi. Ufak bir çizikti. Sonra lavabonun üst raflarından aldığı biraz pamuğu liflerine ayırarak yarasına bastırdı. Kanama durmuştu. Ardından çalışma odasındaki oğluna seslendi.</p>

    <p class="Paragraf-Stili-1">“Orhan kolonyan var mı?”</p>

    <p class="Paragraf-Stili-1">“Bir yerlerde limon kolonyası vardı, ne yapacaksın baba?”</p>

    <p class="Paragraf-Stili-1">“Yüzüme süreceğim.”</p>

    <p class="Paragraf-Stili-1">“Tıraş mı oluyorsun? Kolonyayı ne yapacaksın baba, rafta bir sürü after-shave, var hangisini istersen onu kullansana. “</p>

    <p class="Paragraf-Stili-1">Yaşlı adam aksi bir şekilde homurdandı.</p>

    <p class="Paragraf-Stili-1">“Onları istemem. Hepsi kadın parfümü gibi kokuyor, sen bana varsa limon kolonyası ver.”</p>

    <p class="Paragraf-Stili-1">Orhan ağır ağır banyoya geldi.</p>

    <p class="Paragraf-Stili-1">“Yapma be baba!” diye söylendi. “Sen de biraz yeniliğe ayak uydur. Artık herkes onları kullanıyor.”</p>

    <p class="Paragraf-Stili-1">“Bu yaştan sonra öyle kokulu şeyler istemem. “</p>

    <p class="Paragraf-Stili-1">Orhan gülerek başını salladı. Alem bir adamdı babası, yenilikleri bir türlü kabul edemezdi. Şişelerin arasından kolonyayı seçerek babasına uzattı. Bir yandan da takılmaya devam etti. “Bunlar erkekler için hazırlanmış kokular baba. Bir sonraki tıraşa da cildi hazırlıyor.”</p>

    <p class="Paragraf-Stili-1">“Boş versene sen; onların hepsi palavra. Frenk adeti..”</p>

    <p class="Paragraf-Stili-1">Orhan ısrar etmedi. Babasının bu tip tutucu kaprislerine alışıktı. Bir süre sessizce yüzüne kolonya sürüşünü seyretti. Sonra dayandığı kapı pervazından sordu.</p>

    <p class="Paragraf-Stili-1">“Hazırsın, değil mi?”</p>

    <p class="Paragraf-Stili-1">Yaşlı adam anlamamış gibi sordu. “Neye hazır mıyım?”</p>

    <p class="Paragraf-Stili-1">“Bu gün kongreye sunacağın tebliğe. “</p>

    <p class="Paragraf-Stili-1">“Hazırım tabii.”</p>

    <p class="Paragraf-Stili-1">“Heyecanlanıyor musun?”</p>

    <p class="Paragraf-Stili-1">“Bunca yıllık babanı tanımıyormuş gibi konuşma. Niye heyecanlanayım ki?”</p>

    <p class="Paragraf-Stili-1">“Eee, bu gün önemli bir gün. “</p>

    <p class="Paragraf-Stili-1">Hoca omuz silkti.</p>

    <p class="Paragraf-Stili-1">“Benim için diğer günlerden bir farkı yok. “</p>

    <p class="Paragraf-Stili-1">“Dün olanlardan sonrada mı?” dedi Orhan.</p>

    <p class="Paragraf-Stili-1">Yaşlı adam aynadan oğluna bakarak konuştu.</p>

    <p class="Paragraf-Stili-1">“Çok üzüldüm” diye mırıldandı. “Sempozyum öncesi büyük bir şansızlık. Hiç olmamasını tercih ederdim. Ama ne yazık ki tarihten hiç ibret almayanlar var. Bunlar hala iki toplumun uzlaşmasını istemeyen fanatik ve çıkarcı çevreler.”</p>

    <p class="Paragraf-Stili-1">“Sanırım öyle. Alex King denen gazetecinin bir terörist olduğunu tahmin edebilir miydin?”</p>

    <p class="Paragraf-Stili-1">“Terörist mi? Ben onun hala terörist olduğuna inanmıyorum.”</p>

    <p class="Paragraf-Stili-1">“Amma da iyimsersin be baba! Adam kaldığı otelde tutuklandı ve polise göre de suçunu kabul etti. Bunun inanılmayacak yanı mı kaldı artık.”</p>

    <p class="Paragraf-Stili-1">“Terörist bambaşka bir insandır oğlum. Bunlar terörist falan değil, sadece çıkar peşinde koşan bir avuç maceraperest. Asıl büyük menfaat odaklarının, Türkiye’nin içte ve dışta çıkarlarını zedelemek isteyen kuruluşların, asırlardır bitmek bilmeyen savaşının maşaları. Ucuz ve acınacak insanlar. Kişilik ve inançlarını para uğruna satan kişiler.”</p>

    <p class="Paragraf-Stili-1">“Yine de terörizmin tarifine uyuyor yaptıkları. Baksana zor yetişen bir bilim adamını öldürdüler. Unutma ki seni de ortadan kaldırmaya çalıştılar.”</p>

    <p class="Paragraf-Stili-1">Yaşlı adam umursamazca omuz silkti.</p>

    <p class="Paragraf-Stili-1">“Boş ver şimdi bunları, hepsi geçti. Vartayı atlattık. Gayelerine erişemediler ya sonuçta.”</p>

    <p class="Paragraf-Stili-1">“Bu kadar hafife alamazsın baba. Zeki Hoca’yı geri getiremeyeceğini unutma.”</p>

    <p class="Paragraf-Stili-1">“Bu da bir tür savaş oğlum. Pek tabiidir ki, kayıp vereceksin. Önemli olan mücadeleyi sonunda kazanmaktır. Biz de ona çalışıyoruz; önünde sonunda şu an bize karşı çıkan, davamızı anlamak istemeyenlere haklılığımızı ispat edeceğiz. Hem sen şimdi bunları bırak ta bana uygun bir gravat bul. Çiftlikten acele ile ayrılırken yanıma takım elbiseme uygun bir gravat almayı unutmuşum.”</p>

    <p class="Paragraf-Stili-1">Orhan babasının omuzuna sarıldı.</p>

    <p class="Paragraf-Stili-1">“Gel, kendin seç. Hangisi istersen. Gerçi zevklerimiz pek uyuşmaz ama yaşına başına uygun bir tane bulursun umarım.”</p>

    <p class="Paragraf-Stili-1">Yaşlı adam Orhan’ın gardırobuna doğru yürürken, o içinde kabaran gururla babasını arkasından seyretti. Bunca yıllık deneyimi, olgunluğu, ilmi ve insani birikimiyle gerçekten mükemmel ve erişilmez biriydi. Böyle birinin evladı olduğu için ne kadar gururlansa yeriydi..</p>

    <p class="Paragraf-Stili-1">Daha sonra arkada polis korumasıyla Beyazıt’taki sempozyuma doğru giderlerken Orhan şu bir kaç gün içinde yaşadıklarını bir kere daha düşünmek zorunda kaldı. Alnında ki yara hala kapanmamıştı. Ama morgda Garbis’in cesedini teşhis etmiş ve rahatlamıştı. Emniyet güçleri olağanüstü bir gayretle teröristleri ortaya çıkarmış ve Prof. Zeki’nin katili dahil, hepsini bertaraf etmişti. Polis için üstün bir başarı sayılırdı. Özcan Dursun denen o Baş Komiser’e nedense kanı pek ısınmamıştı, ama fevkalade çalışkan biri olduğunu kabul etmek zorundaydı. Dün yanında çok hoş bir kadın görmüştü; komiser tanıştırmadığı için kim olduğunu bilmiyordu, ama bir süre sessiz ve tedirgin duran kadının etkisinde kaldığını itiraf etmeliydi. Belki bir gazeteciydi, ya da Emniyet’te görevli kadın polislerden biri, ama çok hoş ve çekici olduğu muhakkaktı. Nedense hiç konuşmamıştı kadın..</p>

    <p class="Paragraf-Stili-1">Yanında sakin sakin oturan babasına baktı.</p>

    <p class="Paragraf-Stili-1">Ve onunla bir kere daha gururlandı. Sonra asistanı Burcu’yu anımsadı, içinde ılık ılık bir şeylerin kımıldadığını duyumsadı. Az sonra kızla Fakülte binasında buluşacaklardı. Babasına bir kere daha hak verdi, herşeye rağmen insan yaşadığı sürece hayatın tadına varmalıydı...</p>

    <p class="B-l-m"><br/></p>

    <p class="B-l-m" style="text-align: center;">SON</p>

    <p class="B-l-m"> </p>
  </div>

  <div class="Temel-Metin--er-evesi">
    <p class="B-l-m"><br/></p>
  </div>

  <div class="Temel-Metin--er-evesi"></div>
</body>
</html>