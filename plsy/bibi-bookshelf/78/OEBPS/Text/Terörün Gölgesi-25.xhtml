<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Terörün Gölgesi-25</title>
  <link href="../Styles/style.css" rel="stylesheet" type="text/css"/>
</head>

<body id="Ter-r-n-G-lgesi" xml:lang="tr-TR">
  <div>
    <p class="Paragraf-Stili-1"><span class="char-style-override-1">A</span>şot Artinyan, Taksim’de taksiden indiğinde başını kaldırarak karşısında devasa yükselen The Marmara Otelinin ışıl ışıl parlayan görkemli görüntüsüne gözlerini dikti.</p>

    <p class="Paragraf-Stili-1">Buraya gelmesinin hata olduğunu biliyordu. Ne var ki başka çaresi kalmamıştı, içinde bulunduğu ruh halini, açmazlarını, elindeki kadro ile planı gerçekleştirmesinin ne denli zor olduğunu Büyük Şefe anlatmak zorundaydı. Biriyle dertleşmeli, içinde biriken sıkıntıları paylaşmalıydı. O bir eylem adamı değildi, sadece tesadüfler ve maddi imkansızlar sürüklemişti onu bu durumlara. Elinden gelen herşeyi yaptığına da inanıyordu. Ama seçilip gönderilmiş adamların başarısızlığından sorumluluğu olamazdı. Şef anlayış göstermeliydi.</p>

    <p class="Paragraf-Stili-1">Uzun süre, taksiden indikten sonra metroya giden parkın içinde durup kararsız vaziyette kaldı. Yağan yağmura aldırdığı yoktu. Korkuyu da yitirmişti. Gecenin bu saatinde Taksim her türlü insanın cirit attığı bir yerdi. AKM’nin önü hareketlenmişti, tiyatrodan çıkan kalabalık, yandaki oto parka ve caddede sıralanan boş taksilerle otobüslere akın ediyordu. Henüz çok geç sayılmazdı. Başını çevirip boş gözlerle etrafına bakınmaya devam etti. Parktaki boş ve ıslak bankların üzerinde bir sarhoş, şarap şişesini kafasına dikerek kafasını bulmaya çalışıyordu. Kendi kendine konuşurken mırıldandığı laflar Aşot’un kulağına kadar geliyordu. Az ilerisinde üniversite öğrencisi kılıklı iki genç sarhoşa bakıp gülüşüyorlardı. Bir tombalacı, elindeki kara keseyi sallayarak geçerken belki bir iş çıkar umuduyla, üç kağıt bir numara dedi. Sonra Aşot’un ilgisiz kalan halini farkedince yürüyüp gitti.</p>

    <p class="Paragraf-Stili-1">Aşot Artinyan hala müteredditti. Yerinden kımıldamadı.</p>

    <p class="Paragraf-Stili-1">Belki Şefle yüzyüze temas kurmakla herşeyi berbat edecekti.</p>

    <p class="Paragraf-Stili-1">Garsoniyerinden çıkarken acıyarak baktığı Garbis’den ne farkı kalmıştı şu an..</p>

    <p class="Paragraf-Stili-1">İkisi de sefilleri oynuyorlardı. Gerekçeleri farklı bile olsa..</p>

    <p class="Paragraf-Stili-1">Yanından uzun boylu, saçları sapsarı boyalı bir travesti geçti. Geçerken de şuh bir şekilde gülümseyerek göz kırptı. Aşot bakışlarını zor kaçırdı.</p>

    <p class="Paragraf-Stili-1">Alnından aşağı yağmur damlacıkları süzülüyordu. Sonunda ani bir kararla hareket etti. Şefle görüşecekti. Trafiğe aldırmadan otelin girişine doğru koştu.</p>

    <p class="Paragraf-Stili-1">Girişin yanındaki pastahane tenhalaşmıştı. Son anda Şefi telefonla arayıp, aşağıya pastahaneye çağırmayı düşündü bir an, ama nedense bu fikirden de vazgeçti, içinden bir his onunla tanışmanın, yüzyüze gelmenin zamanı olduğunu söylüyordu.</p>

    <p class="Paragraf-Stili-1">Otelin döner kapısından içeriye girdi.</p>

    <p class="Paragraf-Stili-1">Hemen girişte resmi formalı iki koruma onu dikkatle süzdüler. Ne de olsa gecenin bu saatinde otele gelen müşteriler daha dikkat çekiyorlardı. Elektronik kontrol cihazından geçerken cep telefonunu ve anahtarlarını ensiz bankonun üzerine bırakmıştı.</p>

    <p class="Paragraf-Stili-1">Aşot sırılsıklam ıslanmış olmasına rağmen, şık giyimli ve temiz pak bir adamdı, korumaların kendisinden şüphelenmeleri düşünülemezdi. Nitekim korumalar tek kelime etmeyip gülümsemekle yetindiler.</p>

    <p class="Paragraf-Stili-1">Otelin havası Aşot’u biraz kendine getirmişti. Yürüyen merdivenlere adımını atarken ıslak pardösüsünü sırtından çıkarıp koluna aldı. Lobi tenha sayılırdı. Sol taraftaki resepsiyonun önü boştu. Sağ taraftaki restoranda yabancı oldukları belli yaşlı bir çift her halde yedikleri yemekten memnun kalmışlardı ki, şef garsona teşekkürlerini sunuyorlardı. Her şey yolunda görünüyordu. Bir daha sağına soluna bakındı, sonra lobideki boş koltuklardan birine çöktü. Yakınında kimse yoktu, merdivenlerin çıkışına yakın bir yere oturmuştu. Yekpare büyük camların dibindeki yuvarlak bar- amerikan da içki servisi devam ediyordu. Taburelere kel kafalı, göbekli kalantor tipli iki adam oturmuş sohbet ediyordu. Yine bulunduğu yerden oldukça uzak bir yerde de zayıf, gözlüklü, ak saçlı bir kadın da Times okuyordu.</p>

    <p class="Paragraf-Stili-1">Cesaretlendi, sonra cebinden telefonunu çıkarıp otelin santralını aradı. Bu işi daha önce de yapmıştı. Çıkan memureye aradığı odanın numarasını verdi. 6012..</p>

    <p class="Paragraf-Stili-1">Zil çalıyordu..</p>

    <p class="Paragraf-Stili-1">Kalbi küt küt atmaya başlamıştı. İçinden inşallah uykudan uyandırmıyorumdur, diye geçirdi.</p>

    <p class="Paragraf-Stili-1">“Alo!”</p>

    <p class="Paragraf-Stili-1">Evet, ses onundu.. Uyanıktı Şef. Telefonu hemen açmıştı.</p>

    <p class="Paragraf-Stili-1">Durakladı bir an, sanki kelimeler hançeresinden çıkmıyordu. Kendini zorladı.</p>

    <p class="Paragraf-Stili-1">“İyi akşamlar” diyebildi. “Ben, Aşot.. Aşot Artinyan..”</p>

    <p class="Paragraf-Stili-1">“Evet, ne var?”</p>

    <p class="Paragraf-Stili-1">Sesini iyice kıstı Aşot.</p>

    <p class="Paragraf-Stili-1">“Görüşmemiz lazım efendim...”</p>

    <p class="Paragraf-Stili-1">“Yine mi? Ne oldu?”</p>

    <p class="Paragraf-Stili-1">“Bazı aksilikler var.”</p>

    <p class="Paragraf-Stili-1">Hattın öbür ucunda kısa bir sessizlik oldu. “Anlat.”</p>

    <p class="Paragraf-Stili-1">“Bu işi yüz yüze yapsak daha iyi olacağı kanısındayım.”</p>

    <p class="Paragraf-Stili-1">“Neredesin?”</p>

    <p class="Paragraf-Stili-1">“Otelinizde lobideyim”</p>

    <p class="Paragraf-Stili-1">“Buraya gelmemeni söylemiştim.”</p>

    <p class="Paragraf-Stili-1">“Haklısınız., ama durum kötü..”</p>

    <p class="Paragraf-Stili-1">Cevap alamadı Aşot. Hatta bir an telefonun kapandığını sandı. “Alo!” dedi,</p>

    <p class="Paragraf-Stili-1">“Bekle, düşünüyorum.” “Tabii şef..”</p>

    <p class="Paragraf-Stili-1">“Lobideki tuvaletlere git. orada beni bekle. Az sonra aşağıya inerim. Ben konuşmadıkça asla ağzını açma, anlaşıldı mı?” “Anladım efendim.”</p>

    <p class="Paragraf-Stili-1">Telefon kapanmıştı. Aşot deminden beri tuttuğu nefesini salıverdi. Az sonra Şefle tanışacaktı nihayet. Şimdiye kadar bütün emirleri telefonla almıştı. Kendisiyle ilk teması Paris’te karşılaşıp tanıştığı Türk düşmanı bir Ermeni yapmıştı. O günü iyi hatırlıyordu, Mouffetard sokağındaki küçük dükkanlardan birinde alış veriş yapıyordu. Adam Türkiye’den gelme bir Ermeni olduğunu anlamıştı. Yanına yaklaşıp kontakt kurmuştu. Hatta, önce ondan ürkmüştü Aşot. O tarihe kadar şekillenmiş siyasi düşüncesi bile yoktu. Politikadan nefret eden, sadece günlük hayatını yaşayarak, köşeyi dönmeye çalışan biriydi.</p>

    <p class="Paragraf-Stili-1">Yapışkan biriydi adam. Birlikte şarap içmeyi teklif etmişti. Ertesi gün tekrar buluşmuşlardı. İşte o zaman gerçek yüzünü göstermişti Aşot’a. Teklifi çok şaşırtıcıydı. Ne istediğini tam olarak anlamamıştı bile, ama vaadleri gerçekten baştan çıkarıcıydı. Adamdan sıkılınca, teklifi kabul ettiğini açıkladı. İstanbul’a dönünce herşeyin unutulacağını, nasıl olsa adamın bir daha kendisini bulamayacağını düşünüyordu. Gerçi önceleri işin pek ciddi olmadığını düşündüğünden telefonlarını ve adresini vermişti. Ama olaylar tahmin ettiği gibi gelişmedi. İstanbul’a döndükten sonra adam telefonla sık sık irtibat kurmuştu. İşleri de o sırada ekonomik zaviyeden dar bir boğaza girmişti. Gittikçe batağa saplanıyordu. Parisli Ermeni ile bir ay önce yaptığı son telefon konuşmasında teklifi kesin kabul ettiğini söylemiş, isteklerini sıralamıştı. Huzursuzdu, ama başka çıkar yolu da kalmamıştı. Artık bu ülkeyi terketmek istiyordu.</p>

    <p class="Paragraf-Stili-1">Kendisine emirleri alacağı bir Şeften bahsetmişlerdi.</p>

    <p class="Paragraf-Stili-1">Şefin kendisini araması ise yaklaşık on gün önce olmuştu..</p>

    <p class="Paragraf-Stili-1">***</p>

    <p class="Paragraf-Stili-1">Telefonu cebine yerleştiren Aşot yavaşça yerinden kalktı. Restorandan çıkan yaşlı çift, merdivenlerin tam karşısındaki asansörlere doğru ilerliyorlardı. Odalarına çekiliyor olmalıydılar. Mutlu yüzlerinde güzel bir yemek yemenin ve aldıkları alkolün sağladığı gevşeme vardı. Aşot’un önünden geçerken kılcal damarları yanağını kızartmış yaşlı adam, ona tanımadığı halde gülümsedi.</p>

    <p class="Paragraf-Stili-1">Başını çevirip geriye baktı. Bar-amerikan’a tünemiş adamlar lobideki varlığından bile bihaberdiler. Gazete, dergi, hediyelik eşya vesaire gibi şeyler satan dükkanın yanından tuvaletlere doğru yürüdü. Üzerinde erkeklere ait olduğunu gösteren kapıyı iterek içeriye girdi.</p>

    <p class="Paragraf-Stili-1">Lavaboların önü boştu. Pisuarlarda da kimse yoktu. Emin olmak için eğilerek kapalı kapıları birer birer açtı. Tuvalette yalnız olduğunu anlayınca rahatladı. Dahili hoparlörlerden hafif müzik yükseliyordu.</p>

    <p class="Paragraf-Stili-1">Kalb atışlarının ritmi yükselmişti, çişi gelmesine rağmen Şefe saygısızlık olmasın diye mesanesini boşaltamadı. Beklemeye başladı.</p>

    <p class="Paragraf-Stili-1">Dakikalar sanki geçmiyordu.</p>

    <p class="Paragraf-Stili-1">Aynanın başına gelip görüntüsüne baktı. Yağmurda ıslanan saçları hala kurumamıştı.</p>

    <p class="Paragraf-Stili-1">Tam o sırada kapı açıldı. Gözleri irileşen Aşot çılgınca bir merakla başını çevirip içeriye giren adama baktı. Elli yaşlarında, takım elbiseli, göbekli, burnunun ucu kızarmış biriydi. Aşot’a bakmadı bile. Doğru pisuarlara ilerledi.</p>

    <p class="Paragraf-Stili-1">Aşot arkadan adamı süzüyordu.</p>

    <p class="Paragraf-Stili-1">Şef olabilir miydi acaba? İhtimal vermedi. Telefonda duyduğu sesin emredici tonunu anımsadı. O ses böyle bir fiziki yapıya uygun düşmüyordu. Adam sanki tonlarca bira içmiş gibi idrarını boşaltıyor, rahatlamanın verdiği garip iniltiler çıkarıyordu.</p>

    <p class="Paragraf-Stili-1">Başını çevirdi Aşot. Bu Şef olamazdı.</p>

    <p class="Paragraf-Stili-1">Saniyeler sanki asır gibi geçti. Çişini bitiren adam lavaboların önüne geldi. Aşot boş durup birini beklediğini belli etmemek için musluğu açarak ellerini yıkamaya başladı.</p>

    <p class="Paragraf-Stili-1">Aynada bir an göz göze geldiler.</p>

    <p class="Paragraf-Stili-1">Aşot’un yine yüreği çarpmaya başladı. Belli olmaz, yanılmış da olabilirdi. Şef emin olmadıkça konuşma demişti.</p>

    <p class="Paragraf-Stili-1">Adam hafiften sırıttı göz göze geldikleri an. O da musluğu açıp ellerini, daha doğrusu parmak uçlarını ıslattı. Sonra elektrikli kurutucuda parmaklarını kurutup, arkasına bakmadan dışarıya çıktı.</p>

    <p class="Paragraf-Stili-1">Lanet olsun, diye homurdandı içinden; odasından lobiye inmesi bu kadar zaman alır mıydı hiç? Musluğu kapattı. Nerede kalmıştı bu herif?</p>

    <p class="Paragraf-Stili-1">Boş boş beklemeye devam etti.</p>

    <p class="Paragraf-Stili-1">Sinirlilik veya gerginlik ifadesi göstermemeliydi. Geleceği sanki bu görüşmeye endekslenmişti. Sakin ol, diye telkinde bulundu kendine. Şef gelecekti, mutlaka gelecekti.</p>

    <p class="Paragraf-Stili-1">Bunları aklından geçirirken tuvaletin kapısı yeniden açıldı. Yaklaşık Aşot’la aynı yaşlarda, sarışın bir adam girdi, ince metal çerçeveli bir gözlüğü vardı. Açık mavi gözleri bir yılanınki kadar soğuktu.</p>

    <p class="Paragraf-Stili-1">Aşot ürpererek yeni gelen adama baktı.</p>

    <p class="Paragraf-Stili-1">Bakışlarını üzerinden alamıyordu. Sırtında ekose bir gömlek, altında blucin vardı. Ayağında da kalın botlar..</p>

    <p class="Paragraf-Stili-1">Aşot, onun beklediği kişi olduğunu kahredici bakışlarından anladı. Soğuk mavi gözlerini üzerine çevirmiş, göz kapaklarını hiç kırpmadan bakıyordu.</p>

    <p class="Paragraf-Stili-1">Aşot ne yapacağını şaşırdı, telefondaki uyarıyı anımsadı. Onun konuşmasını bekledi. Sırtı bir anda ter içinde kalmıştı.</p>

    <p class="Paragraf-Stili-1">“Kimse var mı içerde?” diye sordu sarışın adam.</p>

    <p class="Paragraf-Stili-1">Fransızca konuşuyordu her zaman ki gibi, ama Aşot adamın sesini ilk defa telefonun dışında, çıplak ve vasıtasız olarak duyuyordu. Paris’li olmadığı şivesinden belliydi. Aşot bunu hemen anlamıştı. Belki güneydendi, Marsilya yöresinden. Fakat o an bu hiç önemli gelmedi Aşot’a..</p>

    <p class="Paragraf-Stili-1">“Hayır efendim. Yalnızız..”</p>

    <p class="Paragraf-Stili-1">“İyi.. Konuş şimdi. Beni niye aradın? Sana görüşmeyeceğimizi daha evvel de söylemiştim..”</p>

    <p class="Paragraf-Stili-1">Aşot kekeledi, ilk şaşkınlığı üzerinden atmaya çalıştı. Şefi biraz daha yaşlı, daha oturaklı biri olarak tahayyül etmişti hep. Sesindeki otoriter hava hariç, hiç de umduğu gibi biri çıkmamıştı..</p>

    <p class="Paragraf-Stili-1">“Aksilikler var., hem de bir yığın.. Arto öldü..”</p>

    <p class="Paragraf-Stili-1">“Bunu daha evvel söylemiştin zaten.”</p>

    <p class="Paragraf-Stili-1">“Garbis bir depresyon geçiriyor. Panik içinde.. Ona güvenemiyorum. Başka bir eyleme kalkışacak halde değil.. Şu an bana ait bir yerde gizleniyor.”</p>

    <p class="Paragraf-Stili-1">Şefin yüzünde en ufak bir değişiklik olmadı.</p>

    <p class="Paragraf-Stili-1">“Ohannes ise manyağın teki.. Hala o kadının peşinde koşmaya devam ediyor.” Sarışın adamın ince dudakları gerildi.</p>

    <p class="Paragraf-Stili-1">“Ya sen? Sen ne haldesin?”</p>

    <p class="Paragraf-Stili-1">“Anlayamadım efendim?”</p>

    <p class="Paragraf-Stili-1">“Operasyona katılabilecek misin?”</p>

    <p class="Paragraf-Stili-1">Aşot irkildi, yüzü dehşetle şaşkın bir ifadeye büründü.</p>

    <p class="Paragraf-Stili-1">“Fakat..” diyebildi. “Ben eylemlere fiilen karışacak biri değilim. Görevim sadece lojistik destek sağlamaktı. Ev, para, araç ve silahı temin ettim. Bana verilen parayı en iyi şekilde kullandım. Koordinasyonu başarıyla gerçekleştirdim. Ama silahlı eyleme katılamam. Anlaşmada bu yoktu.”</p>

    <p class="Paragraf-Stili-1">Şef soğuk bir şekilde sırıttı.</p>

    <p class="Paragraf-Stili-1">“Artık var.”</p>

    <p class="Paragraf-Stili-1">“Ama imkansız. Doğru dürüst silah tutmasını bile bilmem.”</p>

    <p class="Paragraf-Stili-1">“Kimse annesinin kamından militan doğmaz Bay Artinyan... Öğrenirsiniz..”</p>

    <p class="Paragraf-Stili-1">“Şaka mı yapıyorsunuz? Eylem öbür gün..”</p>

    <p class="Paragraf-Stili-1">Şefin yüzünün ifadesi hiç değişmemişti.</p>

    <p class="Paragraf-Stili-1">“Bu sizin sorununuz” diye mırıldandı. “Demek ki bazı şeyleri öğrenmek için çok az zamanınız kalmış sayılır.”</p>

    <p class="Paragraf-Stili-1">Aşot ağzı açık kala kalmıştı. Hala aptal aptal adama bakıyordu.</p>

    <p class="Paragraf-Stili-1">“Hayret! Olmayacak bir şey istiyorsunuz benden” diyebildi sonunda..</p>

    <p class="Paragraf-Stili-1">“Sizde bizden Fransa’da yeni bir hayat istiyorsunuz. Bunun bedelinin bu kadar ucuz mu olduğunu sandınız.”</p>

    <p class="Paragraf-Stili-1">Sarışın adamın bakışlarındaki alaycı ve kahredici hava, bir an Aşot’un kanını başına sıçrattı. Elinde olsa onu oracıkta boğabilirdi, ama bunu asla yapamayacağını çok iyi biliyordu. Kendini frenlemeye çalıştı.</p>

    <p class="Paragraf-Stili-1">“Bu şartlar altında başarı şansımız çok azalıyor. Bir sapık, bunalıma girmiş eski bir militan ve bu işlerden hiç anlamayan tam bir amatör. Ne umuyorsunuz bu gruptan.”</p>

    <p class="Paragraf-Stili-1">“Başarı” dedi sarışın adam.</p>

    <p class="Paragraf-Stili-1">Aşot şansını bir daha denedi.</p>

    <p class="Paragraf-Stili-1">“Galiba durumu size iyi anlatamadım. Bakın..”</p>

    <p class="Paragraf-Stili-1">Şef onun lafını ağzına tıkadı.</p>

    <p class="Paragraf-Stili-1">“Asıl siz dinleyin. Hem de kulaklarınızı iyi açarak dinleyin. Bir kere daha anlatmayacağım. O insanlar vazifelerini hakkıyla yapan kişilerdir. Ohannes, Prof. Zeki Solmaz’ı öldürdü. O kadına olan tutkusu hiç önemli değil. Üstüne düşeni yine yerine getirecektir. Arto ideali uğruna çarpışarak öldü. Garbis’in o gece kaç polis öldürdüğünü biliyorsunuz. Yaralı olduğunu siz söylediniz. Her militan böyle büyük bir çatışmadan sonra ruhen sarsılır, ama önemli değildir. Henüz toparlanacak süresi var. Asıl korkan ve kaytarmak isteyen sizsiniz ve hizmetiniz karşılığında bizden çok şey istiyorsunuz. Hiç profesyonelce davranmıyorsunuz Bay Artinyan.”</p>

    <p class="Paragraf-Stili-1">Ben zaten ne profesyonel ne de idealistim, diye bağırmak isterdi Aşot. Ama bunu yapamadığı gibi bir de susmak ve Şefin söylediklerini kabullenmek zorunda kaldı.</p>

    <p class="Paragraf-Stili-1">Başını önüne eğdi, süngüsü düştü.</p>

    <p class="Paragraf-Stili-1">Sarışın adam hala onu küçümseyerek süzüyordu.</p>

    <p class="Paragraf-Stili-1">“Şimdi gidin artık” diye mırıldandı. “Bu sizinle son görüşmemiz olacaktır. Ne yapmanız gerektiğini biliyorsunuz.”</p>

    <p class="Paragraf-Stili-1">Şef tuvaletin kapısını açarak geldiği gibi sessizce dışarı çıktı. Aşot korkunç gerçekle baş başa kalmıştı. Ürpermeye başladı. Boyunu çok aşan bir işe bulaştığını artık gayet iyi biliyordu...</p>

    <p class="Paragraf-Stili-1">***</p>

    <p class="Paragraf-Stili-1">Ohannes, Avisden kiraladığı arabayı hala iade etmemişti.</p>

    <p class="Paragraf-Stili-1">Arabasını Harbiye’deki Notre Dame de Sion kız lisesinin önüne parketti. Saat on ikiye yaklaşıyordu. Ağır adımlarla cadde boyunca Taksim yönüne doğru yürüdü. Elmadağ’daki ışıklı yaya geçidinden karşıya geçti. Hot Dogs kulübü yirmi metre ilerdeydi.</p>

    <p class="Paragraf-Stili-1">Cadde ışıklarının yeterince aydınlatmadığı karanlık bir köşeye çekildi. Buradan kulüp çıkışını rahatlıkla görebiliyordu. Az da olsa bazı kuşkuları vardı, çevrede görevli polis olup olmadığını kolaçan etti. İlk dikkatini çeken şey kaldırımın biraz gerisinde park eden Renault oldu. Bulunduğu yerden görebildiği kadarıyla içinde dört kişi oturuyordu. Bir şey bekledikleri belliydi. Ama kendisini beklediklerine emin olamazdı. Daha sonra yaya o iki kişiyi farketti. Biri arabasını parkettiği karşı kaldırımdan geçmiş ve çok kısa bir süre bu kaldırımda bekleyen diğeri ile konuşmuştu. Belki onlardan da şüphelenmeyecek hatta ilgilenmeyecekti, ama karşı kaldırımdan gelen, cebinden mobil telsizini çıkarıp cihaza bir şeyler fısıldayınca uyandı birden. Bunlar sivil polislerdi.</p>

    <p class="Paragraf-Stili-1">Hiç heyecanlanmadı.</p>

    <p class="Paragraf-Stili-1">Sırıttı sadece.</p>

    <p class="Paragraf-Stili-1">Nadya’yı düzerken kadının çıkardığı iniltileri anımsadı. Ona ihtiyacı vardı. Hiç bir kadın ona bu denli zevk vermemişti. Fakat ne tuhaftı hayat, inanılmayacak bir olay gibi geldi Ohannes’e; bu gece o kadınla önce sevişip sonra öldürmek zorundaydı.</p>

    <p class="Paragraf-Stili-1">Nadya, polise konuşmuştu.</p>

    <p class="Paragraf-Stili-1">Onu cezalandırmaktan başka ne yapabilirdi?</p>

    <p class="Paragraf-Stili-1">O gece bu olaya karışan veya karışmak istemeyen insanlar için upuzun ve adeta sonu gelmez gibi geçecekti. Ohannes’in Harbiye’ye geldiği sıralarda, Baş Komiser ve ekibi de Hırant’ın Cihangir’deki evinin bulunduğu sokağa girdi. Şimdi sokakta iki polis arabası bulunuyordu. Özcan Dursun arabadan inmeden önce ekibe son talimatlarını vererek apartmana yürüdü.</p>

    <p class="Paragraf-Stili-1">Kapıyı Ömer açtı.</p>

    <p class="Paragraf-Stili-1">“Hoş geldiniz Baş Komiserim” dedi.</p>

    <p class="Paragraf-Stili-1">Nadya sevinmişti. Umutla komisere yaklaştı.</p>

    <p class="Paragraf-Stili-1">“Yeni bir haber var mı?” diye sordu.</p>

    <p class="Paragraf-Stili-1">“Herşey planladığımız gibi gidiyor. Bekleyeceğiz. Umarım Hırant çıkınca kendisiyle temas kurar.”</p>

    <p class="Paragraf-Stili-1">Genç kadın Özcan Dursun’a dikkatle baktı. Yorgunluğu yüzünden belli oluyordu. Avurtları çökmüş, sakalı gölgelenmiş, gözleri kan çanağına dönmüştü. Acaba en son ne zaman yatağa girmiştir, diye düşündü Nadya. Günlerdir uyumamış gibi bir hali vardı genç komiserin. Bir an acıdı ona.</p>

    <p class="Paragraf-Stili-1">Fakat komiserin ağzından çıkanlar da içindeki umutları söndürdü. Demek Ohannes henüz ortalarda yoktu. Belli ki polis bütün bir gün izine rastlayamamıştı.</p>

    <p class="Paragraf-Stili-1">“Acaba bu gece Hırant’ın peşine takılacak mı?” diye sordu.</p>

    <p class="Paragraf-Stili-1">Genç kadının sesi titrek çıkmıştı.</p>

    <p class="Paragraf-Stili-1">Baş Komiser kadına cevap vermedi. Evdeki iki adamına baktı.</p>

    <p class="Paragraf-Stili-1">“Herşey yolunda, değil mi?” dedi.</p>

    <p class="Paragraf-Stili-1">“Evet, amirim. Sakin bir akşam geçirdik.”</p>

    <p class="Paragraf-Stili-1">Baş komiser saatine baktı, on ikiye çeyrek vardı.</p>

    <p class="Paragraf-Stili-1">Ömer, “Yerlerimizi alalım mı Baş Komiserim?” diye sordu.</p>

    <p class="Paragraf-Stili-1">“Henüz erken. Hırant yaklaşık on beş dakika sonra kulüpten çıkar. Ama Matmazel yatağa girsin. Işıkları da söndürün. Gözümüzün karanlığa alışmasında yarar var. Artık telsiz anonsunu bekleyeceğiz. Arkadaşlar Hırant’ın çıktığı andan itibaren durumu bana rapor edecekler.”</p>

    <p class="Paragraf-Stili-1">Nadya içinin üşüdüğünü duyumsadı.</p>

    <p class="Paragraf-Stili-1">O kabusu bir kere daha yaşamaya hazırlanmalıydı. Korkacak bir şey yok, diye mırıldandı içinden. Yanındaki üç polis de iri yarı, devasa erkeklerdi. Ohannes artık kılına bile dokunamazdı. Rahatlaması gerekirdi, ama bir türlü o duyguyu yaşayamıyordu.</p>

    <p class="Paragraf-Stili-1">Ürkek bakışlarını komisere çevirdi yeniden.</p>

    <p class="Paragraf-Stili-1">“Hadi Matmazel, ışığı söndürün ve giyimli olarak yatağa girin lütfen.”</p>

    <p class="Paragraf-Stili-1">Nadya emri yerine getirdi, terliklerini çıkarıp Hırant’ın küçük karyolasına uzandı. Yaşlı adamın yatağı tertemizdi. Serin çarşaflardan deterjan kokuları geliyordu. Nadya yaşadığı korku dolu ruh haleti için de bile, vicdanında bir sızlama hissetti. İstemeyerek dahi olsa yaşlı dostunun başına çok iş açmıştı.</p>

    <p class="Paragraf-Stili-1">Şimdi ufak dairenin bütün ışıklan söndürülmüştü.</p>

    <p class="Paragraf-Stili-1">Karanlık ve derin bir sessizlik. Polisler kendi aralarında konuşmayı da kesmişlerdi. Nadya yattığı yerde acaba salonda ne yapıyorlar, diye düşündü. Daha sonra iki polisin yatak odasına geçerek yanında mevzileneceklerini biliyordu. Bir tür yaşamının garantisiydi bu.</p>

    <p class="Paragraf-Stili-1">Soluğunu kesti, olacakları beklemeye başladı.</p>

    <p class="Paragraf-Stili-1">Baş Komiserin telsiz telefonunun cızırtıları yattığı yere kadar geliyordu.</p>

    <p class="Paragraf-Stili-1">Aman Allahım, diye inledi. Bu korkunç bekleyiş daha ne kadar sürecekti. Yattığı yerde istavroz çıkardı. Kutsal Meryem’e dualar etti.</p>

    <p class="Paragraf-Stili-1">Tek isteği yaşamaktı..</p>

    <p class="Paragraf-Stili-1">***</p>

    <p class="Paragraf-Stili-1 para-style-override-4"><span> </span></p>
  </div>
</body>
</html>