<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:xml="http://www.w3.org/XML/1998/namespace" xml:lang="az">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>Karanlık Sularda</title>
</head>

<body>
  <p class="h11"><br /></p>

  <h2 class="h11" style="text-align: center;">Karanlık Sularda</h2>

  <p><br /></p>

  <p>Bu öykünün bir açıklaması yok. Neden ve nasıl olduğuna ilişkin bir varsayımım da yok. Öyle bir şey işte... oldubitti.</p>

  <p>Bununla birlikte, bazen, üzerinden uzun yıllar geçmedikçe algılayamadığım önemli bir ayrıntıyı zamanında fark edebilmiş olsam, olayların nasıl seyretmiş olacağını merak ediyorum. Eğer fark edebilseydim -açıkçası, sanırım üç insanın yaşantıları önemli boyutta değiştirilebilirdi. Yine de-bunu düşünmek bile çok korkunç!</p>

  <p>Sözlerime başlarken sanırım öncelikle 1914 yazına dönmeliyim -savaştan hemen önceki günlere-Neil Carslake ile Badgeworthy'ye gittiğimiz günlere. Neil en iyi dostlarımdan biriydi. Erkek kardeşi Alan'ı da tanırdım, ama onunla o kadar iyi dost değildik. Kız kardeşi Sylvia ile ise hiç karşılaşmamıştım. O Alan'dan iki, Neil'den ise üç yaş küçüktü. Okuldayken tam iki kez tatilimin bir kısmını geçirmek üzere Neil'le Badgeworthy'ye gitmeye karar vermiştim, ama iki seferde de bir engel çıkmış, araya başka şeyler girmişti. Dolayısıyla Neil ve Alan’ın evini ilk kez gördüğümde bizler yirmi üç yaşına gelmiştik.</p>

  <p>Orada büyük bir partiye katılacaktık. Neil'in kız kardeşi Sylvia o sıralar Charles Crawley adında biriyle nişanlanmıştı. Neil'in söylediğine göre adam Sylvia'dan oldukça yaşlıydı, ama gerçek anlamda terbiyeli, nazik biriydi ve maddi durumu da oldukça iyiydi.</p>

  <p>Oraya anımsadığım kadarıyla akşam yedi sularında vardık. Herkes akşam yemeği için hazırlanmak üzere doğruca odasına gitti. Neil de beni benimkine götürdü. Badgeworthy göz alıcı, çarpıcı, dağınık düzende, eski bir yapıydı. Son üç yüzyılda serbestçe büyütülüp genişletilmişti, her taraf inip çıkan küçük basamaklarla ve beklenmedik merdivenlerle doluydu. Burası kolayca yolunuzu bulabileceğiniz türde bir ev değildi. Neil'in akşam yemeğine giderken uğrayıp beni almaya söz verdiğini anımsıyorum. Bu insanlarla ilk kez karşılaşacak olmanın düşüncesinden bile ürküyordum.</p>

  <p>Ona gülerek şakayla buranın koridorlarında hayaletlerin dolaştığı evlerden olduğunu söylediğimi ve onun da kayıtsızca bu evin perili olduğunun rivayet edildiğini duyduğunu, ama aralarından hiçbirinin herhangi bir şey görmediğini ve hatta kendisinin nasıl bir hayalet tasavvur etmesi gerektiğini bile bilemediğini söylediğini anımsıyorum.</p>

  <p>Sonra o odadan ayrıldı ve ben de akşam giysilerimi çıkarmak üzere valizlerimi boşaltıp yerleştirmeye başladım. Carslakeler varlıklı değillerdi, eski evlerine, geleneklerine çok bağlılardı ama sizin yerinize valizlerinizi boşaltacak ya da size yardımcı olacak erkek uşakları yoktu.</p>

  <p>Neyse, kravatımı bağlamak üzere tuvalet masasının önüne geçmiştim. Aynanın tam karşısında duruyordum. Kendi yüzümü ve omuzlarımı ve arka planda da odanın duvarını görüyordum; tam ortasında kapı bulunan dümdüz, yalın bir duvar... her neyse, sonuçta tam kravatımı bağlamıştım ki bu kapının açıldığını gördüm.</p>

  <p>Neden arkamı dönmediğimi bilemiyorum... düşünüyorum da aslında doğal olarak yapmam gereken buydu; nedense yapmadım işte. Yalnızca kapının yavaşça aralanmasını izledim ve kapı açıldığında da kapının arkasını gördüm. Burası bir yatak odasıydı - benimkinden daha geniş bir oda-odada iki karyola vardı. Birden soluğum kesildi.</p>

  <p>Bu yataklardan birinin ayak ucunda bir kız vardı, bir adam kızın boynuna iki eliyle sarılmış ve bir yandan kızı geriye doğru iteklerken, kızın nefessiz kalıp ölmesini istercesine boğazını sıkıyordu.</p>

  <p>Yanılıyor olamazdım. Gördüğüm çok açıktı. Bu bir cinayet girişimiydi.</p>

  <p>Kızın yüzünü açıkça görebiliyordum; sarı saçlarını, güzel yüzündeki dehşet ifadesini, yüzünün giderek kızarıp kanla kaplanmasını. Adamın ise yalnızca sırtını görebiliyordum, bir de yüzünün sol tarafındaki boynuna dek uzanan yara izini.</p>

  <p>Bunun anlatılması belki uzun sürüyor ama aslında bütün bu olup bitenler -benim orada şaşakalmam- yalnızca bir ya da iki saniye aldı. Ardından kızı kurtarmak için döndüm, ileri doğru bir hamle yaptım ama...</p>

  <p>Tam arkamdaki duvarda, görüntüsü aynaya yansıyan duvarda, yalnızca Viktorya stili maun bir gardırop vardı. Ne açık bir kapı ne de bir dehşet sahnesi. Yeniden hızla aynaya döndüm. Aynaya da yalnızca gardırobun görüntüsü yansımıştı...</p>

  <p>Ellerimle gözlerimi ovuşturdum. Sonra odada ilerleyip gardırobu ileri doğru itmeye çalıştım. Tam o anda koridora açılan diğer kapıdan içeri giren Neil, bana ne yaptığımı sordu.</p>

  <p>Ona dönüp gardırobun arkasında bir kapı olup olmadığını sorduğumda benim kafadan kontak olduğumu düşünmüş olmalı. Evet, dedi, gerçekten de gardırobun arkasında bir kapı var ve oradan bitişik odaya geçiliyor. O odada kimin kaldığını sordum. Oldamların –Albay Oldam ve karısının-kaldıklarını söyledi. Bu kez de ona Bayan 0ldam’ın saçlarının sarı olup olmadığını sordum.</p>

  <p>Anlamsız, kuru bir sesle kadının koyu renk saçlı olduğunu söylediğindeyse artık kendimi gülünç duruma düşürdüğümü anlamaya başlamıştım. Kendimi toparladım, anlamsız, inanılması güç bir açıklama yaptım ve beraberce aşağı indik. Kendi kendime bunun bir yanılsama olduğunu söylüyor, yaptığımdan dolayı utanıyor ve bir anlamda eşeklik ettiğimi düşünüyordum.</p>

  <p>Ve sonra -ve sonra- Neil, "Kız kardeşim Sylvia” dedi ve başımı kaldırıp baktığımda karşımda bir an önce ölümün eşiğinde gördüğüm kızın güzel yüzünü buldum... Ardından da nişanlısıyla tanıştırıldım, ince, uzun boylu, esmer, yüzünün sol tarafında boylu boyunca yara izi olan bir adam.</p>

  <p>Neyse... böyle işte. Benim yerimde siz olsanız ne yapardınız, bunu düşünüp bana söylemenizi isterim. Karşımda bir kız duruyordu -aynı kız- ve de onu boğarken gördüğüm aynı adam... ve bu ikisi bir ay sonra evleneceklerdi.</p>

  <p>Bu durumda ne yapmalıydım? Bir şey yapabilir miydim? Acaba biri Neil -ya da kızın kendisi- bana inanır mıydı?</p>

  <p>Orada kaldığım tüm bir hafta boyunca bu konu aklımdan çıkmadı, durmadan hep bunu düşündüm.</p>

  <p>Konuşmalı mıydım yoksa konuşmamalı mı? Ancak bu arada başka bir sorun daha çıktı. Sylvia Carslake'e daha onu gördüğüm ilk anda âşık olmuştum... Onu bu dünyadaki her şeyden daha fazla istiyordum...Ve bu bir şekilde elimi kolumu bağlıyordu.</p>

  <p>Ne var ki, bir şey söylemediğim takdirde Sylvia, Charles Crawley ile evlenecek ve Crawley, onu öldürecekti...</p>

  <p>En sonunda, oradan ayrılmamdan önceki gün onun karşısında direncimi yitirip olanları ağzımdan kaçırdım. Ona, benim aklımı kaçırmış olduğumu ya da bu gibi bir şeyler düşünmesini beklediğimi ama her şeyi aynen ona anlattığım şekilde gördüğüme ciddiyetle yemin edebileceğimi ve onun Crawley'le evlenmeye kararlı olduğunu hissedince ona bu tuhaf deneyimimi anlatmaya karar verdiğimi söyledim.</p>

  <p>Beni sessiz, sakin dinledi. Gözlerinde anlayamadığım bir şey vardı. Genel anlamda sinirlendiğini söyleyemem. Sözlerimi tamamladığımda yalnızca ciddi bir şekilde teşekkür etti. Bense aptal gibi yineleyip duruyordum. "Gördüm onu. Gerçekten gördüm onu..." O ise, "Öyle diyorsanız öyle olduğundan eminim. Size inanıyorum” dedi.</p>

  <p>Neyse, sonuçta oradan doğru mu yaptığımı yoksa kendimi aptal durumuna mı düşürdüğümü öğrenemeden ayrıldım ve bir hafta sonra da Sylvia'nin Charles Crawley ile nişanını bozduğunu öğrendim.</p>

  <p>Ardından da savaş çıktı, artık savaş dışında başka bir şey düşünmek için pek zaman olmuyordu. Bir ya da iki kez, izindeyken, Sylvia ile karşılaştım ama mümkün olduğunca ondan uzak kalmaya çalıştım.</p>

  <p>Onu seviyor, her zamankinden de fazla istiyordum ama bunun dürüst ve adil bir davranış olmayacağı kanısındaydım. Crawley'le olan nişanını bozmuş olmasından sorumlu tutulabilirdim ve hiç durmadan kendi kendime yapmam gerekenin suçsuzluğumu kanıtlar nitelikte davranmak olduğunu söylüyordum. Dolayısıyla da bunun çıkar yolunu tamamıyla ilgisiz biri gibi davranmakta buldum.</p>

  <p>Sonra 1916 yılında, Neil öldü ve Sylvia'ya onun son anlarından bahsetme görevi de bana düştü.</p>

  <p>Bunca olandan sonra sıradan bir ilişki olamazdı bizimki. Sylvia, Neil'e adeta tapıyordu ve o benim en iyi dostumdu. Sylvia çok tatlıydı, hatta yastayken bile. Çenemi tutmakta çok zorlandım ve yeniden bir kurşunun bu berbat duruma son vermesi umuduyla cepheye döndüm. Sylvia'sız bir yaşamın hiçbir anlamı yoktu benim için.</p>

  <p>Ancak hiçbir kurşunun üzerinde adım yazılı değildi. Biri sağ kulağımın neredeyse tam dibinden yüzümü sıyırıp geçti, bir diğeri göğsümdeki sigara kutusuna çarpıp sekti, ama ben her defasında yara almadan kurtuldum. Charles Crawley ise 1918 yılı başlarında bir akında öldü.</p>

  <p>Bir şekilde bu bazı şeyleri değiştirmişti. 1918 sonbaharında ateşkesten hemen önce eve döndüm ve doğruca Sylvia'ya gidip ona onu sevdiğimi söyledim. Onun bana hemen benden hoşlandığını söyleyeceğini hiç ummuyordum, bana neden bunu söylemek için bu kadar beklediğimi, daha önce söylemediğimi sorduğunda şaşkınlıktan neredeyse oraya yığılacaktım. Crawley hakkında bir şeyler kekeledim, ama o, "Onunla nişanımı neden bozduğumu sanıyorsun ki?" diye sordu. Ardından kendisinin de aynen benim gibi -ilk gördüğü anda- bana âşık olduğunu söyledi.</p>

  <p>Ben de ona anlattığım öykü yüzünden nişanı attığını düşündüğümü söyledim, alaycı bir havada küçümseyerek gülümsedi, eğer birini severse, asla o kadar da ödlek olmayacağını söyledi. Böylece benim bu eski gördüklerimin üzerinden yeniden geçtik ve bunun tuhaf, anlaşılmaz bir durum olduğuna karar verdik.</p>

  <p>Neyse, bundan sonrası için anlatacak pek fazla bir şey yok. Sylvia ile evlendik ve çok mutluyduk.</p>

  <p>Ancak onun gerçekten benim olmasıyla birlikte, aslında hiç de evlenilecek, iyi bir koca olacak bir adam olmadığımı anladım. Sylvia'yı büyük bir tutkuyla seviyordum, ama kıskanıyordum, onu neredeyse gülümsediği her insandan bile kıskanıyordum. Başlangıçta bu onu eğlendiriyordu, hatta onun bundan hoşlandığını bile sanıyorum. Ne de olsa ona ne kadar bağlı olduğumu kanıtlıyordu.</p>

  <p>Bana gelince, aptalca davranmanın, kendimi enayi yerine koymanın dışında müşterek yaşantımızın tüm huzur ile mutluluğunu tehlikeye attığımın tamamıyla ve açıkça farkındaydım. Biliyordum, söylüyordum ama değişemiyordum. Sylvia birinden bir mektup alıp da bana göstermezse kimden geldiğini ölesiye merak ediyordum. Eğer bir erkekle konuşur gülerse, elimde olmadan somurtuyor, küsüyor ve kendimi tetikte, onu izler buluyordum.</p>

  <p>Söylediğim gibi, önceleri Sylvia bu duruma gülüyordu. Bunun bitip tükenmez bir şaka olduğunu düşünüyordu. Sonra bu şakayı pek o kadar da eğlendirici bulmamaya başladı. Sonuçtaysa bunun şaka olmadığını düşünmeye başladı...</p>

  <p>Ve yavaş yavaş benden uzaklaştı. Fiziksel anlamda değil, zihninden geçenleri benden saklıyordu.</p>

  <p>Artık onun düşüncelerinin nerede olduğunu bilmiyordum. Nazik ve sevecendi, ama sanki düşünceleri çok uzaklardaydı, hep üzgündü.</p>

  <p>Giderek onun beni artık sevmediğini algıladım. Aşkı ölmüştü ve bunu öldüren de bendim...</p>

  <p>Bir sonraki adım kaçınılmazdı, ister istemez bunu beklemeye başladım; aslında bundan korkuyordum.</p>

  <p>Sonra yaşamımıza Derek Wainwright girdi. Onda bende olmayan her şey vardı. Zekiydi, espirili ve hoşsohbetti. İnsanı fazlasıyla etkiliyordu. Yakışıklıydı da ve -bunu kabul etmek zorundayım- son derece mükemmel bir adamdı. Onu görür görmez kendi kendime, tam olarak Sylvia'ya göre bir adam, dedim.</p>

  <p>Ona karşı mücadele etti. Çaba harcadığını biliyorum, ama ona yardımcı olmadım. Yapamazdım.</p>

  <p>Kendi kasvetli, küskün, umutsuz dünyama kapanmıştım. Ölesiye ıstırap çekiyordum, ama kendimi kurtarmak için parmağımı bile kıpırdatamıyordum. Ona yardım edemezdim. Bu durumu daha da kötüleştirdi. Sonra bir gün duygularımı özgür bıraktım, boşaldım -vahşice bir saldırı- haksız ithamlar. Kıskançlıktan ve ıstıraptan deliye dönmüştüm. Tüm söylediklerim insafsız ve haksızdı; bunları söylerken bile acımasız ve haksız olduğumu biliyordum. Yine de bunları söylemekten zalimce zevk alıyordum.</p>

  <p>Sylvia'nın nasıl ürküp kızardığını ve sindiğini anımsıyorum da...Onu dayanma gücünün sınırlarına sürüklüyordum. Şöyle dediğini anımsıyorum. "Bu böyle devam edemez..."</p>

  <p>O akşam eve döndüğümde ev boştu... bomboş. Bir not bırakmıştı; tam olarak geleneksel şekilde.</p>

  <p>Notta beni terk ettiği yazıyordu... iyiliğimiz için. Bir ya da iki günlüğüne Badgeworthy'ye gidecekti. Ondan sonra da niyeti onu seven ve ona ihtiyaç duyan tek insana gitmekti. Bunu son olarak kabul etmeliydim.</p>

  <p>Aslında bir noktada bunun doğru olduğunu kabul ediyordum, sonra kendi kuşkularıma kendim bile inanamaz oldum. En kötü korkularımın siyah-beyaz karşıma dikilmiş olması beni deli ediyordu.</p>

  <p>Onun ardından arabanın götürebildiği kadar hızla Badgeworthy'ye gittim.</p>

  <p>Hızla içeri daldığımda akşam yemeği için üstünü değiştirmekte olduğunu anımsıyorum. Yüzünü görüyordum: şaşkın - güzel - donakalmış - korkulu.</p>

  <p>"Benim dışımda kimsenin olamazsın” dedim. "Hiç kimsenin."</p>

  <p>Bir anda boynuna sarılıp sıktım ve geriye doğru sürüklendi.</p>

  <p>Birden aynadaki yansımamızı gördüm. Sylvia'nın kıvranmasını, benim onu boğmaya çalışmamı ve sağ kulağımı sıyırıp geçen kurşunun bıraktığı yanağımdaki yarayı.</p>

  <p>Hayır, onu öldürmedim. Bu ani görüntü beni paralize etti, ellerim gevşedi ve onun yere yığılmasına izin verdi...</p>

  <p>Ardından ben de yıkıldım... beni yatıştırdı, teselli etti. Evet, o, beni teselli etti.</p>

  <p>Ona her şeyi anlattım ve o da bana "onu seven ve ona ihtiyaç duyan tek insan" deyimiyle ağabeyi Alan'ı kastettiğini söyledi. O gece birbirimizin yüreğinin derinlerini gördük ve o andan sonra hiç sanmıyorum ki artık bir daha birbirimizden kopalım...</p>

  <p>Yaşamın aslında ne kadar zor olduğunun düşüncesi bile korkunç. Eğer Tanrı'nın lütfü ve bir ayna olmasa, o gün katil bile olabilirdim...</p>

  <p>O akşam ölen bir şey vardı: beni bunca zaman etkisine alan kıskançlık şeytanı...</p>

  <p>Bazen merak ediyordum; düşünün ya ben o yön hatasını yapmamış olsaydım -sol yanakta gördüğüm yara izini- gerçekte sağda olmasına rağmen aynadaki yansımasından dolayı ters algılamasam... Bu adamın Charles Crawley olduğuna o kadar emin olabilir miydim? Sylvia'yı uyarır mıydım? Benimle mi evlenirdi yoksa onunla mı?</p>

  <p>Yoksa geçmiş ve gelecek, hepsi bir miydi?</p>

  <p>Ben basit bir insanım -ve bütün bunları anladığımı iddia edemem- ama gördüğümü gördüm. Bu gördüğümden dolayı da, Sylvia ve ben, eski moda deyimiyle -ölüm bizi ayırana dek- birlikte olacağız. Ve belki sonra da...</p>
</body>
</html>
