<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:xml="http://www.w3.org/XML/1998/namespace" xml:lang="az">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>Kusursuz Hizmetçi</title>
</head>

<body>
  <p class="h11"><br /></p>

  <h2 class="h11" style="text-align: center;">Kusursuz Hizmetçi</h2>

  <p><br /></p>

  <p>"Ah, lütfen madam, sizinle bir dakika konuşabilir miyim?"</p>

  <p>Aslında bu soru çok anlamsızdı, çünkü Miss Marple’ın genç hizmetçisi Edna zaten onunla konuşuyordu.</p>

  <p>Ancak yine de bu isteği hoşgörüyle karşılayan Miss Marple hemen, "Elbette, Edna” dedi. "İçeri gir ve kapıyı kapa. Ne vardı?"</p>

  <p>Edna saygıyla kapıyı kapadı ve odaya girdi. Önlüğünün bir ucunu düşünceli bir halde parmaklarının arasında kıvırıyordu. Heyecan içinde bir iki kez yutkundu.</p>

  <p>"Evet, Edna” dedi Miss Marple, onu cesaretlendirerek.</p>

  <p>"Ah, şey madam, kuzinim Gladdie."</p>

  <p>"Aman Tanrım!" diye haykırdı hemen en kötü -ve tabii ki en olası- sonucu düşünen Miss Marple.</p>

  <p>"Yoksa... yoksa başı belada mı?"</p>

  <p>Edna telaşla onu yatıştırdı.</p>

  <p>"Oh, hayır, madam, bu öyle bir şey değil. Gladdie öyle bir kız değildir. Yalnızca sinirleri çok bozuk. İşini kaybetmiş de."</p>

  <p>"Yazık, bunu duyduğuma üzüldüm. Old Hall'da çalışıyordu, değil mi, Miss Skinner ve kardeşinin yanında?"</p>

  <p>"Evet, bu doğru, madam. Gladdie'nin sinirleri de zaten onlar yüzünden bozuk, perişan durumda."</p>

  <p>"Gladdie daha önce de birkaç kez iş değiştirmemiş miydi?"</p>

  <p>"Ah evet madam. Her zaman değişiklik peşinde koşar. Eğer kastettiğiniz buysa o asla bir yere tam olarak yerleşemedi. Ama biliyor musunuz ki daha önce daima istifa eden o olmuştu."</p>

  <p>"Peki, bu kez farklı bir durum mu söz konusu?" diye sordu Miss Marple soğuk, ilgisiz bir havada.</p>

  <p>"Evet, madam ve bu da Gladdie'yi altüst etti."</p>

  <p>Miss Marple şaşkınlık içinde baktı. "Boş" günlerinde sık sık ziyaretlerine gelip mutfakta çay içerken izlediği Gladdie'yi kolayca sarsılmayacak, dengeli, neşeli, cesur bir kız olarak anımsıyordu.</p>

  <p>Edna anlatmaya devam etti:</p>

  <p>"Şey madam, bakın, asıl sorun bunun oluş şekli... yani Miss Skinner'in bu konuya yaklaşımı."</p>

  <p>"Nasıl yani?" diye sordu Miss Marple sabırla. "Miss Skinner ne düşünüyor?"</p>

  <p>Bu kez Edna artık durdurulamayacak bir şekilde öykünün tamamını anlatmaya başladı:</p>

  <p>"Ah, madam, bu Gladdie için öyle büyük bir şok oldu ki. Bakın durum şu, Miss Emily'nin broşlarından biri kaybolmuş, her yerde aramışlar, ortalığı altüst etmişler, akıl almaz bir kargaşa yani. Elbette ki kimse böyle bir şeyin olmasından hoşlanmaz. Çok sinir bozucu bir durum, sanırım ne demek istediğimi anlıyorsunuz madam. Gladdie de tüm gücüyle her tarafta broşun aranmasında yardımcı olmuş, Miss Lavinia, polise gideceğini söylemiş, ama sonra tuvalet masasının çekmecelerinden birinin arkasına düşmüş olan broş bulunmuş. Gladdie de tabii buna çok sevinmiş.</p>

  <p>"Ve bir sonraki gün Gladdie yanlışlıkla bir tabak kırmış ve Miss Lavinia, onun bir aylık deneme süresinin sonunda işine son vereceğini bildirmiş. Gladdie bunun nedeninin tabak kırması olamayacağını, Miss Lavinia'nın bunu bahane ettiğini, asıl nedenin broş olduğunu ve polise gideceklerini duyunca broşu oraya koyduğu kanısına vardıklarını düşünüyor. Gladdie böyle bir şey yapacak bir insan değil... üstelik asla böyle bir şey yapmayacak olmanın dışında şimdi bu söylentinin çevreye yayılacağı ve onun hakkında kuşku duyulacağından, adının kötüye çıkacağından korkuyor. Biliyorsunuz, bu bir genç kız için çok kötü ve ciddi bir durum, madam."</p>

  <p>Miss Marple başıyla onayladı. Her ne kadar şamatacı, dik kafalı Gladdie'ye karşı özel bir sempatisi yoksa da genç kızın özünde dürüst bir insan olduğundan emindi ve böyle bir olayın onu ne kadar üzmüş olabileceğini çok iyi anlıyordu.</p>

  <p>Edna sıkılarak sordu.</p>

  <p>"Şey madam, acaba siz bu konuda bir şey yapabilir miydiniz? Gladdie çok kötü durumda, olayın etkisinden bir türlü kurtulamıyor."</p>

  <p>"Ona aptallık etmemesini söyle” dedi Miss Marple kararlılıkla. "Eğer broşu almadıysa -ki buna eminim- üzülmesi için de hiçbir neden yok demektir."</p>

  <p>"Ama böyle bir söylenti yayılacaktır” dedi Edna üzüntüyle.</p>

  <p>"Ben... şey” dedi Miss Marple. "Bugün öğleden sonra o tarafa gideceğim. Bu arada Skinner kardeşlere de uğrarım."</p>

  <p>"Ah, çok teşekkür ederim, madam."</p>

  <p>Old Hall koruluklar ve geniş bir bahçeyle çevrili büyük Viktorya stilinde yapılmış bir malikâneydi.</p>

  <p>Bu şekliyle kimseye kiralanamadığı ve de satılamadığı ortaya çıkınca uyanık bir müteahhit evi dörde bölmüş, merkezi ısıtma sistemi kurmuş ve bahçeleri, koruları tüm sakinlerin ortak kullanımına açmıştı. Bu girişiminde başarılı da olmuştu. Dairelerden biri tuhaf yaşlı bir kadın ve hizmetçisi tarafından kiralanmıştı. Yaşlı kadının kuşlara özel bir düşkünlüğü vardı ve tüylü konuklarını gün içinde birçok kez besliyordu. Emekli Hintli bir yargıç ve karısı ise ikinci daireyi kiralamışlardı. Yeni evli genç bir çift üçüncü daireyi kiralamış ve dördüncüsü de daha iki ay önce Skinner adındaki iki hiç evlenmemiş orta yaşlı kız tarafından kiralanmıştı. Her dört kiracı da birbirleriyle ancak karşılaştıklarında çok yüzeysel anlamda görüşüyorlardı, ortak hiçbir ilgi alanları yoktu. Mal sahibinin bunun mükemmel bir durum olduğunu söylediği duyulmaktaydı. Onun asıl çekindiği dostluklar sonucunda ortaya çıkabilecek bozuşmalar, uzlaşmalar ve kendisine yönelecek bitip tükenmez şikâyetlerdi.</p>

  <p>Miss Marple hiçbirini yakından tanımamasına rağmen kiracıların hepsiyle görüşüyordu. Skinner kardeşlerin büyüğü olan Miss Lavinia bir anlamda firmanın aktif ortağı gibi nitelendirilebilirdi, genç olan kardeşi Miss Emily zamanının çoğunu yatakta, çok çeşitli kronik hastalıklardan yakınarak geçiriyordu, ama St. Mary Mead'dekilerin görüşüne göre bu şikâyetlerden birçoğu hayaliydi. Yalnızca Miss Lavinia kardeşinin ölümcül hasta olduğuna ve acı çekmekteki sabrına içtenlikle inanıyor, gönüllü olarak onun tüm getir götür işlerini üstleniyor ve köyün dört bir tarafında "kız kardeşimin birden içi çekti" gibi gerekçelerle dolanıp bir şeyler arıyordu.</p>

  <p>St. Mary Mead sakinleri eğer Miss Emily'nin gerçekten söylediği gibi bir hastalığı olsa çoktan Doktor Haydock'a başvurmuş olacağı görüşündeydiler. Kendisine bu üstü kapalı olarak önerildiğindeyse Miss Emily gözlerini çokbilmiş bir havada kapıyor ve başını sallayarak durumunun hiç de öyle basit olmadığını mırıldanıyordu, Londra'daki en iyi uzmanlar bile tam bir teşhis koyamamışlardı, ancak yeni çok seçkin bir uzman onun üzerinde devrim sayılacak bir tedavi yöntemi uygulamaktaydı ve Emily bu tedavi sayesinde iyileşeceğini umuyordu. Onun dışında sıradan bir doktor, onun durumunu anlayamazdı.</p>

  <p>"Bana sorarsanız” dedi sözünü sakınmayan, açık sözlü bir kadın olan Miss Hartnell. "Sevgili Doktor Haydock, onu muayene edecek olsa, ona her zamanki açık sözlülüğü ve dobra tavrıyla önemli bir şeyi olmadığını ve numara yapmayıp ayağa kalkmasını söyleyecektir. Aslında belki bu onun için iyi de olur."</p>

  <p>Ancak Miss Emily her tür tedaviyi peşinen reddediyor, divanların üzerinde etrafı küçük ilaç kutularıyla sarılı olarak yatmayı yeğliyor, kendisi için pişirilen hemen her yemeği geri çeviriyor ve her defasında başka bir şey istiyordu... en çok da bulunması zor ve de zahmetli şeyleri.</p>

  <p>Miss Marple'a kapıyı açan "Gladdie" oldu, genç kız Miss Marple'ın düşünebileceğinden de daha kötü bir durumdaydı, adeta yıkılmıştı. Miss Lavinia, Miss Marple'ı misafir odasında beklemekteydi.</p>

  <p>Lavinia Skinner elli yaşlarında uzun boylu, zayıf, kemikli bir kadındı. Kaba bir sesi ve haşin, beklenmedik davranışları vardı.</p>

  <p>"Sizi görmek çok hoş” dedi Lavinia. "Emily yatıyor... bugün kendini hiç iyi hissetmiyor, zavallı kardeşim. Sizinle görüşeceğini umuyorum, bu onu canlandıracaktır, ama yine de hiç kimseyi görmek istemediği zamanlar olabiliyor. Zavallı yavrum, muhteşem bir hasta o, bunca acıya sabırla katlanıyor."</p>

  <p>Miss Marple nezaketle iyi niyetlerini bildirdi. Hizmetçiler St. Mary Mead'deki ana sohbet konularındandı, dolayısıyla Miss Marple’ın konuşmayı bu noktaya kaydırması hiç de zor olmadı ve sevgili Gladys Holmes'un ayrılacağını duyduğunu söyleyerek konuya girdi.</p>

  <p>Miss Lavinia başıyla onayladı. "Bir hafta sonra çarşamba günü ayrılıyor. Biliyorsunuz bir şeyler kırdı. Buna katlanamam."</p>

  <p>Miss Marple iç çekti ve son günlerde bazı şeyleri hoş görmek gerektiğini söyledi. O bölgede hizmetçi bulmak zaten o kadar zordu ki. Miss Skinner gerçekten de Gladys ile yollarını ayırmanın akıllıca bir davranış olduğunu mu düşünüyordu?</p>

  <p>"Hizmetçi bulmanın zorluklarını biliyorum” diyen Miss Lavinia, Miss Marple'a hak verdiğini belirterek ekledi. "Devereuxlar hâlâ birini bulamadılar -ama- aslında buna şaşmamak gerek, sürekli tartışıyorlar, gece yarısına kadar caz dinliyorlar, yemek saatlerine uymuyorlar, üstelik evin genç hanımı ev düzeninden hiç anlamıyor, aslında zavallı kocasına acıyorum. Sonra Larkinler de kısa süre önce hizmetçilerini kaybettiler. Yargıcın Hint göreneklerine olan düşkünlüğü ve kendi deyimiyle sabahın altısında chota hazri (Hint kahvaltısı) istemesi ve Bayan Larkin'in sürekli huysuzlukları düşünülünce aslında bu da hiç şaşılacak şey değil. Bayan Carmichael'in Janet'i ise artık evin demirbaşı olmuş, üstelik o kanımca tanıdığım o en uyumsuz kadın ve kesinlikle yaşlı kadına başkaldırıyor ve gözdağı veriyor."</p>

  <p>"Bu durumda Gladys hakkındaki kararınızı yeniden gözden geçirmeyi düşünmez miydiniz? O gerçekten çok iyi bir kız. Ailesini tanırım; çok dürüst ve seviyeli insanlar."</p>

  <p>Miss Lavinia başını salladı. "Nedenlerim var” dedi kararlılıkla.</p>

  <p>Miss Marple mırıldandı. "Bir broşunuz kaybolmuş, galiba."</p>

  <p>"Bunu nereden öğrendiniz? Sanırım kızın kendisinden. Doğrusunu isterseniz, bunu onun aldığından eminim. Aldı, ama sonra korktu ve yerine bıraktı, tabii aslında, kesinlikle emin olmadıkça böyle bir şeyi söylememek gerekir." Konuyu değiştirdi. "Haydi gelin Emily'ye bakalım, Miss Marple. Bunun ona iyi geleceğinden eminim."</p>

  <p>Miss Marple uysalca onu izledi, Miss Lavinia bir kapıyı tıklattı, içeri girmek istediğini belirtti ve konuğunu dairenin en güzel odasına aldı. Odaya gelen ışığın büyükçe bir kısmı yan kapalı perdelerce engellenmekteydi. Miss Emily yatağında yatıyor ve anlaşıldığı kadarıyla yarı karanlıktan ve kendi ıstıraplarından zevk alıyordu.</p>

  <p>Loş ışıkta yatakta zayıf, solgun, silik görünüyordu, gri-sarı saçları salkım saçak kafasının çevresine yayılmış, didik didik olmuştu, bu saçlar aklı başında bir kuşun bile gurur duyamayacağı düzensizlikte bir kuş yuvasından farksızdı. Odaya kolonya, bayat bisküvi ve kâfur kokusu hâkimdi.</p>

  <p>Emily Skinner yarı kapalı gözleri ve zayıf, titrek sesiyle "en kötü günlerinden birini yaşamakta" olduğunu açıkladı.</p>

  <p>"Lavinia, bana karşı hep çok iyi. Lavvie tatlım, sana yük olmaktan nefret ediyorum ama termoforumun acaba istediğim şekilde doldurulması mümkün mü -fazla dolunca çok ağır oluyor- diğer yandan yeterince doldurulmayınca da çok çabuk soğuyor."</p>

  <p>"Çok affedersin hayatım. Bana ver onu. Biraz boşaltayım."</p>

  <p>"Belki de bunu yapacağına yeniden doldurman daha iyi olacak. Sanırım evde galeta yok... hayır, hayır önemli değil. Olmasa da olur. Açık bir çay ve bir dilim limon... limon da yok mu? Hayır, olamaz, çayı limonsuz içemem. Bu sabahki süt bozulmuştu, bu da çayıma süt koyma hevesimi tamamıyla kaçırdı. Neyse ziyanı yok. Çaydan vazgeçebilirim. Kendimi çok bitkin hissediyorum.</p>

  <p>İstiridyelerin çok besleyici oldukları söyleniyor. Acaba bir miktar temin edebilir miydik? Hayır, hayır, bunu istemek de çok fazla olacak, günün bu saatinde nereden bulacaksın ki? Yarına kadar bekleyebilirim."</p>

  <p>Lavinia odadan çıkarken ağız içinde bisikletiyle köye inmek gibi bir şeyler mırıldanıyordu.</p>

  <p>Miss Emily zayıf, dermansız bakışlarla konuğunu süzüp başkalarına muhtaç olmaktan nefret ettiğini söyledi. Aynı akşam Miss Marple, Edna'ya ziyaretinin başarısızlıkla sonuçlandığını anlattı.</p>

  <p>Maalesef Gladys'in dürüst olmadığı söylentisi köyde çığ gibi büyüyerek yayılmıştı.</p>

  <p>Postanede Miss Wetherby bundan bahsediyordu. "Sevgili Jane yazılı referansında onun çalışkan, aklı başında ve saygılı olduğu belirtilmiş, ama dürüstlükten hiç bahsedilmemiş. Bu çok dikkat çekici. Bir broş konusunda bazı sorunlar yaşandığını duydum. İşin içinde bir iş olmalı, günümüzde kimse durup dururken hizmetçisinden olmak istemez. Yerine birini bulmakta zorlanacaklar. Kızlar Old Hall'a gitmekten hoşlanmıyorlar. Göreceksiniz, büyük olasılıkla Skinnerler başka hizmetçi bulamayacaklar. Kim bilir belki bu durum, hastalık hastası kız kardeşin ayağa kalkıp bir şeyler yapma ihtiyacı duymasını sağlar."</p>

  <p>Skinner kardeşlerin bir ajans vasıtasıyla yeni bir hizmetçiyi işe aldıkları haberinin yayılması ise köy için büyük bir sıkıntı kaynağı oldu, üstelik de kız her açıdan kusursuz bir hizmetçi örneğiydi.</p>

  <p>"Üç yıl çalıştığı evden aldığı referans mükemmel, övgülerle söz edilen biri, üstelik taşrayı seviyor ve aslında Gladys'ten daha da düşük ücret istiyor. Gerçekten çok şanslı olduğumuzu hissediyorum."</p>

  <p>"Evet, gerçekten de öyle” dedi Miss Marple. Bu ayrıntıları balıkçı dükkânında Miss Lavinia, ona anlattı. "İnanılmayacak kadar iyi görünüyor."</p>

  <p>Daha sonraları St. Mary Mead'dekilerin ortak kanıları bu erdem örneğinin son dakikada vazgeçeceği ve gelmeyeceği oldu. Ancak bu tahminlerin hiçbiri gerçekleşmedi ve gerçekten de köy halkı Mary Higgins adındaki, bu domestik hazinenin taksi ile köyün içinden geçip Old Hall'a gitmesini hayret dolu bakışlarla izlemek durumunda kaldılar. Görüntünün iyi olduğunu herkes kabullenmişti. Son derece saygı uyandıran, bilinçli, zarif giyinmiş bir bayandı karşılarındaki.</p>

  <p>Miss Marple'ın yapılacak olan kilise panayırı kermesi için yardım almak amacıyla Old Hall'a yaptığı ziyarette kapıyı yeni hizmetçi Mary Higgins açtı. Gerçekten de yaklaşık kırk yaşlarında ve son derece iyi görünümlüydü, kısa siyah saçlı, pembe yanaklıydı, toplu vücuduna baştan aşağı siyah olan giysiler giymiş, beyaz önlük ve bere takmıştı. "Gerçekten iyi, eski tip bir hizmetçi" diye belirtti Miss Marple daha sonra onunla ilgili düşüncelerini. Sesi de Gladys'in genizden çıkan gür ve boğuk sesinden çok farklı, görünümüyle uyumlu hafif ve saygı uyandıran bir tondaydı.</p>

  <p>Miss Lavinia alışılmışın dışında çok daha sakin, huzurlu görünüyordu, her ne kadar kız kardeşiyle ilgilenmesi gerektiği için üzülerek kermese katılamayacak olduğunu belirtse de hatırı sayılır bir parasal desteğin yanında, silgi ve bebek patikleri temin edip göndermek için söz verdi.</p>

  <p>Miss Marple, onu çok daha iyi gördüğünü açıkladı.</p>

  <p>"Gerçekten de bunun için Mary'ye çok şey borçluyum, diğer kızdan kurtulmaya karar vermiş olduğum için çok mutluyum. Mary gerçekten tek kelimeyle kusursuz. Çok iyi yemek pişiriyor, iyi hizmet ediyor ve küçük dairemizi her zaman temiz tutuyor... her gün yataklarımızı değiştiriyor. Ayrıca Emily'ye de iyi bakıyor."</p>

  <p>Miss Marple hemen Emily'nin sağlığını sordu.</p>

  <p>"Ah zavallı, son zamanlarda gerçekten çok çekti, çok huzursuz. Gerçi yapacak bir şey yok, ama dayanmanın bazen çok zor olduğu da bir gerçek. Bazı şeylerin pişirilmesini istiyor ama sonra pişirilip götürülünce, o anda yiyemeyeceğini söylüyor, ardından yarım saat sonra da yeniden istiyor. Tabii bu arada pişirilenlerin lezzeti kaçıyor ve yeniden pişirilmesi gerekiyor. Tabii bu da yapılacak bir sürü iş çıkarıyor, neyse ki bu Mary'nin hiç zoruna gitmiyor. Hasta bakmaya alışık olduğunu söylüyor ve onların ruhsal durumlarını anlıyor. Bu öyle bir rahatlık ki."</p>

  <p>"Sevgili dostum” dedi Miss Marple. "Çok şanslısınız."</p>

  <p>"Evet, gerçekten öyle. Mary'nin bize gelmesini dualarımızın kabul olması olarak yorumluyorum."</p>

  <p>"Her nedense bana, şey... gerçek olmayacak kadar iyi görünüyor” dedi Miss Marple. "Bence... şey, yerinizde olsam biraz daha temkinli olurdum."</p>

  <p>Lavinia Skinner bu sözlerdeki imayı anlamamışa benziyordu. "Ah” dedi. "Emin olun onu rahat ettirmek için elimden gelen her şeyi yaparım. Eğer o bizi terk ederse ne yaparız, hiç bilemiyorum."</p>

  <p>"Buradan ayrılmaya hazır olana dek sizi terk edeceğini hiç sanmıyorum” diyen Miss Marple ev sahibini sert anlamlı bakışlarla süzdü.</p>

  <p>"Eve ilişkin sorunlar olmaması insanın kafasındaki yükü nasıl rahatlatıyor, değil mi?" dedi Miss Lavinia bunun üzerine. "Sizin Edna ile aranız nasıl?"</p>

  <p>"Oldukça iyi sayılır. Olağanüstü değil tabii. Sizin Mary'le kıyaslanamaz bile. Yine de hiç değilse Edna hakkındaki her şeyi biliyorum, köyümüzün kızı o."</p>

  <p>Dışarı antreye çıktıklarında hastanın yükselen öfkeli sesi duyuluyordu.</p>

  <p>"Bu kompres iyice kurudu, Doktor Allerton özellikle sürekli nemli tutulması gerektiğini belirtti.</p>

  <p>Neyse bırakın şimdi bunu. Bir fincan çay ve haşlanmış yumurta istiyorum, unutmayın yalnızca üç buçuk dakika haşlanacak sakın unutma, sonra Miss Lavinia'yı da bana yolla."</p>

  <p>Becerikli Mary yatak odasından çıkarak, Miss Lavinia'ya, "Miss Emily sizi istiyor, madam!" dedi.</p>

  <p>Sonra da kapıyı açarak, Miss Marple'ın paltosunu giymesine yardımcı oldu ve kusursuz bir şekilde şemsiyesini uzattı.</p>

  <p>Miss Marple şemsiyeyi alırken düşürdü, yerden almaya çalıştı ama bu kez de çantasını düşürdü ve çanta açılıp içindekiler yere saçıldı. Mary nezaketle düşen ufak tefek şeyleri topladı... bir mendil, bir randevu defteri, eski bir deri cüzdan, iki şilin, üç peni ve çizgili bir naneli bonbon çubuğu."</p>

  <p>Miss Marple son olarak yerden alınan şekere şaşkınlıkla baktı.</p>

  <p>"Aman Tanrım, bu Bayan Clement'in küçük oğlunun olmalı. Bunu emdiğini anımsıyorum, o sırada çantamla oynuyordu. İçine o bırakmış olmalı. Yapış yapış, değil mi?"</p>

  <p>"Onu atayım mı madam?"</p>

  <p>"Ah, lütfen bunu benim için yapar mısınız? Çok teşekkürler."</p>

  <p>Mary son parçayı, küçük bir aynayı almak için eğildi. Miss Marple aynayı eline alınca neşeyle haykırdı. "Ne şans ama, neyse ki kırılmamış!"</p>

  <p>Bunun ardından evden ayrıldı, bu arada Mary hâlâ elinde çizgili bonbon, ifadesiz bir yüzle saygıyla kapının eşiğinde duruyordu.</p>

  <p>St. Mary Mead'dekiler on gün süreyle Miss Lavinia ve Miss Emily'nin bu yeni hazinelerinin övgüsünü dinlemeye dayanmak zorunda kaldılar. On birinci gün, köy büyük bir heyecanla çalkalandı. Muhteşem hizmetçi, Mary ortadan kaybolmuştu. Yatağı bozulmamıştı ve evin ön kapısı kilitlenmemişti. Gece sessizce evden sıvışıp gitmişti. Üstelik kaybolan yalnızca Mary de değildi.</p>

  <p>Miss Lavinia’nın iki broşu, beş yüzüğü, Miss Emily'nin üç yüzüğü, bir pandantifi, bir bileziği ve dört broşu da ortadan kaybolmuştu. Bu felaketlerin yalnızca başlangıç aşamasıydı.</p>

  <p>Genç Bayan Devereux'un kilitsiz bir çekmecede sakladığı elmasları ve ona düğününde armağan edilen kürkleri de kaybolmuştu. Yargıç ve karısının evinden de mücevherleriyle bir miktar para alınmıştı. En büyük zararı yaşayansa Bayan Carmichael idi. Yalnızca çok değerli bazı mücevherleri değil dairesinde sakladığı yüklü miktardaki parası da gitmişti. Janet'in izin günüydü ve Bayan Carmichael'in akşamları alacakaranlıkta bahçede dolaşıp kuşları çağırarak beslemek gibi bir alışkanlığı vardı. Mükemmel hizmetçi Mary'de tüm dairelerin anahtarı olduğu anlaşılıyordu.</p>

  <p>Tüm zarara rağmen St. Mary Mead'de tuhaf, ters bir hoşnutluk hüküm sürüyordu. Miss Lavinia kusursuz hizmetçisi Mary ile öyle çok övünmüştü ki.</p>

  <p>"Üstelik, dostlar, o yalnızca sıradan bir hırsızmış."</p>

  <p>Bunun ardından ortaya çıkanlar daha da ilginçti. Kayıplara karışan yalnızca Mary değildi; onu bulan, belgelerini sağlayan ajansın da Mary Higgins'in onlara sunduğu belgelerin gerçeği yansıtmadığı, asla böyle yerler ve kişiler olmadığı ortaya çıkınca etekleri tutuşmuştu. Mary Higgins bir dekanın saf masum kız kardeşinin yanında çalışan kendi halinde, iyi niyetli hizmetçinin adıydı ve bu gerçek Mary Higgins, Cornwall'de bir yerlerde yaşıyordu.</p>

  <p>Bu durumda Müfettiş Slack'in, "Her şey çok akıllıca planlanmış” diyerek durumu kabullenmekten başka çaresi kalmamıştı. "Bana sorarsanız bu kadın bir çete mensubu. Bir yıl önce de Northumberland'da aynı nitelikte bir soygun olmuştu. Çalınanlar ve hırsızlar da yakalanamadı.</p>

  <p>Yine de -biz Much Benham'dakiler onlardan çok daha iyiyiz- hırsız elimizden kaçamayacak."</p>

  <p>Müfettiş Slack her zaman kendine çok güvenirdi. Yine de, haftalar geçiyor ve Mary Higgins bulunamıyordu. Bu arada Müfettiş Slack de tüm enerjisini bu olaya harcamasına rağmen bir ipucuna ulaşamamıştı.</p>

  <p>Miss Lavinia'nın ağlamaklı hali sürüyordu. Bu arada Miss Emily öylesine altüst olmuştu ve kendini öylesine kötü hissediyordu ki, gerçekten de Doktor Haydock'u yanına çağırtmıştı.</p>

  <p>Tüm köy halkı merak içinde doktorun Miss Emily'nin sözde hastalıkları konusundaki kanısının ne olduğunu öğrenmeyi bekliyordu ama elbette kimse ona bunu soramıyordu. Bu merak ancak eczanede kalfa olarak çalışan Bay Meek'in Bayan Price-Ridley'in hizmetçisiyle konuşması sonucunda giderilebildi ve Doktor Haydock'un ona yalnızca asafoetida ile baldıran karışımı bir şurup yazdığı öğrenildi. Bay Meek'e göre bu orduda hasta numarası yapanlara verilen, çok eski bir ilaçtı.</p>

  <p>Çok kısa bir süre sonra, Miss Emily'nin istediği yeterlilikte tıbbi tedaviyi alamadığı için hayal kırıklığına uğradığı ve hastalığının bu aşamasında Londra'da bir uzmanın yakınına taşınmaya karar verdiği öğrenildi. Bunu özellikle de Lavinia'nın hatırı ve iyiliği için yapıyordu. Ve eve tekrar kiralık levhası asıldı.</p>

  <p>Miss Marple, Much Benham Polis Karakolu'na soluk soluğa girip pespembe bir yüzle heyecan içinde Müfettiş Slack'i sorduğunda henüz olayın üzerinden yalnızca birkaç gün geçmişti.</p>

  <p>Müfettiş Slack, Miss Marple'dan hoşlanmazdı. Ancak Polis Şefi Albay Melchett'in bu görüşünü paylaşmadığının da bilincindeydi. Bu yüzden istemeyerek de olsa, homurdanarak Miss Marple'ı kabul etti.</p>

  <p>"İyi günler Miss Marple, sizin için ne yapabilirim?"</p>

  <p>"Ah, dostum” dedi Miss Marple. "Sanırım aceleniz vardı."</p>

  <p>"Yapacak çok iş var” dedi Müfettiş Slack. "Ama yine de size biraz zaman ayırabilirim."</p>

  <p>"Sevgili dostum” dedi Miss Marple. "Umarım size tam olarak ne demek istediğimi anlatabilirim, insan bazen kendini ifade edemiyor, değil mi? Belki de sizin için değildir. Ama ben sizin gibi modern bir eğitim almadım -biliyorsunuz işte yalnızca mürebbiye eğitimi, onların da yaptıkları yalnızca- İngiliz krallarından bahsetmek ve biraz genel kültür vermek -Doktor Brewer- buğday hastalıklarının üç türü -böcek, küf- üçüncüsü neydi... sürme hastalığı mı?"</p>

  <p>"Buraya sürmeden bahsetmeye mi geldiniz?" diye soran Müfettiş Slack kızardı.</p>

  <p>"Yoo, hayır, hayır” diye Miss Marple itiraz etti ve telaşla sürmeden bahsetmek gibi bir amacının olmadığını açıkladı. "Yalnızca insanın bir konuyu nasıl saptırabileceğine bir örnek oldu bu da.</p>

  <p>Nasıl boş, gereksiz konuşulabileceğine. Biliyorsunuz işte, tutarsızlık, insana nasıl asıl konuya gireceği ve konudan sapmayacağını öğretmiyorar ki. Aslında istediğim kesinlikle bu. Konu Miss Skinner'in hizmetçisiyle ilgili, Gladys'le yani."</p>

  <p>"Mary Higgins” dedi Müfettiş Slack.</p>

  <p>"Oh evet, o ikinci hizmetçi. Ama benim kastettiğim Gladys Holmes... oldukça arsız bir kız ve fazlasıyla da kendini beğenmiş. Ama kesinlikle çok dürüst, bu öylesine önemli bir şey ki, kesinlikle saygı duyulması gerek."</p>

  <p>"Bildiğim kadarıyla onun hakkında bir suçlama filan yok."</p>

  <p>"Yok, suçlama olmadığını biliyorum, ama bu işi daha da kötüleştiriyor. Çünkü, bakın, insanlar böyle durumlarda bazı şeyler düşünmeye başlıyorlar. Ah dostum, konuları açıklamakta çok kötü olduğumun bilincindeyim. Benim asıl kastetmek istediğim Mary Higgins'i bir an önce bulmak."</p>

  <p>"Kesinlikle” dedi Müfettiş Slack. "Bu konuda bir fikriniz var mı?"</p>

  <p>"Şey, işin doğrusu, var” dedi Miss Marple. "Size bir şey sorabilir miyim? Parmak izleri olsa, işiniz kolaylaşır mıydı?"</p>

  <p>"Ah” diye bağırdı Müfettiş Slack. "İşte bu konuda çok akıllı davranmış. Sanırım sürekli plastikten ya da ev işlerinde kullanılan türden eldivenler kullanmış. Çok da dikkatliymiş; yatak odasındaki ve banyodaki izlerin tamamını temizlemiş. Bütün evde tek bir parmak izine bile rastlamadık."</p>

  <p>"Eğer elinizde parmak izi olsaydı, bu işe yarar mıydı?"</p>

  <p>"Olabilir, madam. Zaten Scotland-Yard'da da kaydı olmalı. Bunun ilk soygunu olduğunu sanmıyorum."</p>

  <p>Miss Marple memnuniyetle başını salladı. Çantasını açtı ve küçük bir kartvizit kutusu çıkardı.</p>

  <p>Kutunun içinde pamuklara sarılmış küçük bir ayna vardı.</p>

  <p>"Benim çantamdan” diye açıkladı. "Üzerinde hizmetçi kızın parmak izleri var. Oldukça belirgin, sanırım sizin için yararlı olacaktır; tutmadan hemen önce oldukça yapışkan bir malzemeyi ellemişti."</p>

  <p>Müfettiş Slack donup kaldı.</p>

  <p>"Onun parmak izini bilerek mi almıştınız?"</p>

  <p>"Elbette."</p>

  <p>"Öyleyse ondan kuşkulanıyordunuz?"</p>

  <p>"Şey, biliyorsunuz işte, gerçek olmayacak kadar iyi olması dikkatimi çekmişti. Bunu Miss Lavinia'ya da belirtmiştim. Ama maalesef o bu uyarımı dikkate almak istemedi! Sayın Müfettiş, itiraf etmeliyim ki ben kusursuz insan olabileceğine inanan biri değilim. Her insanın kendince hataları vardır, hepimizin ve bunlar küçük topluluklarda daha çabuk ortaya çıkarlar."</p>

  <p>"Neyse” dedi Müfettiş Slack. "Sanırım size bir teşekkür borçluyum. Bu örneği Scotland-Yard'a göndereceğiz, bakalım ne bulacaklar?"</p>

  <p>Konuşmasına ara verdi. Miss Marple başını hafifçe yana eğmiş, anlamlı bir şekilde onu süzüyordu.</p>

  <p>"Peki konuyu burada da daha yakından incelemeyi düşünmüyor musunuz, müfettiş?"</p>

  <p>"Neyi kastediyorsunuz, Miss Marple?"</p>

  <p>"Bunu açıklamak çok zor ama bazen ufak bir şey, aslında tamamıyla anlamsız gibi görünen bir şey, insana tuhaf görünüp dikkatini çekebilir. Aslında bu gibi şeylerin çoğunun da bir anlamı yoktur.</p>

  <p>Ben de aynı şeyi hissetmiştim, şey yani, Gladys ve broş konusunda. O çok namuslu bir kızdır, broşu asla almamıştı. Peki ama Miss Skinner neden aldığını düşünmüştü? Miss Skinner asla aptal bir kadın değildi, hatta diyebilirim ki öyle olmaktan çok uzaktı. Peki, ama hizmetçi bulmak bu kadar zorken böyle ufak bir şey için aslında iyi bir hizmetçi olan bu kızın gitmesinde neden bu kadar ısrarcı olmuştu? Bu bana tuhaf görünmüştü, anlıyor musunuz? Şaşırmıştım. Hem de çok şaşırmıştım. Sonra bir başka önemsiz nokta daha dikkatimi çekti. Miss Emily hastalık hastasıydı, ama o bulunduğu çevrede bir doktor olduğunu öğrendiği halde onu ya da başka birini çağırmayan tek hastalık hastası. Hastalık hastaları doktorları severler, Miss Emily ise sevmiyordu."</p>

  <p>"Peki tahmininiz ne, Miss Marple?"</p>

  <p>"Şey, bakın, düşünüyorum da bence Miss Lavinia ve Miss Emily çok tuhaf, kendilerine özgü insanlardı. Miss Emily günün tamamına yakınını karanlık bir odada geçiriyordu. Ve saçları, onların peruk olduğuna istediğiniz her şeye bahse girebilirim. Sözün kısası, söylemek istediğim, zayıf, solgun, gri saçlı, acı çeken bir kadının kolayca aynı zamanda siyah saçlı, al yanaklı, toplu bir kadın olabileceği. Hiç kimse Miss Emily ile Mary Higgins'i birlikte ve aynı zamanda aynı yerde görmedi.</p>

  <p>"Tüm anahtarların kopyalarını çıkarmak, diğer kiracıların alışkanlıklarım öğrenmek ve de bu yöreden olan hizmetçilerinden kurtulmak için yeterince zamanları vardı. Bence Miss Emily bir akşam sıkı bir yürüyüşle istasyona gitti ve ertesi gün Mary Higgins olarak geri döndü. Sonra da tam zamanında Mary Higgins ortadan kayboldu ve tüm kuşkularla araştırmaların odağı oldu. Size aradığınız delili nerede bulabileceğinizi söyleyebilirim, müfettiş. Miss Emily'nin yatağında!</p>

  <p>İnanmıyorsanız parmak izlerini alın, haklı olduğumu göreceksiniz. Hırsız Skinnerlerdi hem de bir çift çok akıllı ve kurnaz hırsız, hiç kuşkusuz akıllı bir postacı ya da demiryolu çalışanları ya da artık bunu siz belirleyeceksiniz öyle biriyle birlikte çalışıyorlardı. Ama bu kez yakayı sıyıramayacaklar.</p>

  <p>Köyümüzün namuslu kızlarından birinin adına bu şekilde leke sürülmüş olmasına izin veremem.</p>

  <p>Gladys Holmes çok dürüst bir kızdır ve herkes de bunu bilmelidir. İyi akşamlar!"</p>

  <p>Müfettiş Slack kendini toparlayamadan Miss Marple dışarı çıkmıştı bile.</p>

  <p>"Hıh!" diye mırıldandı. "Acaba haklı olabilir mi?"</p>

  <p>Çok kısa bir süre sonra Miss Marple’ın yine haklı olduğu ortaya çıktı. Polis Şefi Melchett, Slack'i başarılı çalışmalarından dolayı kutladı ve Miss Marple, Gladys'i Edna ile birlikte çaya davet ederek onun için iyi bir yer ayarlayacağına söz verdi.</p>
</body>
</html>
