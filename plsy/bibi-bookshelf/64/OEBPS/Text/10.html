<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title></title>
</head>

<body>
  <p><span class="t12">Greenshaw's Folly</span><a id="a1"></a><a href="../Text/11.html#a2"><span class="t13">{1}</span></a></p>

  <p>İki adam çalılığın köşesinden döndüler.</p>

  <p>"Neyse, işte buradayız&rdquo; dedi Raymond West. "İşte bu."</p>

  <p>Horace Bindler fark edilir şekilde derin bir soluk aldı.</p>

  <p>"Ama dostum&rdquo; diye haykırdı. "Bu muhteşem!" Sesi estetik beğenisini ortaya koyan bir haykırışın ardından huşu dolu bir saygıda derinleşti. "Bu inanılmaz! Bu dünya ötesi bir şey! Devrinin en iyisi. Bir harika!"</p>

  <p>"Beğeneceğinizi düşünüyordum&rdquo; dedi Raymond West gönül rahatlığıyla.</p>

  <p>"Beğenmek mi? Dostum..." Horace ne diyeceğini bilemiyordu. Kamerasının kılıfını çıkardı ve çalışmaya koyuldu. "Bu koleksiyonumun en değerli parçalarından biri olacak&rdquo; dedi mutlulukla.</p>

  <p>"Sizce de ucube'"' koleksiyonuna sahip olmak ilginç bir şey, değil mi? Bu aklıma yedi yıl önce banyo yaparken geldi. Koleksiyonumun en son değerli örneği Cenova'daki Campo Santo'ydu, ama bence bu onu da katlar. Bunun adı neydi?"</p>

  <p>"En ufak bir fikrim bile yok&rdquo; dedi Raymond.</p>

  <p>"Sanırım bir adı vardır."</p>

  <p>"Olması gerekir. Ama sorun bu yörede buranın Greenshaw's Folly dışında bir adı yok."</p>

  <p>"Greenshaw bu binayı yapan adamın adı mı?"</p>

  <p>"Evet. Bin sekiz yüz altmış ya da yetmişli yıllarda. O devrin başarı öykülerinden biriymiş adamın yaşamı. Uçsuz bucaksız bir servete kavuşan, çıplak ayakla hayata atılan bir çocuğun öyküsü. Bu evi neden yaptırdığına ilişkin yöredekiler iki farklı görüşe ayrılmışlar, bir grup bunun açıkça zenginlik şımarıklığı olduğunu ileri sürerken bir diğer grup bunun kredi verenleri etkilemek için yapıldığını düşünüyorlarmış. Eğer gerçek bu ikincisiyse bu yapının bankacıları etkilemediği muhakkak. Adam ya iflas etmiş ya da onun gibi bir şey. Greenshaw's Folly denmesinin nedeni de bu zaten."</p>

  <p>Horace kameranın düğmesine bastı. "İşte oldu&rdquo; dedi tatmin olmuş bir sesle. "Bana anımsatın da size koleksiyonumun 310 numaralı parçasını göstereyim. İtalyan stilinde akıl almaz mermer bir şömine." Eve bakarak ekledi. "Bay Greenshaw'un bütün bunları nasıl düşünebilmiş olduğunu gerçekten aklım almıyor."</p>

  <p>"Bazı ayrıntılar açıkça görülüyor&rdquo; dedi Raymond. "Fransa'da Loire Şatosu'nu <span class="t10">(Châteaux de Loire.)</span> ziyaret etmiş olduğu açıkça görülüyor, değil mi? Bu kuleler. Sonra maalesef, Uzakdoğu'ya da gitmiş olmalı. Taç Mahal'in etkisi görülmeyecek gibi değil. Kuzey Afrika etkisinin görüldüğü kapı kanatları ve Venedik saraylarının izlerine gelince onların biraz da olsa hoşuma gittiğini söylemeliyim."</p>

  <p>"Nasıl olup da tüm bu fikirleri bütünleştirecek bir mimar bulabildiğini merak ediyorum."</p>

  <p>Raymond omuzlarını silkti.</p>

  <p>"Sanırım bu hiç zor olmasa gerek. Büyük olasılıkla mimar bu sayede ömrünün sonuna kadar varlıklı bir adam olarak yaşadı, zavallı ihtiyar Greenshaw ise iflas etti."</p>

  <p>"Binaya diğer tarafından da bakabilir miyiz?" diye sordu Horace. "Yoksa girilmez mi?"</p>

  <p>"Aslında girilmez ama bunun sorun olacağını sanmıyorum."</p>

  <p>Raymond evin köşesinden arkaya döndü ve Horace da onu izledi.</p>

  <p>"Burada kim yaşıyor, dostum? Yetimhane olarak mı çalışıyor, yoksa tatilcilere mi hizmet veriyor?</p>

  <p>Okul olması olanaksız. Oyun oynayacak alanı ya da spor aktiviteleri için yeri yok."</p>

  <p>"Ah, Greenshawlardan biri hâlâ burada yaşıyor&rdquo; dedi Raymond omzunun üzerinden arkaya seslenerek. "İflas sırasında ev ellerinden gitmedi. Yaşlı Greenshaw'un oğluna miras kaldı. O oldukça cimri biriydi ve evin yalnızca bir köşesinde yaşadı. Eve bir kuruş bile harcamadı. Belki de zaten harcayacak parası yoktu. Şimdi ise burada onun kızı yaşıyor. Yaşlı bir kadın, oldukça acayip biri."</p>

  <p>Raymond bunları söylerken kendi kendini misafirini oyalamak üzere Greenshaw's Folly'yi düşünmüş olduğu için tebrik ediyordu. Bu edebiyat eleştirmenleri nedense hafta sonlarında taşra özlemi sürdüklerini ileri sürer, ama taşrada olduklarında da burayı son derece sıkıcı, tekdüze bulurlardı. Ertesi gün zaten pazar gazetesi işin içinde olacaktı, ama o gün Greenshaw's Folly'nin ucube koleksiyonunu Horace Bindler'e ziyaret ettirmek aklına geldiği için Raymond West kendi kendini kutluyordu.</p>

  <p>Evin köşesini döndüklerinde ihmal edilmiş, bakımsız bir çimenlik alana geldiler. Buranın bir köşesinde büyük yapay kayalık bir bahçe vardı ve bu bahçede Horace&rsquo;ın sevinçle Raymond'un koluna yapışmasına neden olan eğilmiş biri görülüyordu.</p>

  <p>"Dostum&rdquo; diye haykırdı Horace. "Ne giymiş, görüyor musun? Dallı, çiçek baskılı bir elbise. Aynen gerçek bir oda hizmetçisi gibi, oda hizmetçilerinin olduğu dönemlerden farksız. En unutamadığım anılarım taşradaki bir evde geçirdiğim günlere ait, o zamanlar küçük bir çocuktum, sabahları dallı çiçekli elbisesi ve kepiyle gerçek bir oda hizmetçisi tarafından uyandırılırdım. Evet, aslında evin kâhyasının başlığında bant bulunurdu. Ama o da gerçek anlamda bir oda hizmetçisiydi, odaya koskoca bir leğen içinde sıcak su getirmesini anımsıyorum da. Ne muhteşem günlerdi."</p>

  <p>Çiçek baskılı elbise giymiş olan figür doğruldu ve elinde bir malayla onlara doğru döndü.</p>

  <p>Fazlasıyla endişe uyandıran bir tipti. Taranmamış gri saçları dağınık bir halde omuzlarına düşmüştü, başına İtalya'da atların başlarına konulan türde hasır bir şapka iliştirilmişti. Üzerindeki renkli baskılı elbisenin neredeyse her bir yanı yırtık pırtıktı. Pek de temiz olmayan, havanın etkisiyle harap olmuş yüzünün dışında kurnaz, zeki gözleriyle onlara kim olduklarım çıkarmak istercesine bakıyordu.</p>

  <p>"İzinsiz girdiğimiz için özür dilerim, Miss Greenshaw&rdquo; dedi Raymond West ona doğru ilerlerken.</p>

  <p>"Ancak Bay Horace Bindler konuğum, bizde kalıyor ve..."</p>

  <p>Horace eğilerek şapkasını çıkardı.</p>

  <p>"Ve... kendisi... şey... yakınçağ tarihiyle... yakından ilgileniyor ve... şey... yani... antik evlerle."</p>

  <p>Raymond West ünlü biri olduğunun bilincinde, başka insanların cüret edemeyecekleri girişimlerde bulunabilecek, çok tanınan bir yazar olmanın rahatlığıyla konuşuyordu.</p>

  <p>Miss Greenshaw arkasındaki büyük, gösterişli harabeye baktı.</p>

  <p>"Burası güzel bir ev&rdquo; dedi hayranlıkla. "Büyükbabam yaptırmış, benden çok önce, elbette. Yerli halkı hayrete düşürmek istediğini söylediğini anlatırlar."</p>

  <p>"Bunu kesinlikle başardığını söyleyebilirim, madam&rdquo; dedi Horace Bindler.</p>

  <p>"Bay Bindler çok tanınmış bir edebiyat eleştirmenidir&rdquo; diye açıkladı Raymond West.</p>

  <p>Miss Greenshaw'un açıkçası edebiyat eleştirisine karşı pek bir saygısı yoktu. Hiç etkilenmedi.</p>

  <p>"Ben&rdquo; dedi Miss Greenshaw evi işaret ederek. "Burayı büyükbabamın dehasının bir anıtı olarak görüyorum. Bazı aptallar bana gelip burayı neden satıp bir apartman dairesine yerleşmediğimi soruyorlar. Bir apartman dairesinde ne yapabilirim ki? Burası benim evim ve ben burada yaşıyorum&rdquo; dedi Miss Greenshaw. "Her zaman burada yaşadım." Geçmişi düşünerek sözlerini sürdürdü. "Biz üç kardeştik. Laura papaz yardımcısıyla evlendi. Babam din adamlarının ruhani değerlere önem veren kişiler olması gerektiğini söyleyerek ona para vermemişti. Bebeğini doğururken öldü. Bebek de öldü. Nettie binicilik hocasıyla kaçtı. Babam da tabii onu vasiyetinden çıkardı. Harry Fletcher yakışıklı biriydi ama dürüst, iyi bir insan değildi. Nettie'nin onunla mutlu olduğunu sanmıyorum. Neyse, o da uzun yaşamadı. Bir oğulları oldu. Bana arada sırada mektup yazar, ama elbette ki o bir Greenshaw değil. Ben Greenshawların sonuncusuyum." Sarkık omuzlarını belirgin bir gururla dikleştirdi ve hasır şapkasının arkaya doğru yatan kısmını hafifçe düzeltti. Sonra yana dönerek sordu:</p>

  <p>"Evet, Bayan Cresswell, ne vardı?"</p>

  <p>Evden onlara doğru, Miss Greenshawla yan yana geldiğinde gülünecek kadar farklı görünen bir kadın yaklaşıyordu. Bayan Cresswell'in mavi tonlanmış ak saçları titizlikle düzenlenmiş dalgalar ve bukleler halinde yukarı doğru toplanmıştı ve son derece abartılı duruyordu. Sanki bu saçlar herhangi bir kıyafet balosuna Fransız Markizi kılığında gitmek için özellikle yaptırılmıştı. Orta yaştaki bu kadının giysileriyse hışırtılı siyah ipekten değildi ama siyah parlak bir cins floş kumaştan yapılmıştı. Uzun boylu bir kadın olmamasına rağmen şekilli, dolgun göğüsleri vardı. Konuştuğunda sesi hiç beklenmedik kadar boğuktu. Kusursuz sayılabilecek bir diksiyonu vardı, yalnızca "h" ile başlayan sözcüklerde belli belirsiz bir duraksama yaşıyor, ardından gelen soluğunu içe çekerek abartılı vurgulamasıyla uzakta kalan gençlik yıllarında "h"ları tonlamakta zorluk çektiği kuşkusu uyandırıyordu.</p>

  <p>"Balık, madam&rdquo; dedi Bayan Cresswell. "Morina balığı. Henüz gelmedi. Alfred'e almaya gitmesini söyledim ama bunu yapmayı reddediyor."</p>

  <p>Miss Greenshaw hiç beklenmedik şekilde kıkırdadı.</p>

  <p>"Reddediyor, öyle mi?"</p>

  <p>"Alfred, madam, son derece kaba ve saygısız."</p>

  <p>Miss Greenshaw toprak bulaşmış iki parmağını dudağına götürdü ve kulakları sağır edecek kadar ani, tiz bir ıslığın ardından bağırdı.</p>

  <p>"Alfred, Alfred, buraya gel."</p>

  <p>Bu çağrıya cevap olarak evin köşesinden, elinde bir kürek olan genç bir adam çıktı. Yakışıklı, ama küstah bir yüz ifadesi vardı. Yaklaştığında haince olduğu hiç kuşku götürmeyecek bakışlarla Miss Cresswell'i süzdü.</p>

  <p>"Beni mi çağırdınız, efendim?" diye sordu.</p>

  <p>"Evet, Alfred. Balık almaya şehre gitmeyi reddettiğini duydum. Neler oluyor?"</p>

  <p>Alfred sinirli ve nobran bir sesle cevap verdi.</p>

  <p>"Eğer siz istiyorsanız, giderim efendim. Yalnızca söylemeniz yeterli."</p>

  <p>"İstiyorum onu. Akşam yemeğine istiyorum."</p>

  <p>"Haklısınız, efendim. Hemen gidiyorum."</p>

  <p>Genç adam giderken Bayan Cresswell'e küstah bir bakış attı. Kadın kızararak ağzının içinde mırıldandı.</p>

  <p>"Gerçekten de! Dayanılır gibi değil!"</p>

  <p>"Neyse, şimdi benim asıl düşündüğüm&rdquo; dedi Miss Greenshaw. "Şu anda asıl ihtiyacımız olan tam da iki yabancı konuk, öyle değil mi Bayan Cresswell?"</p>

  <p>Bayan Cresswell şaşırmış görünüyordu.</p>

  <p>"Çok özür dilerim, madam."</p>

  <p>"Şunu iyi bilmelisin&rdquo; dedi Miss Greenshaw başını sallayarak. "Bir vasiyetnamenin lehtarı vasiyetnamenin tanığı olmamalıdır. Bu doğru, değil mi?" Raymond West'e baktı.</p>

  <p>"Kesinlikle doğru, madam&rdquo; dedi Raymond.</p>

  <p>"Bunu bilecek kadar hukuk bilgisine sahibim&rdquo; diye belirtti Miss Greenshaw. "Ve siz beyler, ayakta kaldınız."</p>

  <p>Malasını kolundaki bahçıvan sepetine attı.</p>

  <p>"Benimle yukarı kütüphaneye gelmek ister misiniz?"</p>

  <p>"Memnun oluruz&rdquo; dedi Horace hevesle.</p>

  <p>Miss Greenshaw önden ilerleyerek onları duvarları solmuş brokar kumaşla kaplı, möblelerinin üzerinde toz tabakaları oluşmuş, geniş san ve altın varak tonlarının hâkim olduğu bir misafir salonundan geçirdi. Ardından da uzun loş bir koridordan, merdivenlerle yukarı çıkılan, birinci kattaki bir odaya götürdü.</p>

  <p>"Büyükbabamın kütüphanesi&rdquo; diye belirtti Miss Greenshaw.</p>

  <p>Horace etrafına belirgin bir hoşnutlukla baktı. Onun açısından bakılınca burası bir zevksizlik örneği, uyumsuz antikaların sergilendiği bir yerdi. Sfenks başları onlarla hiçbir uyum göstermeyen mobilyaların üzerine konulmuştu. Paul ve Virginia'yı sembolize ettiği anlaşılan devasa bronz bir heykelin yanındaysa Horace'ın hemen fotoğrafını çekmek isteğine kapıldığı üzerinde klasik motifler bulunan çok büyük bir saat duruyordu.</p>

  <p>"Çok sayıda değerli kitap var&rdquo; dedi Miss Greenshaw.</p>

  <p>Raymond zaten kitaplara bakıyordu. Üstünkörü bir bakışta anlayabildiği kadarıyla burada belirgin bir ilgi alanı esas alınarak toparlanmış kitaplar yoktu, zaten kitaplardan hiçbiri de okunmuşa benzemiyordu. Tamamı doksan yıl kadar önce zenginlerin kütüphanelerine yerleştirilmek üzere basılan, mükemmel şekilde ciltlenmiş klasik eserlerdi bunlar. Geçmiş döneme ait birkaç roman da vardı. Ancak bunların çok azında okunmuş olduklarını belirten izler vardı.</p>

  <p>Miss Greenshaw büyük yazı masasının çekmecelerini karıştırıyordu. Sonunda parşömen kâğıt üzerine yazılmış bir belge çıkardı.</p>

  <p>"Vasiyetnamem&rdquo; diye açıkladı. "Nasıl diyeyim, insanın sonuçta parasını birine bırakması gerekiyor. Eğer vasiyetname bırakmadan ölürsem o at terbiyecisinin oğlu tüm servetime sahip olacak. Harry Fletcher aslında yakışıklı biriydi ama aynı zamanda da insanın rastlayabileceği en düzenbaz insandı. Bu malikânenin onun oğluna miras kalması için hiçbir neden göremiyorum.</p>

  <p>Hayır..." Sanki dillendirilmemiş bir itiraza cevap verircesine sözlerini sürdürdü. "Kararımı verdim.</p>

  <p>Burayı Cresswell'e bırakacağım."</p>

  <p>"Kâhyanıza mı?"</p>

  <p>"Evet. Bunu ona da açıkladım. Sahibi olduğum tüm malvarlığımı ona bırakıyorum, ona bunun karşılığında ölene dek ücret ödemeyeceğim. Bu masraflarımı belirgin şekilde düşürecek ve onun da her zaman istediğim nitelikte olmasını sağlayacak. Bana başkaldıramayacak ve bir an bile buradan ayrılamayacak. O-la-la, öyle değil mi? Aslında babası zavallı bir musluk tamircisiydi. Güveneceği, gösteriş yapacağı bir şeyi yok."</p>

  <p>Katlanmamış parşömeni elinde tutuyordu. Bir kalem alıp mürekkebe batırdı ve imzaladı: Katherine Dorothy Greenshaw.</p>

  <p>"İşte oldu&rdquo; dedi. "Benim imzaladığımı gördünüz, siz ikiniz de imzalarsanız bu belge yasal nitelik kazanacak."</p>

  <p>Kalemi Raymond West'e uzattı. Raymond içinde kendisinden karşılaması beklenen bu talebe karşı uyanan umulmadık tiksinme duygusuyla bir an tereddüt etti. Sonra her gün sabah postasında gelen en azından sekiz talebi karşıladığı, çok iyi bilinen fiyakalı imzasını attı. Horace kalemi ondan aldı ve kendi imzasını ekledi.</p>

  <p>"İşte oldu&rdquo; dedi Miss Greenshaw.</p>

  <p>Miss Greenshaw kütüphaneye doğru gitti ve bir an tereddütle durduktan sonra raftan bir kitap çekti, özenle katladığı kâğıdı içine yerleştirdi.</p>

  <p>"Benim de bazı şeyleri sakladığım özel yerlerim var&rdquo; dedi.</p>

  <p>Raymond West, yaşlı kadın kitabı yerine koyarken hemen göz atıp, "Lady Audiey' in Sırrı&rdquo; diye mırıldandı.</p>

  <p>Miss Greenshaw yeniden sinsi sinsi kıkırdadı.</p>

  <p>"O günlerin bestseller'i&rdquo; dedi. "Sizin kitaplarınız gibi değil, ama?"</p>

  <p>Raymond'un sırtına hiç beklenmedik bir anda dostça vurdu. Raymond, kadının kitap yazdığını bilmesine oldukça şaşırmıştı. Raymond West edebiyat dünyasında bilinen bir isim olmasına rağmen, hiçbir zaman bestseller yazarı olduğu söylenemezdi. Orta yaşlara ulaşmış olmanın etkisiyle biraz daha yumuşamış olsa da kitaplarında genellikle yaşamın kötü, iğrenç yönlerini dile getiriyordu.</p>

  <p>"Acaba&rdquo; diye sordu Horace büyük bir hevesle. "Saatin resmini çekebilir miyim?"</p>

  <p>"Elbette&rdquo; dedi Bayan Greenshaw. "Sanırım Paris'teki bir müzayeden alınmış."</p>

  <p>"Büyük olasılıkla&rdquo; diyen Horace fotoğraf çekti.</p>

  <p>"Bu oda büyükbabamın zamanından beri pek kullanılmadı&rdquo; diye açıkladı Miss Greenshaw. "Bu çekmeceler onun eski günlükleriyle dolu. Sanırım, ilginç olmalı. Onları okumayı göze alamıyorum.</p>

  <p>Aslında onların basılmasını isterdim ama sanırım hiç kimse onlar üzerinde uzun süre çalışmayı göze almaz."</p>

  <p>"Bunun için özel birini tutabilirdiniz&rdquo; dedi Raymond West.</p>

  <p>"Sahi mi? Biliyor musunuz, bu çok iyi bir fikir. Bunu düşüneceğim."</p>

  <p>Raymond West saatine baktı.</p>

  <p>"Nezaketinizi daha fazla suiistimal etmememiz gerektiğini düşünüyorum&rdquo; dedi.</p>

  <p>"Sizi tanıdığıma sevindim&rdquo; dedi Miss Greenshaw samimiyetle. "Evin köşesinden geldiğinizi duyduğumda bir an polis olduğunuzu düşünmüştüm."</p>

  <p>"Neden polis?" diye sordu, soru sormaktan asla çekinmeyen Horace.</p>

  <p>Miss Greenshaw hiç beklenmedik bir cevap verdi.</p>

  <p>"Eğer zamanını bilmiyorsan, bir polise sor&rdquo; adlı tekerlemenin ardından, Viktorya dönemine özgü bu esprinin hoşnutluğu içinde dirseğiyle Horace'ın kaburgalarını dürttü ve bir kahkaha attı.</p>

  <p>"Çok güzel bir öğleden sonraydı&rdquo; diye belirtti Horace eve doğru yürüdükleri sırada. "Gerçekten de bu yerde her şey var. Tek eksik kütüphanede bir ceset. Hani şu eski dedektif öykülerinde hep geçen, kütüphanedeki ceset gibi bir şey, eminim burası o yazarların kafalarından geçirdikleri tipte bir kütüphane."</p>

  <p>"Eğer cinayet konusunda konuşmak istiyorsan&rdquo; dedi Raymond. "Jane Teyze'mle görüşmelisin."</p>

  <p>"Teyzen Jane ile mi? Miss Marple'ı mı kastediyorsun?" Kafası karışmış görünüyordu.</p>

  <p>Onun kafasında bir önceki gece tanıştığı yaşlı zarif bayan cinayetle bağlantılı olarak düşünülebilecek son insandı.</p>

  <p>"Ah evet&rdquo; dedi Raymond. "Cinayet onun uzmanlık alanıdır."</p>

  <p>"Ama dostum, bu çok şaşırtıcı. Yani nasıl, ne demek istiyorsun?"</p>

  <p>"Demek istediğim son derece açık&rdquo; dedi Raymond. Ve sıraladı: "Bazıları cinayet işler, bazıları istemeden bir cinayete karışır, diğerleri ise cinayeti çözmek durumunda kalır. İşte Jane Teyze bu üçüncü gruba giriyor."</p>

  <p>"Şaka yapıyorsun."</p>

  <p>"Asla. Sana Scotland Yard&rsquo;ın eski başkanını, birçok komiseri ve cinayet masasından bir iki çok sıkı dedektifi referans olarak gösterebilirim."</p>

  <p>Horace mutlulukla mucizelerin asla sonu olmadığını söyledi. Çay masasında Raymond'un karısı Joan West'e, yeğeni Lou Oxley'e ve yaşlı Miss Marple'a o öğleden sonra olanların kısa bir özetini yaptılar ve bu arada Miss Greenshaw'un onlara söylediklerini ayrıntılarıyla tam olarak ilettiler.</p>

  <p>"Kanımca&rdquo; dedi Horace. "Tüm bu kurguya ters düşen, tekinsiz bir şey var. O düşesi andıran kadın, kâhya, belki çaydanlığın içine bir iki damla arsenik damlatmak gibi, üstelik şimdi evin sahibi onun lehine vasiyetnamesini de imzalamışken, olamaz mı?"</p>

  <p>"Haydi, anlat bize Jane Teyze&rdquo; dedi Raymond. "Bu durumda orada bir cinayet işlenebilir mi, işlenmez mi? Sen ne düşünüyorsun?"</p>

  <p>"Bence&rdquo; dedi Miss Marple ciddiyetle örgüsünü örerken. "Bu gibi konularda böyle şakalar yapmamalısınız. Arsenik elbette ki bir olasılık. Elde etmesi çok kolay. Büyük olasılıkla haşere öldürücü olarak bahçıvan kulübesinde zaten vardır."</p>

  <p>"Aslına bakılırsa, hayatım&rdquo; dedi Joan West. "Bu biraz fazla aleni bir cinayet olmaz mı?"</p>

  <p>"Her şey böyle bir vasiyetnameye uygun&rdquo; dedi Raymond. "Zaten o zavallı ihtiyarın o büyük beyaz heyuladan başka bırakacak bir malı olduğunu sanmıyorum, ayrıca o evi kim ister ki?"</p>

  <p>"Belki bir film şirketi&rdquo; dedi Horace. "Ya da bir otel ya da bir şirket."</p>

  <p>"Onu yok pahasına almayı bekliyorlardır&rdquo; dedi Raymond, ama Miss Marple başını sallayarak itiraz etti.</p>

  <p>"Sana bu konuda katılamayacağımı biliyorsun, sevgili Raymond. Para konusunda, demek istiyorum. Büyükbabası gerçekten de parayı kolay yoldan kazanabilmiş, ama onu tutmayı bilemeyen savurgan zenginlerden biriydi. Dediğin gibi tüm servetini kaybetmiş olabilir ama iflas etmiş olması olanaksız, aksi takdirde oğlu evi elinde tutamazdı ayrıca oğlan, babanın tam tersi, çok cimriydi. Her kuruşunu biriktiren biri. Bence yaşamı süresince hatırı sayılır bir meblağı biriktirmeyi başarmıştır. Miss Greenshaw da ona çekmiş olmalı, para harcamaktan hoşlanmadığı anlaşılıyor.</p>

  <p>Evet, bence onun emin bir yere sakladığı hatırı sayılır bir serveti olmalı, hatta bundan emin olduğumu da söyleyebilirim."</p>

  <p>"Aklıma bir şey geldi&rdquo; dedi Joan West. "Merak ediyorum acaba... Lou olmaz mı?"</p>

  <p>Sessiz sakin şöminenin ateşinin başında oturan Lou'ya baktılar.</p>

  <p>Lou, Joan West'in yeğeniydi. Çok yakın bir zamanda evliliği ayrılıkla sonuçlanmış, iki küçük çocuk ve onlara ancak yetecek kadar bir gelirle kalakalmıştı.</p>

  <p>"Yani demek istediğim&rdquo; dedi Joan. "Eğer bu Miss Greenshaw gerçekten de günlüklerin elden geçirilip yayımlanmak üzere bir kitap hazırlanmasını istiyorsa..."</p>

  <p>"Bu bir fikir&rdquo; dedi Raymond.</p>

  <p>Lou zayıf bir sesle araya girdi.</p>

  <p>"Bu benim yapabileceğim bir iş... üstelik zevk de duyarım."</p>

  <p>"Ona yazarım&rdquo; dedi Raymond.</p>

  <p>"Acaba&rdquo; dedi Miss Marple dalgın bir halde. "Yaşlı kadın, polisten bahsetmekle gerçekte ne demek istedi?"</p>

  <p>"Ah, bu yalnızca bir şakaydı."</p>

  <p>"Bu bana bir şeyi anımsatıyor&rdquo; dedi Miss Marple başım hızla sallayarak. "Evet, buldum, bu bana Bay Naysmith'i anımsatıyor."</p>

  <p>"Bay Naysmith de kimdi?" diye sordu Raymond merakla.</p>

  <p>"Arı beslerdi&rdquo; dedi Miss Marple. "Gazetelerdeki büyük pazar bulmacalarını (akrostiş) yapmakta da oldukça ustaydı. Yalnızca eğlenmek için insanlarda yanlış izlenimler uyandırmaktan çok hoşlanırdı.</p>

  <p>Ama bu bazen büyük belalara da yol açardı."</p>

  <p>Hepsi birden Bay Naysmith'in düşüncesiyle bir an için sustular. Ardından, onunla Miss Greenshaw arasında en ufak bir benzerlik bulamayınca, sevgili Jane Teyze'nin belki de ilerleyen yaşı nedeniyle biraz gerçeklerden kopuk olduğuna karar verdiler.</p>

  <p>Horace Bindler daha başka ucube toplamadan Londra'ya döndü ve Raymond West de Miss Greenshaw'a bir mektup yazarak Bayan Louisa Oxley adlı birinin, günlükler üzerinde çalışmaya uygun olduğunu belirtti. Birkaç gün sonra gelen kargacık burgacık, eski tip bir el yazısıyla yazılmış mektupta Miss Greenshaw'un Bayan Oxley'in hizmetlerinden yararlanmak için sabırsızlandığı belirtiliyordu. Ayrıca yaşlı kadın, Bayan Oxley'in kendisiyle görüşmeye gitmesi için bir randevu vermişti.</p>

  <p>Lou hemen bu randevuya gitti, oldukça cömert koşullarda anlaşıldı ve Lou hemen ertesi gün çalışmaya başladı.</p>

  <p>"Sana gerçekten minnettarım&rdquo; dedi Lou, Raymond'a. "İş bana çok uygun. Sabahları çocukları okula bıraktıktan sonra Greenshaw's Folly'ye gideceğim, dönerken de alacağım. Her şey ne kadar muhteşem ayarlandı. Yaşlı kadın bu işe çok inanmışa benziyor."</p>

  <p>İşteki birinci gününün akşamında eve döndükten sonra o günle ilgili izlenimlerini anlattı.</p>

  <p>"Kâhyayı pek gördüm diyemem&rdquo; diye açıkladı. "On bir buçukta sessizce kahveyle bisküvi getirdi ve benimle hiç konuşmadı. Sanırım içten içe benim işe alınmış olmama içerliyor." Ve ekledi.</p>

  <p>"Onunla bahçıvan Alfred arasında sanki kan davası var. Oğlan bu yöreden ve aylak tembelin biri, bu anlaşılıyor, onunla kâhya kadın hiç ama hiç konuşmuyorlar. Miss Greenshaw bu konuda da her zamanki bilmiş tavrıyla, 'Her zaman bahçe ve ev personeli arasında çatışmalar olmuştur,' diyor.</p>

  <p>'Büyükbabamın zamanında da bu böyleydi. Bahçede üç bahçıvan ve bir genç çocuk çalışırdı, evde ise sekiz hizmetçi vardı, ama tartışma hiçbir zaman eksik olmazdı.'"</p>

  <p>Ertesi gün Lou daha başka, yeni haberlerle döndü.</p>

  <p>"Çok ilginç&rdquo; dedi. "Bu sabah benden yeğenine telefon etmemi istedi."</p>

  <p>"Miss Greenshaw'un yeğenine mi?"</p>

  <p>"Evet. Anladığıma göre o bir aktör, gezici bir tiyatro grubunda oynuyor ve ekip yaz sezonu için Boreham on Sea'da. Tiyatroyu arayıp yeğenini yarın öğlen yemeğine beklediğimize ilişkin bir mesaj bıraktım. Gerçekten çok ilginç. Miss Greenshaw kâhyanın bundan haberi olmasını istemiyor.</p>

  <p>Sanırım Bayan Cresswell, onu kızdıracak bir şey yaptı."</p>

  <p>"Yarın bu ilginç diziden heyecan uyandırıcı yeni bir bölüm daha&rdquo; diye mırıldandı Raymond.</p>

  <p>"Gerçekten de aynen dizi film gibi, değil mi? Yeğen ile yeniden bir araya geliş, aile bağları her şeyin üstünde filan... yeni bir vasiyetname, eskisinin yırtılıp atılması."</p>

  <p>"Jane Teyze, çok ciddi görünüyorsun."</p>

  <p>"Ne, ben mi, tatlım? Polis memuru hakkında bir şey söylendiğini duydun mu?"</p>

  <p>Lou şaşkınlıkla baktı.</p>

  <p>"Polis memuru hakkında bir şey bilmiyorum."</p>

  <p>"Bu onun ifadesiydi, tatlım&rdquo; dedi Miss Marple. "Bunun bir anlamı olmalı."</p>

  <p>Lou ertesi gün işe gittiğinde keyfi yerindeydi. Açık ön kapıdan geçerek içeri girdi. Evin kapı ve pencereleri de her zamanki gibi açık duruyordu. Miss Greenshaw hırsızlardan korkmuyordu, zaten evin içindeki birçok şeyin tonlarca ağırlıkta olduğu ve pek bir değerlerinin olmadığı da biliniyor olmalıydı.</p>

  <p>Lou evin bahçe yolunda Alfred'in önünden geçti. Onu gördüğünde genç adam bir ağaca yaslanmış sigara içiyordu, ama Lou'nun onu gördüğünü fark eder etmez bir çalı süpürgesi alıp gayretle oradaki yaprakları süpürmeye başladı. Tembel, avare genç bir adam, diye düşündü Lou. Ama yakışıklı. Hatları bana birini anımsatıyor. Kütüphaneye çıkan merdivenlere gitmek için büyük salondan geçerken gözü şöminenin üstündeki Nathaniel Greenshaw'un büyük portresine takıldı.</p>

  <p>Resimde adam berjer koltuğa oturmuş, adeta Viktorya dönemi zenginliğinin ihtişamını yansıtmaktaydı, elleri heybetli midesinin üzerindeki köstekli saatinin kalın altın zincirindeydi. Lou bakışlarını bu görkemli mideden yukarı, resimdeki yüze kaydırdığında geniş çenesi, gür kaşları ve siyah gösterişli bıyıklarıyla Nathaniel Greenshaw'un gençliğinde yakışıklı biri olması gerektiğini düşündü. Aslında belki de biraz Alfred'i andırıyordu...</p>

  <p>Kütüphaneye gitti, kapıyı arkasından kapadı, daktilosunu açtı ve masanın yan çekmecesindeki günlükleri çıkardı. Açık pencereden Miss Greenshaw'un mor çiçek desenli elbisesi içinde kayalık bahçede, eğilmiş, hani hani yabani ot temizlediğini görebiliyordu. Son iki gün yağışlı geçmiş, bu da yabani otların iyice gelişmesini sağlamıştı.</p>

  <p>Tam bir şehir kızı olan Lou, eğer günün birinde bir bahçesi olursa, asla yabani otların elle temizlenmesi gereken taşlı bir çiçek tarhı yapmayacağını düşündü.</p>

  <p>On bir buçukta Bayan Cresswell elinde kahve tepsisiyle kütüphaneye geldiğinde keyifsizdi; suratı asıktı, huysuzluğu en üst düzeydeydi. Tepsiyi vururcasına masanın üzerine bıraktı ve havaya bakındı.</p>

  <p>"Yemeğe misafir var... evde de hiçbir şey yok. Ne yapmam gerektiğini bilemiyorum? Üstelik Alfred de ortalarda görünmüyor."</p>

  <p>"Ben buraya gelirken bahçe yolunu süpürüyordu&rdquo; dedi Lou.</p>

  <p>"Öyledir muhakkak. Kolay iş!"</p>

  <p>Bayan Cresswell odadan çıktı ve kapıyı arkasından çarptı. Lou kendi kendine gülümsedi. Yeğen!</p>

  <p>Onun nasıl biri olduğunu merak ediyordu.</p>

  <p>Kahvesini içti ve yeniden işine koyuldu. Bu öylesine sürükleyici bir işti ki zaman adeta akıp gidiyordu. Nathaniel Greenshaw günlük tutmaya başlayınca açık sözlülüğün keyfine yenik düşmüştü. Komşu şehirdeki bir barmenin kişisel çekiciliğinin anlatıldığı bir bölümü ele alan Lou bu kısımda oldukça fazla redaksiyon gerekebileceğini saptadı.</p>

  <p>Tam bunu düşünürken bahçeden gelen bir çığlıkla irkildi. Ayağa fırlayıp açık pencereye doğru gitti.</p>

  <p>Miss Greenshaw taşlık bahçeden sendeleyerek eve doğru geliyordu. Ellerini göğsüne bastırmıştı, parmaklarının arasından dışarı ucu tüylü bir mil fırlamıştı. Lou hayretler içinde bunun bir okun mil kısmı olduğunu anladı.</p>

  <p>Miss Greenshaw'un eski hasır şapkası içindeki başı öne, göğsüne düştü. Lou'ya giderek azalan bir sesle seslendi: "...vurdu... o adam vurdu beni... okla vurdu... yardım et..."</p>

  <p>Lou kapısına doğru koştu. Kapının tokmağını bastırdı, ama kapı açılmadı. Bir ya da iki dakikalık bir başarısız çabanın ardından içeri kilitlenmiş olduğunu anladı. Yeniden pencereye koştu.</p>

  <p>"İçeri kilitlendim."</p>

  <p>Lou'ya arkası dönük olan Miss Greenshaw ayakları üzerinde sallanarak daha uzaktaki bir penceredeki kâhya kadına sesleniyordu.</p>

  <p>"Polisi ara... telefon..."</p>

  <p>Sonra aynen bir sarhoş gibi sağa sola yalpalayarak aşağıdaki, misafir salonuna açılan balkon pencerelerinden birinde Lou'nun görüş açısından kayboldu. Bir dakika sonra Lou kırılan porselenlerin şangırtısını ve güçlü bir patırtı duydu, ardından da sessizlik oldu. Zihninde sahneyi canlandırabiliyordu. Miss Greenshaw körlemesine Sevres çay takımının durduğu küçük masanın üstüne devrilmiş olmalıydı.</p>

  <p>Lou çaresizlik içinde kapıyı yumruklamaya, seslenmeye ve bağırmaya başladı. Pencerenin dışında dışarı çıkmasını sağlayacak bir yağmur oluğu ya da asma dalı bile yoktu.</p>

  <p>Sonuçta kapıyı yumruklamaktan yorularak pencereye döndü. Uzaktaki oturma odasının penceresinde kâhya kadının başı belirdi.</p>

  <p>"Gelip beni dışarı çıkarın, Bayan Oxley. Burada kilitli kaldım."</p>

  <p>"Ben de öyle."</p>

  <p>"Aman Tanrım, bu korkunç, değil mi? Polise telefon ettim. Bu odada telefonun paraleli var, ama benim asıl anlayamadığım içeri kilitlenmiş olmamız. Kilitte anahtarın döndüğünün sesini duymadım, siz duydunuz mu?"</p>

  <p>"Hayır. Ben de hiçbir şey duymadım. Ah Tanrım, ne yapacağız? Belki Alfred bizi duyabilir." Lou avazı çıktığınca bağırdı. "Alfred! Alfred!"</p>

  <p>"Her zamanki gibi öğlen yemeğine gidip kaybolmuştur. Saat kaç?"</p>

  <p>Lou saatine baktı.</p>

  <p>"On ikiyi yirmi beş geçiyor."</p>

  <p>"Aslında buçuğa kadar gitmemesi gerekiyor ama fırsat bulur bulmaz ortadan kayboluyor işte."</p>

  <p>"Sizce... sizce... o..."</p>

  <p>Lou, "Ne dersiniz o öldü mü?" diye sormak istiyordu ama sözcükler boğazına tıkanıyordu.</p>

  <p>Beklemekten başka yapacak bir şey yoktu. Lou pencerenin eşiğine oturdu. Evin köşesinden başı miğferli bir polis memuru çıkagelene dek sanki asırlar geçmişti. Lou pencereden aşağı sarktı, adam ellerini gözüne siper yapıp yukarı baktı. Konuştuğunda sesi onları azarlar gibiydi.</p>

  <p>"Neler oluyor burada?" diye sordu küçümseyerek.</p>

  <p>Her biri kendi penceresinden, Lou ve Bayan Cresswell heyecanla tüm olanları sağanak bir yağmur gibi ona ilettiler.</p>

  <p>Polis memuru bir defter ve kalem çıkardı.</p>

  <p>"Siz bayanlar yukarı koşup kendinizi odalarınıza mı kilitlediniz? Adlarınızı alabilir miyim, lütfen?"</p>

  <p>"Hayır. Bizi başka biri kilitledi. Yukarı gelip bizi çıkarın."</p>

  <p>Polis memuru başını sallayarak, "Her şeyin zamanı var&rdquo; dedi ve aşağıdaki pencerelerden birinde kayboldu.</p>

  <p>Bir kez daha zaman kavramı kayboldu. Lou oraya gelen bir arabanın sesini duydu; yalnızca üç dakika geçmiş olmasına rağmen belki de bir saat gibi algılanan bir sürenin ardından önce Bayan Cresswell sonra Lou kilitli bulundukları odalardan diğer polis memuruna göre çok daha cevval bir polis çavuşu tarafından çıkarıldılar.</p>

  <p>"Miss Greenshaw?" Lou'nun sesi titriyordu. "Ne... ne oldu?"</p>

  <p>Çavuş boğazını temizledi.</p>

  <p>"Size bunu söylemek zorunda kaldığım için üzgünüm, madam&rdquo; dedi. "Daha önce Bayan Cresswell'e de söyledim. Bayan Greenshaw öldü."</p>

  <p>"Öldürüldü&rdquo; dedi Bayan Cresswell. "Gerçek bir... cinayet!"</p>

  <p>Çavuş kuşkuyla, "Bir kaza da olabilir&rdquo; dedi. "Bazı taşra delikanlıları ok ve yayla rastgele nişan alıyorlar."</p>

  <p>Yeniden yaklaşan bir arabanın sesi duyuldu. Çavuş hemen belirtti.</p>

  <p>"Bu amirim olmalı." Ve merdivenlerden inmeye başladı.</p>

  <p>Ama gelen polis şefi değildi. Lou ve Bayan Cresswell aşağı indiklerinde genç bir adam çekinerek ön kapıdan içeri girmekteydi. Adam durdu ve şaşkınlık içinde etrafına bakındı.</p>

  <p>Sonra bir şekilde Lou'ya tanıdık gelen sakin, hoş bir ses tonuyla -belki de bu Greenshaw ailesinin özelliğiydi- sordu:</p>

  <p>"Özür dilerim... şey... Miss Greenshaw burada mı oturuyor?"</p>

  <p>"Önce bana adınızı söyleyin de&rdquo; diyen çavuş, ona doğru ilerledi.</p>

  <p>"Fletcher&rdquo; dedi genç adam. "Nat Fletcher. Aslında Miss Greenshaw'un yeğeniyim."</p>

  <p>"Gerçekten sir, şey... çok üzgünüm... eminim ki..."</p>

  <p>"Bir şey mi oldu? Kötü bir şey mi oldu?" diye sordu Nat Fletcher.</p>

  <p>"Burada bir şey... kaza... teyzeniz bir okla vuruldu... ok şahdamarına isabet etmiş."</p>

  <p>Bayan Cresswell her zamanki sakin havasını kaybetmiş, isterik bir havada haykırıyordu.</p>

  <p>"H'aberiniz yok mu, teyzeniz öldürüldü, h'aber bu işte. Teyzeniz öldürüldü."</p>

  <p>Müfettiş Welch sandalyesini masaya biraz daha yaklaştırdı ve bakışlarını odadaki dört insan üzerinde gezdirdi. Aynı günün akşamıydı. Lou Oxley'in yeniden ifadesini almak üzere Westlerin evine gelmişti.</p>

  <p>"Söylediklerinin aynen şu sözcükler olduğundan emin misiniz?... vurdu... o adam vurdu beni... okla vurdu... yardım et..."</p>

  <p>Lou başıyla onayladı.</p>

  <p>"Peki ya zaman?"</p>

  <p>"Bir ya da iki dakika sonra saatime baktım... tam olarak on iki yirmi beşti."</p>

  <p>"Saatiniz zamanı doğru gösterir mi?"</p>

  <p>"Odadaki saate de bakmıştım."</p>

  <p>Müfettiş, Raymond West'e döndü.</p>

  <p>"Öğrendiğimize göre bir hafta kadar önce siz ve Bay Horace Bindler adında biri Miss Greenshaw'un vasiyetnamesinin tanıkları olmuşsunuz. Bu doğru mu?"</p>

  <p>Raymond kısaca Horace Bindler ile birlikte o öğleden sonra Greenshaw's Folly'ye yaptıkları ziyaretin ayrıntılarını özetledi.</p>

  <p>"Sizin tanıklığınız çok önemli olabilir&rdquo; dedi Welch. "Miss Greenshaw size açıkça vasiyetnamesinin lehtarının Bayan Cresswell, yani kâhya kadın olacağını ve bunun karşılığında Bayan Creswell'in de o ölene dek ücret almayacağını belirtti, doğru değil mi?"</p>

  <p>"Bana söylediği buydu... evet."</p>

  <p>"Sizce Bayan Cresswell tam olarak bu durumdan haberdar mıydı?"</p>

  <p>"Öyle olduğundan hiçbir kuşkum olmadığını söyleyebilirim. Miss Greenshaw benim önümde ona lehtarların vasiyetnameye tanık olmamaları gerektiğine dair bir imada bulundu ve Bayan Cresswell de bununla ne denmek istendiğini kesinlikle anladı. Ayrıca Miss Greenshaw'un kendisi de Bayan Cresswell ile konuşarak bu düzenlemeyi yaptıklarından bahsetmişti."</p>

  <p>"O zaman Bayan Cresswell'in bu vasiyetnameden yararlanacak taraf olduğuna inanmak için yeterli nedeni vardı. Onun açısından cinayet nedeni apaçık ortada ve eğer Miss Oxley gibi o da odasına kilitlenmemiş olsaydı, bu cinayetin birinci plandaki zanlısı olacağı muhakkaktı. Ayrıca zaten Miss Greenshaw da onu vuranın bir erkek olduğunu söylemiş."</p>

  <p>"Acaba gerçekten odasında kilitli miydi?"</p>

  <p>"Ah, evet. Onu dışarı çıkaran Çavuş Cayley oldu. Odanın kapısında eski tip büyük ağır anahtarı olan eski tür bir kilit var. Anahtar kilidin üstündeydi, bu durumda içeriden bir şekilde çevrilmiş olması ya da herhangi bir dalavere yapılmış olması olanaksız. Evet, Miss Cresswell'in odada kilitli kaldığını ve dışarı çıkamadığını kesinlikle kabul etmeliyiz.ayrıca odada ok ile yay da yoktu ve zaten Miss Greenshaw'un o pencereden vurulmuş olması da olanaksız -görüş açısı bunu engelliyor-hayır, Miss Cresswell kesinlikle bu olayın dışında."</p>

  <p>Kısa bir suskunluğun ardından ekledi:</p>

  <p>"Ne dersiniz sizce Miss Greenshaw ikili oynayabilecek karakterde biri miydi?"</p>

  <p>Miss Marple oturduğu köşeden başını kaldırarak, ilgiyle baktı.</p>

  <p>"Yani vasiyetnamede her şeye rağmen Miss Cresswell'in adı belirtilmemiş miydi?" diye sordu.</p>

  <p>Müfettiş Welch, onu şaşkın bakışlarla süzdü.</p>

  <p>"Bu çok zekice bir tahmin, madam." Ve ekledi. "Doğru. Miss Cresswell vasiyetnamedeki lehtar değildi."</p>

  <p>"Aynen Bay Naysmith gibi&rdquo; dedi Miss Marple başıyla onaylayarak. "Miss Greenshaw, Bayan Cresswell'e her şeyini ona bırakacağını söyledi, böylece ücret ödemekten kurtuldu ve sonra parasını başka birine bıraktı. Hiç kuşkusuz bunu yapmış olmaktan dolayı kendisiyle gurur duyuyordu. Bu durumda vasiyetnameyi Lady Audley'in Sırrı adlı kitabın içine yerleştirirken kıkırdamasına da şaşmamak gerek."</p>

  <p>"Bayan Oxley'in orada olup bize vasiyetnamenin nerede olduğunu söylemesi büyük şans&rdquo; dedi müfettiş. "Aksi takdirde çok uzun süre vasiyetnameyi arayabilirdik."</p>

  <p>"Tam Viktorya devrine yakışır bir espri anlayışı&rdquo; diye mırıldandı Raymond West.</p>

  <p>"Öyleyse tüm varlığını yine de yeğenine bıraktı&rdquo; dedi Lou.</p>

  <p>Müfettiş başını salladı.</p>

  <p>"Hayır&rdquo; dedi. "Nat Fletcher'e bırakmadı. Hikâye bu noktada biraz karışık -elbette ben de burada yeniyim ve söylentileri ancak ikinci elden dinleyebildim- ama anlaşıldığı kadarıyla geçmişte Miss Greenshaw ve kız kardeşi aynı yakışıklı genç binicilik hocasına ilgi duymuşlar. Sonuçta adamla evlenen kız kardeşi olmuş. Neyse, hayır, parasını yeğenine bırakmadı." Konuşmasına ara verip alnını kaşıdı. "Parasını Alfred'e bıraktı&rdquo; diye ekledi daha sonra.</p>

  <p>"Alfred, yani bahçıvana mı?" Joan şaşkınlık içinde sordu.</p>

  <p>"Evet, Bayan West. Alfred Pollock."</p>

  <p>"Peki, ama neden?" diye bağırdı Lou.</p>

  <p>Miss Marple hafifçe öksürerek mırıldandı.</p>

  <p>"Tahminimce, kim bilir belki de yanılıyorumdur ama, bunu yapması için bizim ailesel diye nitelendirdiğimiz türde nedenleri vardı."</p>

  <p>"Bunu böyle de niteleyebilirsiniz&rdquo; diye onayladı müfettiş. "Alfred'in dedesi olan Thomas Pollock'un Bay Greenshaw'un gayri meşru çocuğu olduğu sanırım tüm köyde bilinen bir durum."</p>

  <p>"Elbette&rdquo; diye bağırdı Lou. "O benzerlik. Bu sabah bunu fark etmiştim."</p>

  <p>Alfred'le karşılaştıktan sonra eve girişini ve Greenshaw'un portresine bakmasını anımsadı.</p>

  <p>"Kanımca&rdquo; dedi Miss Marple. "Alfred Pollock'un bu evden gurur duyduğunu, hatta burada yaşamak istediğini düşündü, yeğeni ise nasıl olsa burayı kullanmayacak ve fırsat bulur bulmaz satacaktı. O bir aktör, değil mi? Şu sıralar hangi oyunda rol alıyor?"</p>

  <p>Yaşlı kadının yine asıl konuyu saptıracağı kesin, diye düşünen Müfettiş Welch yine de kibarca ve sabırla cevap verdi.</p>

  <p>"Sanırım James Barrie'nin oyunlarını sahneledikleri bir sezon geçiriyorlar."</p>

  <p>"Barrie&rdquo; dedi Miss Marple düşünceli bir şekilde.</p>

  <p>"Her Kadının Bildiği&rdquo; diyen müfettiş kızardı. "Oyunun adı buydu&rdquo; dedi aceleyle. "Ben aslında pek sık tiyatroya giden bir insan değilim&rdquo; diye ekledi. "Ama karım tek başına gider ve bu oyunu da geçen hafta gördü. Çok iyi sahnelendiğini söylemişti."</p>

  <p>"Barrie gerçekten de bazı çok hoş oyunlar yazdı&rdquo; dedi Miss Marple. "Yine de itiraf etmeliyim ki çok eski bir dostum olan General Easterly ile gittiğim Barrie'nin Little Mary adlı oyununda..."</p>

  <p>Üzüntüyle başını salladı. "İkimiz de nereye bakacağımızı şaşırdık."</p>

  <p>Little Mary adlı oyun hakkında hiçbir fikri olmayan müfettiş tamamıyla anlamsız bir şekilde yaşlı kadına bakıyordu. Miss Marple açıkladı:</p>

  <p>"Ben genç bir kızken hiç kimse mide sözcüğünü bile ağzına almazdı, müfettiş."</p>

  <p>Müfettiş daha da şaşkın bakmaya başladı. Miss Marple ağzının içinde oyun adlarını mırıldanmayı sürdürdü.</p>

  <p>"The Admirable Crichton.&rdquo; (<span class="t10">Takdire</span> <span class="t10">Ş</span><span class="t10">ayan Crichton.)</span> Çok akılcı. Mary Rose, güzel bir oyun.</p>

  <p>Hatırlıyorum da bağırmıştım. Quality Street. Pek beğenmemiştim. Sonra bir oyun daha vardı. A Kiss for Cinderella. Ah, elbette."</p>

  <p>Müfettiş, Welch'in tiyatro tartışmalarıyla kaybedecek zamanı yoktu. Asıl konuya döndü.</p>

  <p>"Sorun&rdquo; dedi. "Alfred Pollock'un yaşlı kadının onu lehtar olarak gösterdiği bir vasiyetname yaptığını bilip bilmediği? Kadın, ona söylemiş miydi?" Ve ekledi. "Bakın... Boreham Lovell'de bir okçuluk kulübü var ve Alfred Pollock da oranın üyesi. Bu arada onun ok ve yayla hedefi tutturma konusunda çok iyi bir atıcı olduğunu da öğrendik."</p>

  <p>"O zaman durum son derece açık ve ortada, öyle değil mi?" diye sordu Raymond West. "İki kadının üzerine kapıların kilitlenmiş olması da duruma uyuyor... o onların evde olduklarını da biliyordu."</p>

  <p>Müfettiş, ona baktı. Sesinde derin bir hüzün vardı.</p>

  <p>"Ama o sırada başka yerde bulunduğuna dair tanığı var&rdquo; dedi müfettiş.</p>

  <p>"Her zaman tanıkların oldukça kuşkulu olduklarını düşünmüşümdür."</p>

  <p>"Olabilir&rdquo; dedi Müfettiş Welch. "Bir yazar olarak siz böyle düşünebilirsiniz."</p>

  <p>"Ben dedektif romanları yazarı değilim&rdquo; dedi Raymond West, böyle bir şeyin düşüncesinden bile ürkerek.</p>

  <p>Müfettiş iç çekti.</p>

  <p>"Aslında üç zanlımız var&rdquo; diye açıkladı. "Her üçü de olay sırasında olay yerinin çok yakınında bulunuyorlardı. Ancak işin asıl saçma olan tarafı, incelendiğinde aralarından hiçbirinin bunu yapmış olmasının mümkün olmaması. Kâhya kadını biraz önce konuşmuştuk; yeğen Nat Fletcher'e gelince, olay sırasında oraya birkaç mil uzaktaki bir garajda arabasının deposunu doldurmuş ve yol sormuş. Alfred Pollock'a gelince, en azından altı kişi onun Dog and Duck adlı puba on ikiyi yirmi geçe girdiğine, orada bir saat kalıp her zamanki gibi bira ve yanında peynir ekmek yediğine yeminli tanıklık etmeye hazırlar."</p>

  <p>"Önceden düşünülerek, kasıtlı olarak hazırlanmış tanıklar&rdquo; dedi Raymond West umutla.</p>

  <p>"Belki&rdquo; dedi Müfettiş Welch. "Ama öyleyse bile, bunu ayarlayabilmiş."</p>

  <p>Uzun bir sessizlik oldu. Ardından Raymond başını Miss Marple'ın dimdik, düşünceli oturduğu köşeye çevirdi.</p>

  <p>"Tam sana göre bir durum, Jane Teyze&rdquo; dedi. "Müfettiş şaşırıp kalmış, ben de öyle, Joan da, Lou da aynı durumda, hepimiz bu duruma bir anlam veremez haldeyiz. Ama sen Jane Teyze, senin için her şey kristal kadar berrak, öyle değil mi? Haklı mıyım?"</p>

  <p>"Pek öyle olduğunu söyleyemem, yavrum&rdquo; dedi Miss Marple. "Kristal berraklığında filan da değil, sevgili Raymond, bu bir oyun değil. Zavallı Miss Greenshaw'un ölmeyi istediğini hiç sanmıyorum ve bu aslında çok vahşice işlenmiş bir cinayet. Çok çok iyi planlanmış ve soğukkanlılıkla gerçekleştirilmiş. Bu şaka kaldıracak bir konu değil."</p>

  <p>"Çok üzgünüm&rdquo; dedi Raymond utanarak. "Aslında göründüğüm kadar duyarsız biri değilim. Bazen insan bazı şeyleri hafife almak istiyor; çoğu kez de bundan dehşete düştüğü için."</p>

  <p>"Sanırım modern eğilim bu&rdquo; dedi Miss Marple. "Tüm bu savaşlar ve cenazeler konusunda yapılan espriler. Evet, belki de size duyarsız derken ben düşüncesizlik ettim."</p>

  <p>"Aslında&rdquo; dedi Joan. "Bu onu pekiyi tanımıyor olmamızdan kaynaklanıyor."</p>

  <p>"İşte bu çok doğru&rdquo; dedi Miss Marple. "Sen sevgili Joan, onu tanımıyordun. Ben de tanımıyordum.</p>

  <p>Raymond ise yalnızca bir öğleden sonra konuşmasında edindiği izlenim çerçevesinde tanıyordu.</p>

  <p>Lou'ya gelince o da iki gündür tanıyordu."</p>

  <p>"Haydi, asıl konuya gel, Jane Teyze&rdquo; dedi Raymond. "Bize bu konudaki görüşlerini anlat.</p>

  <p>Sakıncası yok, değil mi müfettiş."</p>

  <p>Müfettiş nezaketle, "Kesinlikle yok&rdquo; dedi.</p>

  <p>"Evet, sevgili gençler, göründüğü kadarıyla bu cinayeti işlemiş ya da işleyebilecek durumda olan ve de yaşlı kadını öldürmek için nedeni olan üç kişi vardı. Ve bu kişilerden her birinin yine son derece basit nedenlerle bunu yapmadıkları anlaşılıyor. Kâhya kadının bunu yapması olanaksızdı, çünkü odasında kilitliydi ve Bayan Greenshaw özellikle kendisini vuranın bir erkek olduğunu belirtmişti.</p>

  <p>Cinayetin işlendiği sırada Dog and Duck'ta olduğu için bahçıvanın bunu yapmış olması olanaksız.</p>

  <p>Yeğene gelince onun da yapması olanaksızdı, çünkü o sırada birkaç mil uzakta arabasındaydı."</p>

  <p>"Durumu açıkça ortaya koydunuz, madam&rdquo; dedi müfettiş.</p>

  <p>"Peki, tamamen dışarıdan gelen birinin cinayeti işlemiş olması da olanaksız göründüğüne göre, şu andaki durumumuz ne, neredeyiz?"</p>

  <p>"Zaten müfettişin bilmek istediği de bu, Jane Teyze&rdquo; dedi Raymond West.</p>

  <p>"Bazen olaylar gerçekte olduğundan çok farklı görünebilir&rdquo; dedi Miss Marple özür dilercesine.</p>

  <p>"Eğer eylemleri ya da bu üç kişinin yerlerini değiştirebilsek, cinayet zamanını da değiştirmemiz mümkün olamaz mıydı?"</p>

  <p>Lou, "Yani hem kol saatimin hem de duvar saatinin yanlış olduğunu mu söylemek istiyorsun, Jane Teyze?" diye sordu.</p>

  <p>"Hayır, hayatım&rdquo; dedi Miss Marple. "Kastettiğim bu değildi. Söylemek istediğim cinayetin senin işlendiğini düşündüğün zamanda işlenmemiş olabileceği."</p>

  <p>"Ama gözlerimle gördüm&rdquo; diye bağırdı Lou.</p>

  <p>"Doğru ama benim asıl merak ettiğim de zaten bu, hayatım, senin özellikle bunu görmenin istenmiş olup olmadığı. Biliyor musun hep kendi kendime, senin bu işe alınmanın gerçek nedeninin bu olup olmadığını soruyorum."</p>

  <p>"Ne demek istiyorsun, Jane Teyze?"</p>

  <p>"Bak tatlım, bu belki çok saçma görünebilir. Miss Greenshaw para harcamaktan hoşlanmıyordu, yine de seni işe aldı ve senin istediğin ağır koşulları kolaylıkla, isteyerek kabullendi. Bana öyle geliyor ki belki de senin özellikle o kütüphanede, birinci katta olman ve pencereden bakarak en önemli, anahtar tanık olman istendi. Kuşkusuz dışarıdan, aleyhinde söylenecek bir şey olmayan, güvenilir biri; cinayetin zamanım ve yerini belirleyecek kişi."</p>

  <p>Lou duyduklarına inanamayarak, "Ama böyle demekle&rdquo; diye haykırdı. "Miss Greenshaw'un öldürülmeyi planladığını kastetmiyorsun, değil mi?"</p>

  <p>"Hayır, canım, demek istediğim senin aslında Miss Greenshaw'u iyi tanımadığın. Senin eve gittiğin zaman gördüğün Miss Greenshaw ile birkaç gün önce Raymond'la konuşan Miss Greenshaw'un aynı insan olmaları kesinlikle şart değil, öyle değil mi? Oh evet, biliyorum&rdquo; diye ekledi Lou'nun cevap vermesini önleyerek. "Aynı demode minik çiçek desenli elbiseyi giymişti ve başında aynı yırtık pırtık hasır şapka vardı, saçları da taranmamıştı. Raymond'un bize geçen hafta yaptığı tanıma tıpatıp uyuyordu. Ama senin de bildiğin gibi bu iki kadın yaklaşık aynı yaşlarda, boyda ve kilodalar. Kâhya ile Miss Greenshaw'u kastediyorum."</p>

  <p>"Ama kâhya kadın şişman&rdquo; diye haykırdı Lou. "İnanılmaz büyük göğüsleri var."</p>

  <p>Miss Marple hafifçe öksürdü.</p>

  <p>"Ama tatlım, kesinlikle, bugün artık ben kendi gözümle gördüm -şey yani- mağazalarda bunlar son derece uygunsuz şekilde sergileniyor. Biri için artık istediği ölçüde ve boyutta bir göğse sahip olmak çok kolay."</p>

  <p>"Ne demek istiyorsun?" diye sordu Raymond.</p>

  <p>"Yalnızca düşünüyordum, hayatım, Lou'nun orada çalıştığı iki üç günde bir kadın rahatlıkla her iki rolü de oynayabilirdi. Lou, sen kâhyayı, sabahları kahve tepsisini getirdiği zamanların dışında pek görmediğini söyledin. Akıllı bir artistin sahnede iki farklı karakteri bir ya da iki dakikalık zaman dilimleri içinde oynayabilmesi mümkündür. Bu değişimin çok basit şekilde ayarlanabildiğinden eminim. O markiz saçı da eminim yalnızca kolayca geçirilip çıkarılan bir tür peruktu."</p>

  <p>"Jane Teyze! Yani sen Bayan Greenshaw'un ben orada çalışmaya başlamadan önce mi öldürülmüş olduğunu kastediyorsun?"</p>

  <p>"Öldürülmüş değildi. Nasıl diyeyim, ilaç etkisinde baygın tutuluyordu. Kâhya kadın gibi vicdansız, ahlaki değerleri olmayan bir kadın için bu yapılması çok kolay bir şeydi. Daha sonra da senin karşına Miss Greenshaw olarak çıkıp seninle anlaştı ve senden yeğenine telefon ederek belirli bir saatte öğlen yemeğine davet etmeni istedi. Miss Greenshaw'un gerçek Miss Greenshaw olmadığını anlayabilecek tek kişi Alfred'di. Eğer anımsıyorsan orada çalıştığın ilk iki günde hava yağışlıydı ve Miss Greenshaw evde kaldı. Alfred, kâhya kadınla ölesiye kavgalı olduğu için zaten eve asla ayak basmıyordu. Son sabah ise Alfred bahçe yolundaydı, Miss Greenshaw ise kayalık bahçede çalışıyordu. Aslında o kayalık bahçeye bir göz atmayı çok isterdim."</p>

  <p>"Yani Miss Greenshaw'u öldürenin Miss Cresswell olduğunu mu söylüyorsunuz?"</p>

  <p>"Kadının sana kahve getirdikten sonra dışarıya çıkarken kapıyı üstüne kilitlediğini düşünüyorum, sonra bilinçsiz, baygın durumdaki Miss Greenshaw'u misafir salonuna taşıdı ve Miss Greenshaw kılığına bürünüp senin rahatlıkla pencereden görebileceğin şekilde kayalık bahçede çalışmaya gitti.</p>

  <p>Zamanı gelince de çığlık atıp parmaklarının arasına sanki göğsüne saplanmış bir ok varmış gibi sıkıştırarak ve sendeleyerek eve doğru geldi. Yardım istiyordu ve bu arada kâhya kadından tüm kuşkuları uzaklaştıracak şekilde kendisini vuranın bir erkek olduğunu da belirtmeyi ihmal etmedi.</p>

  <p>Aynı şekilde kâhya kadının odasının penceresine doğru da sanki onu orada görmüşçesine seslendi.</p>

  <p>Misafir odasına girince de, üzerinde porselenlerin durduğu masayı çarpıp devirdi. Ardından hızla yukarı koştu, markiz giysilerini giydi ve birkaç dakikaya kalmadan başını penceresinden uzatıp sana kilitli kalmış olduğunu söyleyebildi."</p>

  <p>"Ama onun odası da kilitliydi&rdquo; dedi Lou.</p>

  <p>"Biliyorum. İşte polis memuru da tam bu noktada sahneye çıkıyor."</p>

  <p>"Hangi polis memuru?"</p>

  <p>"Kesinlikle doğru... hangi polis memuru? Müfettiş, eğer sizce bir sakıncası yoksa, bana tam olarak ne zaman ve nasıl olay yerine ulaştığınızı anlatabilir miydiniz?"</p>

  <p>Müfettiş şaşırmış görünüyordu.</p>

  <p>"Saat tam on iki yirmi dokuzda Miss Greenshaw'dan ev sahibinin vurulduğunu belirten bir telefon aldık. Çavuş Cayley'le birlikte hemen harekete geçip arabamızla oraya tam olarak on iki otuz beşte vardık. Miss Greenshaw ölmüştü ve her iki bayan da odalarında kilitliydi."</p>

  <p>"Evet, işte görüyorsun tatlım&rdquo; dedi Miss Marple, Lou'ya dönerek. "İlk gördüğün polis memuru gerçek bir polis değildi. Onun üzerinde tekrar hiç düşünmedin, zaten kişi bunu asla yapmaz, üniformayı yasanın bir parçası olarak düşünür, hepsi bu."</p>

  <p>"Peki ama kim... niçin?"</p>

  <p>"Kim olduğuna gelince -eğer A Kiss for Cinderella da oynuyorsan- bu oyunun asıl karakteri bir polistir. Dolayısıyla Nat Fletcher için sahnedeki kostümünü giymek ve ona göre davranmak hiç zor değildi. Dikkatleri zamana çekmek için garajda özellikle yolu sordu -on iki yirmi beş- sonra buraya geldi, arabasını köşede bıraktı, polis üniformasını giydi ve kendi 'rolünü' oynadı."</p>

  <p>"Peki neden?... neden?"</p>

  <p>"Birinin kâhya kadının kapısını dışarıdan kilitlemesi gerekiyordu ve de oku Bayan Greenshaw'a saplaması. Bir insana uzaktan ok atabileceğin gibi aynı oku rahatlıkla bedenine saplayabilirsin de, ama bu güç ister."</p>

  <p>"Yani sence her ikisi de bu işin içindeler mi?"</p>

  <p>"Oh evet, öyle olduğunu düşünüyorum. Büyük olasılıkla da onlar anne oğul."</p>

  <p>"Ama Miss Greenshaw'un kız kardeşi çok uzun süre önce ölmüştü."</p>

  <p>"Evet doğru ama Bay Fletcher'in yeniden evlenmiş olduğundan da hiç kuşkum yok. Anlatılanlardan kendisinin bunu yapacak tipte bir adam olduğu ortaya çıkıyor. Bence doğum sırasında çocuk da ölmüştü ve bu yeğen olarak adlandırılan da büyük olasılıkla bu ikinci kadının oğlu, yani aileyle hiçbir akrabalık bağı yok. Kadın kâhya olarak işe girdi ve ortamı araştırdı, casusluk yaptı. Sonra oğlan, Miss Greenshaw'a yeğeni olarak mektup yazdı ve onu ziyaret etmeyi önerdi -onu polis üniformasıyla ziyaret edeceğine ilişkin bir şaka da yapmış olabilir- ya da onu oyununa davet etti.</p>

  <p>Ancak tahminimce Miss Greenshaw gerçeği tahmin edip kuşkulandı ve onu görmeyi reddetti. Eğer vasiyetname yapmadan ölecek olursa, doğal olarak tek mirasçısı bu yeğen olacaktı. Tabii ki bu durumda hemen kâhyanın lehtar olarak gösterileceği bir vasiyetname yaptı -tam düşündükleri gibi-işin sonrasıysa onlar için çocuk oyuncağıydı."</p>

  <p>"Peki ama neden ok kullandılar?" diye sordu Joan. "Bu kadar dolambaçlı bir yola gerek var mıydı?"</p>

  <p>"Aslında hiç de dolambaçlı değil, tatlım. Alfred bir okçuluk kulübüne üyeydi; suçun Alfred'in üzerine kalması planlanmaktaydı. Alfred'in her zamankinden önce on iki yirmide pubta olması kendisi açısından çok büyük bir şans. Alfred her zaman işini bırakması gereken zamandan biraz önce bırakırdı; işte bu tam olarak onların işine yarayacaktı..." Miss Marple başını salladı. "Gerçi ahlaki açıdan yanlış ama Alfred'in tembelliği yaşamını kurtardı."</p>

  <p>Müfettiş boğazını temizledi.</p>

  <p>"Evet, madam, varsayımlarınız son derece ilginç. Ancak kabul edersiniz ki bunları araştırmam gerekecek."</p>

  <p>Miss Marple ile Raymond West kayalık bahçede durmuş, ot ve kurumuş bitkilerle dolu bahçıvan sepetine bakıyorlardı.</p>

  <p>Miss Marple mırıldandı.</p>

  <p>"Alyssum, saxifrage, cytisus, thimble campanula... Evet, işte aradığım tüm kanıtlar burada. Dün burada bahçıvanlık yapan her kimse otlarla birlikte bitkileri de çekip çıkarmış. İşte şimdi kesinlikle haklı olduğumu biliyorum. Beni buraya getirdiğin için teşekkürler, sevgili Raymond. Burayı kendi gözlerimle görmeyi çok istiyordum."</p>

  <p>Miss Marple ve Raymond birlikte Greenshaw's Folly adı verilen devasa çirkin yapıya baktılar.</p>

  <p>O anda duydukları bir öksürük arkalarını dönmelerine neden oldu. Yakışıklı genç bir adam da eve bakıyordu.</p>

  <p>"Baş belası bir büyüklük&rdquo; dedi. "Günümüz için çok büyük ya da onlar öyle diyor. Benim bu konuda bilgim yok. Eğer bir spor-toto kazansaydım ve çok param olsaydı, yaptıracağım ev aynen böyle olurdu."</p>

  <p>Sonra onlara utangaç bir havada, çekinerek gülümsedi.</p>

  <p>"Düşünüyorum da, neyse şimdi artık söyleyebilirim... bu büyük evi yaptıran benim büyükbabamdı&rdquo; dedi Alfred Pollock. "Her ne kadar Greenshaw'un Çılgınlığı deseler de burası güzel bir ev."</p>

  <p class="p7"><span class="t12">SON</span></p>
</body>
</html>
