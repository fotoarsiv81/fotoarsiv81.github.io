<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:xml="http://www.w3.org/XML/1998/namespace" xml:lang="az">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>Kâhya Kadın</title>
</head>

<body>
  <p class="h11"><br /></p>

  <h2 class="h11" style="text-align: center;">Kâhya Kadın</h2>

  <p><br /></p>

  <p>"Evet” diye sordu Dr. Haydock, hastasına. "Bugün nasılsınız?"</p>

  <p>Miss Marple başını yastıktan kaldırmadan hafifçe gülümseyerek, "Sanırım şimdi çok daha iyiyim” dedi. "Ama kendimi son derece bezgin hissediyorum. İçimde sanki ölsem çok daha iyi olurmuş gibi bir his var. Zaten artık genç de değilim. Kimsenin bana ihtiyacı yok ve kimse de beni istemiyor."</p>

  <p>Dr. Haydock her zamanki haşin tavrıyla sözünü kesti.</p>

  <p>"Evet, evet, bu tür griplerin tipik yan etkisi. Tek yapmanız gereken sizi güçlendirecek dikkatinizi dağıtacak bir şeyler bulmak. Zihinsel bir tonik."</p>

  <p>Miss Marple iç çekti ve başını salladı.</p>

  <p>"Ve ayrıca” diye ekledi Dr. Haydock. "Bunun ilacını da yanımda getirdim."</p>

  <p>Yatağa doğru uzun bir mektup zarfı uzattı.</p>

  <p>"Tam size göre bir şey. Sizin çizginizde bir tür bilmece."</p>

  <p>"Bir bilmece mi?" Miss Marple ilgilenmiş gibiydi.</p>

  <p>"Benim ufak bir edebi denemem” diye açıkladı doktor hafifçe kızararak. '"O dedi.' Bu dedi. 'Kız düşündü.' Ve bunun gibi. Tüm bunlardan gerçek bir öykü oluşturmayı denedim. Öykünün kurgusu ise tamamen gerçek."</p>

  <p>"Peki o zaman neden bilmece diyorsunuz?" diye Miss Marple sordu.</p>

  <p>Doktor Haydock gülümsedi.</p>

  <p>"Çünkü çözümü tamamen size bağlı. Sizin her zaman ifade ettiğiniz kadar akıllı olup olmadığınızı görmek istiyorum."</p>

  <p>Bu açıklamanın ardından Doktor Haydock oradan ayrıldı. Miss Marple elle yazılmış notları alarak okumaya başladı.</p>

  <p>"Peki ama gelin nerede?" diye sordu Miss Harmon heyecanla.</p>

  <p>Bütün köy Harry Laxton'un yurtdışından yanında getirdiği zengin ve güzel kadını merak ediyordu.</p>

  <p>Bu, genç haylaz çapkının, Harry'nin bu kez de şansının yaver gittiğine ilişkin genel bir kanı vardı.</p>

  <p>Zaten ona karşı her zaman, herkes hoşgörülü davranırdı. Hatta onun sapanını dikkatsizce kullanmasının kurbanı olan pencere camlarının sahipleri bile Harry'nin pişmanlık içinde özür dilemesi karşısında boşuna öfkelenmiş olduklarını düşünürlerdi. Harry camları kırmış, meyve bahçelerini soymuş, tavşanları kaçırmış, daha sonraları büyük borçlar yapmış, yörenin tütün mamulleri satıcısının kızıyla ilişkiye girmiş, bu ilişkiyi bitirmiş ve Afrika'ya kaçırılmıştı, ama ardından hakkında -genelde yaşlı dullardan ve yaşlı evde kalmış kızlardan oluşan köy toplumunda-yine hoşgörüyle şöyle mırıldanılmıştı. "Nihayet! Ergenlik çılgınlıkları! Artık sakinleşir."</p>

  <p>Ve sorumsuz genç sonuçta geri dönmüştü hem de... ıstırap içinde perişan değil, zaferle!</p>

  <p>Söylendiğine göre Harry Laxton'un "işleri yolundaydı." Kendini toparlamıştı, çok çalışmış ve sonuçta hatırı sayılır bir servetin sahibi olan genç bir İngiliz-Fransız meleziyle karşılaşmış ve onunla mutlu bir beraberlik kurmayı başarmıştı.</p>

  <p>Harry aslında Londra'da da yaşayabilir ya da moda av partilerinin düzenlendiği yörelerden birinde bir ev satın alabilirdi, ama kendi yuvasına dönmeyi yeğlemişti. Ve burada da son derece romantik bir şekilde, bir zamanlar çocukluğunun geçtiği müştemilatın bulunduğu yıkık malikâneyi satın almıştı. Kingsdean Malikânesi yaklaşık yetmiş yıldır kullanılmamaktaydı. Yıkık döküktü, giderek harabeye dönmüştü. Yaşlı kâhya ve karısı evin yaşanabilir tek kısmında yaşıyorlardı. Burası geniş, büyük, albenisiz, kimsenin ilgilenmediği, bakımsız bir malikâneydi, bahçelerini yabani bitkiler kaplamış, ağaçların arasına gömülmüş, büyülü cadı konaklarına benzer bir hal almıştı.</p>

  <p>Küçük, sevimli, iddiasız bir yapı olan müştemilat binası ise uzun yıllar boyunca Binbaşı Laxton'a, yani Harry'nin babasına kiralanmıştı. Harry küçük bir çocukken Kingsdean Malikânesi’nde aylak aylak dolaşmış, buranın karmaşık bahçelerinin, korusunun her milimini öğrenmişti, ayrıca eski evin de onun için bambaşka bir çekiciliği vardı.</p>

  <p>Binbaşı Laxton birkaç yıl önce ölmüştü, dolayısıyla Harry'nin geri dönmek için artık bir nedeninin de kalmadığı düşünülmekteydi özellikle de gençlik yıllarının geçtiği eve gelin getireceği kimsenin aklına bile gelmemişti. Yıkık, harabe Kingsdean Malikânesi elden geçirildi. Bir inşaatçı ve mimar ordusu buraya doluştu ve bu yalnızca büyük bir servetin sağlayabileceği -akıl almayacak kadar kısa bir sürede- ev yeniden ağaçların arasından tüm beyazlığı ve ihtişamıyla ortaya çıktı.</p>

  <p>Bunu bir bahçıvanlar ordusu ve ardından da mobilya şirketlerinin kamyonları izledi. Artık ev hazırdı. Uşaklar da gelmişlerdi. En sonunda muhteşem bir limuzin Harry ve Bayan Harry'yi evin ön kapısında indirdi.</p>

  <p>Köy halkı merak içindeydi, köyün en büyük evinin sahibi olan ve kendini köy sosyetesinin önde gelen kişisi olarak gören Bayan Price köy halkına davetiyeler göndererek "geline hoş geldin" partisi düzenledi.</p>

  <p>Bu köy için büyük bir olaydı. Kadınlardan birçoğu davet için yeni giysiler aldılar. Herkes heyecan içindeydi, merak ediyor ve bir an önce bu masal perisiyle tanışmak için sabırsızlanıyordu. Herkesin dilinde bunun bir peri masalı olduğu vardı.</p>

  <p>Güneş yanığı, canlı kanlı evde kalmış bir kız olan Miss Harmon itişe kakışa kalabalık salona girmeye çalışırken çevresini soru yağmuruna tutmadan edemiyordu. Ufak tefek, ince, ekşimiş suratlı bir kız kurusu olan Miss Brent ise heyecan içinde onu bilgilendirmeye çalışıyordu.</p>

  <p>"Ah, dostum, o gerçekten büyüleyici, çok hoş. Öylesine nazik ki. Ve öylesine genç. İnsan böyle her şeye sahip birini karşısında görünce kıskanmadan edemiyor. Güzellik, para, terbiye, hepsi en üst düzeyde, kızda sıradan olan hiçbir şey yok, üstelik sevgili Harry de ona o kadar bağlı ki."</p>

  <p>"Dur bakalım” dedi Miss Harmon. "Dereyi görmeden paçaları sıvamamak gerek."</p>

  <p>Miss Brent'in burnu heyecanla titredi. "Ah, dostum, siz gerçekten de inanıyor musunuz ki..."</p>

  <p>"Hepimiz Harry' nin nasıl biri olduğunu biliyoruz” dedi Miss Harmon.</p>

  <p>"Geçmişte nasıl olduğunu biliyoruz. Ama şimdi..."</p>

  <p>"Ah” dedi Miss Harmon. "Erkekler hep aynıdır. Yedisinde neyse, yetmişinde de odur. Onları tanırım."</p>

  <p>"Tanrım, yüce Tanrım! Zavallı kızcağız!" Miss Brent çok daha heyecanlı görünüyordu. "Evet, gerçekten de onun yüzünden sorun yaşayabileceğini sanıyorum. Birinin gerçekten de onu uyarması gerek. Acaba eski maceralarını duydu mu?"</p>

  <p>"Bence bu konuda hiçbir şey bilmediğini düşünmek biraz insafsızlık olur” dedi Miss Brent.</p>

  <p>"Özellikle de köyde bir tek eczane olduğu dikkate alınırsa."</p>

  <p>Nede olsa bir zamanların tütün mamulleri satıcısının kızı olan -eski nişanlı- şimdi köyün tek eczacısıyla evlenmişti.</p>

  <p>"Bayan Laxton, Much Benham'daki Boot'tan alışveriş etse çok daha iyi olur” dedi Miss Brent.</p>

  <p>"Bence”diye söze karıştı Miss Harmon. "Harry Laxton, ona bunu zaten önermiştir."</p>

  <p>Birbirlerine anlamlı şekilde baktılar.</p>

  <p>"Ama bana kalırsa” dedi Miss Harmon. "O bunu bilmeli."</p>

  <p>"Canavarlar!" dedi Clarice Vane öfkeyle amcası Dr. Haydock'a.</p>

  <p>Adam, ona merakla baktı. Clarice uzun boylu, ince, esmer bir kızdı, güzel, sıcakkanlı, iyi kalpli ve fevri biriydi. Kızgınlıktan parlayan büyük kahverengi gözlerini açarak, "Bu yaratıklar” dedi.</p>

  <p>"Sürekli söyleniyorlar, bir şeyler ima ediyorlar."</p>

  <p>"Harry Laxton hakkında mı?"</p>

  <p>"Evet, onun tütüncünün kızıyla olan ilişkisi hakkında."</p>

  <p>"Ah, o mu!"Doktor omuzlarını silkti. "Birçok genç erkeğin bu türden ilişkileri olmuştur. "</p>

  <p>"Elbette ki olur. Ve biter gider. Peki, ama hâlâ ısrarla bundan bahsetmenin ne anlamı var? Üstelik de bunca yıl sonra. Bu arı kovanına çomak sokmaktan farksız."</p>

  <p>"Yavrum, sen bu konuda böyle hissediyor olabilirsin. Ama biliyorsun işte, buradakilerin konuşacak o kadar az şeyleri var ki, ben de onların geçmiş skandalları deşmek eğilimine gireceklerinden korkmuyor değilim. Bu arada bunun seni neden bu kadar rahatsız ettiğini de bilmek isterdim."</p>

  <p>Clarice Vane dudağını ısırdı ve kızardı. Merak uyandıracak kadar boğuk, gizemli bir sesle, "Onlar” dedi. "O kadar mutlu görünüyorlar ki. Laxtonlar’ı kastediyorum. Gençler ve birbirlerine âşıklar, her şey onlar için pespembe. Onların, imalı sözcükler, dedikodular, kinayeler ve genel anlamda basit davranışlarla bu mutluluklarının bozulacağı düşüncesinden bile nefret ediyorum."</p>

  <p>"Hımm. Anlıyorum."</p>

  <p>Clarice ekledi. "Biraz önce onunla konuştum. O kadar mutlu, neşeli ve coşku dolu ki... evet, hatta kalbinin sahibini bulmuş olmaktan ve Kingsdean’i yeniden yaptırmış olmaktan dolayı heyecan içinde... Aynen küçük bir çocuk gibi seviniyor. Karısına gelince... onun yaşamında şimdiye dek kötü giden bir şey olduğunu hiç sanmıyorum. Her zaman istediği her şeye sahip olmuş. Onu gördün. Hakkında ne düşünüyorsun?"</p>

  <p>Doktor hemen cevap vermedi. Başka insanlar için Louise Laxton gıptayla bakılacak bir insan olabilirdi. Servetin şımarttığı biri. Ağzında gümüş kaşıkla doğmuş biri. Ama kıza bakmak ona yalnızca yıllar önce duyduğu popüler bir şarkıyı anımsatmıştı.</p>

  <p>Zavallı küçük zengin kız...</p>

  <p>"Off!" Bu bir rahatlama iç çekişiydi.</p>

  <p>Harry, karısına neşeyle baktı. Partiden geri dönüyorlardı.</p>

  <p>"Sevgilim, ne kadar korkunç bir partiydi” dedi Bayan Laxton.</p>

  <p>Harry güldü. "Evet, gerçekten korkunçtu. Ama biliyor musun, hayatım, bunun olması gerekiyordu.</p>

  <p>Bütün bu yaşlı teyzeler çocukluğumu bilirler. Eğer seni yakından inceleme fırsatı bulmasalardı hepsi çok büyük hayal kırıklığı yaşarlardı."</p>

  <p>Louise suratını astı. "Onları sık sık görmemiz mi gerekiyor?"</p>

  <p>"Nasıl yani? Elbette, hayır. Gelecekler ve kendilerini tanıtacakları resmi ziyaretler yapacaklar ve sen de ziyaretlerine karşılık vereceksin, ondan sonra da artık onlarla ilgilenmene gerek bile kalmayacak. Kendi arkadaşlarını arayabilir ya da istediğini yapabilirsin."</p>

  <p>Louise bir ya da iki dakika sonra sordu. "Burada birlikte eğlenilecek kimse yok mu?"</p>

  <p>"Ah, tabii var. Biliyorsun burada av kulübü var. Gerçi onları da biraz boş bulabilirsin ama. Genelde tek ilgilendikleri çiçek soğanları, köpekler ve atlar. Tabii ata da binebilirsin. Bundan hoşlanacaksın.</p>

  <p>Orada, Eglinton'da senin muhakkak görmeni istediğim bir at var. Güzel bir hayvan, mükemmel şekilde eğitilmiş, aksi değil ama çok canlı."</p>

  <p>Araba Kingsdean Malikânesi' nin kapısından içeri girmek için yavaşladı. Harry direksiyonu hızla kırdı ve böylece birden yolun ortasında arabanın önüne çıkan acayip iri bir cüsseye çarpmayı son anda engelleyebildi. Kadın orada durmuş, yumruğunu sallıyor, arkalarından bağırıyordu.</p>

  <p>Louise, Harry'nin koluna sarıldı.</p>

  <p>"Bu da kim... bu korkunç ihtiyar kadın?"</p>

  <p>Harry'nin yüzü asılmıştı. "Bu ihtiyar Murgatroyd. O ve kocası eski evin kâhyalarıydılar. Yaklaşık otuz yıl burada yaşadılar."</p>

  <p>"Neden arkandan yumruğunu salladı ki?"</p>

  <p>Harry'nin yüzü kızardı.</p>

  <p>"Şey... o, neyse, o evin yıkılmasına karşı çıktı. Tabii böylece işini de kaybetti. Kocası iki yıl önce öldü. Adamın ölümünden sonra onun tuhaflaştığını söylüyorlar."</p>

  <p>"Şey... yani şimdi o... aç mı kaldı?"</p>

  <p>Louise'in düşünceleri biraz muğlak ve bir anlamda aşırı duygusaldı. Zenginlik gerçeklerle yüzleşmeyi engelliyordu.</p>

  <p>Harry sinirlenmişti.</p>

  <p>"Aman Tanrım, Louise, ne diyorsun sen? Bu nasıl fikir böyle! Onu emekli ettim, hem de -oldukça dolgun- bir gelir sağlayarak. Yeni bir ev ayarladım, her şeyi düzenledim."</p>

  <p>Louise şaşkınlık içinde sordu.</p>

  <p>"O zaman derdi ne?"</p>

  <p>Harry kaşlarını çattı, yüzünde düşünceli bir ifade belirdi.</p>

  <p>"Ah, nereden bilebilirim ki? Delilik! Bu evi seviyordu."</p>

  <p>"Ama burası bir harabeydi, değil mi?"</p>

  <p>"Tabii ki öyleydi... duvarları yıkılmak üzereydi, tavanı çökmüştü, güvenliği kalmamıştı. Ama sanırım onun için yine de bir şeyler ifade ediyordu. Burada çok uzun zaman kaldı. Ah, nereden bileyim. Sanırım ihtiyar aklını kaçırmış, hepsi bu."</p>

  <p>Louise tereddütle, "Sanırım -o- bize beddua etti” dedi. "Ah, Harry, keşke bunu yapmasaydı."</p>

  <p>Louise yeni evinin bu kaçık ihtiyar kadının kötü niyetli cüssesiyle lanetlendiği ve zehirlendiği inancındaydı. Arabaya bindiğinde, atla dolaştığında, köpeklerle dolaşmaya çıktığında, daima aynı korkunç figür onu bekliyor oluyordu. Kadın demir grisi birkaç tutam saçının üzerine iyice indirdiği eski püskü şapkasıyla bir köşeye çömelip oturuyor, sürekli beddualar ediyordu.</p>

  <p>Louise de artık Harry' nin haklı olabileceğine inanmaya başlamıştı... yaşlı kadın kaçığın tekiydi.</p>

  <p>Yine de bu durumu kolaylaştırmıyordu. Bayan Murgatroyd asla tam olarak eve kadar gelmiyor ya da herhangi bir şekilde açıktan açığa tehdit etmiyor ya da şiddet uygulamıyordu. Çömelmiş haliyle daima parmaklıkların dışında kalıyordu. Polise ihbar etmenin de hiçbir yararı yoktu, ayrıca zaten Harry Laxton da böyle bir girişime temelde karşıydı. Bunun yaşlı moruğa karşı genel bir sempatinin oluşmasına yol açacağını düşünüyordu. O bu konuyu Louise'e oranla hafife alıyordu.</p>

  <p>"Onun için hiç endişelenme, hayatım. Nasıl olsa bu aptal beddua oyununa çok yakında son verecektir. Belki de yalnızca kendini deniyordun"</p>

  <p>"Öyle değil, Harry! O... o bizden nefret ediyor. Bunu hissedebiliyorum. O... o bizi lanetliyor."</p>

  <p>"O bir cadı değil, hayatım, her ne kadar öyle görünüyorsa da değil. Bütün bunların sinirlerini bozmasına izin vermemelisin."</p>

  <p>Louise sustu. Taşınmanın ilk heyecanı da geçtikten sonra kendini son derece yalnız ve boşlukta hissediyordu. Londra ve Riviera'da yaşamaya alışıktı. İngiliz taşra yaşantısını bilmiyor ve ayrıca bundan hoşlanmıyordu da. Sonuçta çiçek toplamak dışında bahçe işlerinden de anlamıyordu.</p>

  <p>Köpeklerden hoşlanmıyordu. Rastladığı komşularından sıkılıyordu. Tek hoşlandığı bazen Harry ile, ama çoğu kez de onun malikânede işi olduğunda yalnız at binmekti. Ormanlık alanlarda, çayırlarda dolaşıyor, Harry'nin onun için aldığı muhteşem atın tempolu adımlarının zevkini çıkarıyordu. Ama kestane renkli seçkin bir küheylan olan Prince Hall bile hanımını kötü niyetli ihtiyar kadının çömelmiş cüssesinin önünden geçirirken ürküyor ve homurdanıyordu.</p>

  <p>Günün birinde Louise cesaretini topladı, her şeyi göze aldı ve yürüyüşe çıktı. Bayan Murgatroyd'un önünden onu görmezden gelerek geçti, ama sonra birden geri dönerek doğruca onun üzerine gitti.</p>

  <p>Nefes nefese, "Ne oluyor?" diye sordu. "Sorun ne? Ne istiyorsunuz?"</p>

  <p>Yaşlı kadın, ona göz kırptı. Şeytansı, çingene gibi esmer yüzlü, tutam tutam dökülen demir grisi saçları ve kuşkuyla bakan şişkin gözleri vardı. Louise bir an onun ayyaş olup olmadığını merak etti.</p>

  <p>Kadın mızmız, şikâyetçi, ama aynı zamanda tehditkâr bir tonda konuşuyordu. "Ne istediğimi mi soruyorsunuz? Ne olabilir ki! Benden alınanı elbette. Beni Kingsdean Malikânesi'nden dışarı kim attı? Burada yaşıyordum, çocukluğum, gençliğim, evliliğim hep burada geçti, yaklaşık kırk yıl.</p>

  <p>Beni buradan göndermek yapılabilecek en büyük kötülüktü ve bu kötülük sana ve ona yalnızca mutsuzluk ve kötü şans getirecek."</p>

  <p>Louise, "Ama size güzel bir ev verildi..."</p>

  <p>Kadın haykırarak sözünü kesti. Yaşlı kadının kolları havaya kalktı. Çığlık atmaya, bağırmaya başladı. "Bunun benim için iyi olan tarafı ne? Benim tek isteğim kendi yerim ve yıllarca karşısında oturduğum kendi ocağım. Sana ve ona gelince, göreceksiniz bakın, size söylüyorum, bu yeni güzel evinizde asla mutluluğu bulamayacaksınız. Kara lanet üzerinizde olacak. Kötülük sizi bekliyor.</p>

  <p>Keder, acı, ölüm ve benim lanetim. Dilerim o güzel yüzünüz çöküp mahvolur."</p>

  <p>Louise arkasını döndü ve sendeleyerek koşmaya başladı. “Tek düşüncesi vardı. Buradan gitmeliyim. Bu evi satmalıyız. Buradan uzaklaşmalıyız…”</p>

  <p>O an için bu çözüm ona kolay görünüyordu. Ancak Harry'nin bu konudaki tavizsiz anlayışsızlığı onu geri adım atmaya mecbur bıraktı. Harry bağırdı: "Burayı terk etmek mi? Evi satmak mı?</p>

  <p>Yalnızca kaçık bir ihtiyarın tehditlerinden dolayı mı? Çıldırmış olmalısın."</p>

  <p>"Hayır, çıldırmış filan değilim. Ama o... o beni korkutuyor, biliyorum bir şey olacak."</p>

  <p>Harry Laxton kızgın, haşin bir tavırla cevap verdi. "Bayan Murgatroyd'u bana bırak. Ben, onu hallederim."</p>

  <p>Clarice Vane ile genç Bayan Laxton arasında bir dostluk başlamıştı. Her ne kadar karakterleri ve zevkleri farklı olsa da yaklaşık aynı yaştaydılar. Louise, Clarice'in yanında kendini güvende hissediyordu. Clarice öylesine güven uyandırıcı, öylesine kendinden emindi ki. Louise, ona Bayan Murgatroyd ve tehditlerinden bahsettiğinde Clarice konuyu ürkütücü olmaktan çok daha fazla can sıkıcı, sinirlendirici buldu.</p>

  <p>"Bu çok aptalca bir şey... olacak şey değil” dedi. "Gerçekten de senin açından çok rahatsız edici."</p>

  <p>"Biliyor musun Clarice, ben... bazen çok korkuyorum. Kalbim delicesine çarpıyor."</p>

  <p>"Saçmalık, böylesine aptalca bir şeyin seni yıpratmasına izin vermemelisin. Yakında yorulup vazgeçecektir."</p>

  <p>Louise bir iki dakika için bir şey söylemeden sessiz kaldı. Clarice sordu. "Ne oldu, sorun ne?"</p>

  <p>Louise bir an sustu sonra, sonra panik içinde cevap verdi. "Bu yerden nefret ediyorum. Burada olmaktan nefret ediyorum. Ormanlardan ve bu evden, gecenin sessizliğinden, baykuşların çıkardıkları ürpertici seslerden. Ah, insanlarından, her şeyden."</p>

  <p>"İnsanlardan mı? Hangi insanlardan?"</p>

  <p>"Bu köy halkından. Sürekli başkalarının yaşamına burnunu sokan, insanı gözetleyen, dedikodu yapan kız kurularından."</p>

  <p>Clarice sert bir tonda sordu. "Ne diyorlar ki?"</p>

  <p>"Bilmiyorum. Belirgin bir şey yok. Ama hasta beyinleri olduğu da bir gerçek. Onlarla konuştuğunda hiçbirine güvenemeyeceğini hissediyorsun... hiç, ama hiçbirine."</p>

  <p>"Unut onları” dedi Clarice haşin bir şekilde. "Gevezelikten başka yapacakları bir şey yok. Zaten söyledikleri birçok şeyi de kafalarından uyduruyorlar."</p>

  <p>Louise, "Buraya hiç gelmemiş olmayı dilerdim” dedi. "Ama Harry buraya tapıyor." Sesi yumuşadı.</p>

  <p>Clarice, Harry'ye tapıyor, diye düşündü. Birden, "Artık gitmeliyim” dedi.</p>

  <p>"Seni arabayla göndereyim. Yine gel."</p>

  <p>Clarice başıyla onayladı. Arkadaşının ziyareti Louise'i biraz rahatlatmıştı. Harry de eve döndüğünde onu daha keyifli bulmaktan mutluluk duydu ve o andan sonra onu, Clarice'i daha sık evlerine çağırmaya zorladı.</p>

  <p>Sonra günün birinde Harry, "Sana iyi haberlerim var, sevgilim” dedi.</p>

  <p>"Ah ne?"</p>

  <p>"Murgatroyd konusunu çözdük. Biliyor musun, Amerika'da yaşayan bir oğlu var. Neyse, onun yanına ziyarete gitmesi için onu ikna ettik. Masraflarını ben karşılayacağım."</p>

  <p>"Ah Harry, bu çok güzel. Sanırım artık Kingsdean'i sevmeye başlayacağım."</p>

  <p>"Sevmeye başlamak mı? Ama burası dünyanın en güzel yeri."</p>

  <p>Louise hafifçe ürperdi. Batıl inançlara dayalı korkularından sıyrılmak o kadar da kolay değildi. St.</p>

  <p>Mary Mead'deki bayanlar kocasının geçmişi hakkındaki bilgileri geline iletmek zevkini yaşamak istemiş olsalar da bu hevesleri Harry Laxton'un çabuk tepki verebilmesi sayesinde yarıda kaldı.</p>

  <p>Harry Laxton ve karısı eczaneye girdikleri sırada Miss Harmon ve Clarice Vane, Bay Edge'in dükkânındaydılar, biri naftalin diğeriyse asit borik satın alıyordu.</p>

  <p>İki kadınla selamlaştıktan sonra Harry doğruca diş fırçası almak için tezgâha doğru ilerledi. Ama yarı yolda birden dönerek sevinçle bağırdı: "Kimi görüyorum. Bu bizim Bella."</p>

  <p>O sırada müşterilerin isteklerini karşılamak için arka kısımdaki çalışma odasından çıkmakta olan Bayan Edge iri beyaz dişlerini göstererek neşeyle ona doğru döndü. Esmer güzeli bir genç kızken kilo almıştı, yüzündeki çizgilerse artık belirginleşmiş olmasına rağmen hâlâ oldukça güzel bir bayandı. Konuşurken iri kahverengi gözlerinden sıcaklık fışkırıyordu. "Bella mı, ah, Bay Harry ve de bunca yıldan sonra sizi gördüğüme sevindim."</p>

  <p>Harry, karısına döndü.</p>

  <p>"Eskiden Bella'ya tutkundum”diye açıkladı. "Birbirimize delicesine âşıktık, değil mi Bella?"</p>

  <p>"Öyle diyorsan öyledir” dedi Bayan Edge.</p>

  <p>Louise güldü. "Kocam eski dostlarını yeniden görmekten çok mutlu oluyor” dedi.</p>

  <p>"Ah” dedi Bayan Edge. "Sizi hiç unutmadık, Bay Harry. Evlenmeniz ve harabe Kingsdean Malikânesi' nin yerine yeni bir ev yaptırmanız bir peri masalından farksızdı."</p>

  <p>"Çok iyi ve sağlıklı görünüyorsun” dedi Harry.</p>

  <p>Bayan Edge güldü ve bir sıkıntısı olmadığını söyledikten sonra nasıl bir diş fırçası istediğini sordu.</p>

  <p>Miss Harmon' un yüzündeki şaşkın bakışı fark eden Clarice içi rahatlayarak kendi kendine neşeyle düşündü: Aferin Harry. Lafı ustaca ağızlarına tıktın.</p>

  <p>Doktor Haydock birden durup dururken yeğenine sordu, "ihtiyar Bayan Murgatroyd'un Kingsdean'in etrafında dolanıp yumruğunu salladığı ve yeni düzene lanetler yağdırdığı saçmalıkları da ne?"</p>

  <p>"Bu saçmalık değil. Kesinlikle doğru. Üstelik Louise'i de çok tedirgin etti."</p>

  <p>"Ona endişelenmemesini söylemelisin, Murgatroyd orada kâhyalık yaparken de durmadan söylenmekten başka bir şey yapmazdı orada kalmalarının tek nedeni Murgatroyd' un ayyaş olması ve başka iş bulamamasıydı."</p>

  <p>"Ona söylerim” dedi Clarice kuşkuyla. "Ama sana inanacağını sanmam. Yaşlı kadın intikam çığlıkları atıp duruyor."</p>

  <p>"Genç bir delikanlıyken Harry'yi severdi. Buna bir anlam veremiyorum."</p>

  <p>Clarice, "Neyse” dedi. "Çok yakında ondan kurtulacaklar. Harry, onun Amerika'ya gitmesi için tüm masrafları üstleniyor."</p>

  <p>Üç gün sonra Louise attan düştü ve öldü. Fırıncının arabasındaki iki kişi buna tanık oldu. Louise'in atıyla parmaklıkların dışına çıkışını, yaşlı kadının yolun ortasında durup elini kolunu sallayarak bağırdığını, atın aniden şaha kalktığını, silkindiğini, çılgına dönmüş gibi yoldan aşağı dörtnala koştuğunu ve Louise'i başının üstünden fırlatıp attığını gördüler.</p>

  <p>Adamlardan biri ne yapacağını bilemez bir halde bilinçsiz vücudun başında kaldı, diğeriyse yardım istemek üzere eve koştu.</p>

  <p>Harry Laxton sapsarı bir yüzle koşarak evden dışarı çıktı. Kamyonetin bir kapısını açıp baygın genç kadını eve taşıdılar. Louise, doktor gelmeden son nefesini verdi.</p>

  <p><span class="t11">(Doktor Haydock'un notlar</span><span class="t11">ı</span><span class="t11">n</span><span class="t11">ı</span><span class="t11">n sonu.)</span></p>

  <p>Ertesi gün Doktor Haydock tekrar geldiğinde Miss Marple’ın yanaklarının hafifçe pembeleşmiş olduğunu ve davranışlarındaki canlılığı görmekten çok mutlu oldu.</p>

  <p>"Evet” dedi. "Kararınız?"</p>

  <p>"Sorun neydi?" diye sordu Miss Marple.</p>

  <p>"Ah, sevgili bayan, size bunu açıklamam gerekiyor mu?"</p>

  <p>"Sanırım” dedi Miss Marple. "Kâhya kadının kuşkulu davranışını mı kastediyorsunuz? Neden böylesine saçma bir şekilde davrandığını? Hiç kuşkusuz insanlar evlerinden koparılmaya tepki gösterirler. Ama orası onun evi değildi ki. Aslında oradayken de sürekli olarak yakınıyor, homurdanıyormuş. Evet, bu gerçekten çok kuşkulu görünüyor. Bu arada ona ne oldu?"</p>

  <p>"Liverpool'a gitti. Kaza onu korkuttu. Sanırım onu Amerika'ya götürecek gemiyi orada bekleyecekti."</p>

  <p>"Evet bu durum birisi için çok elverişli” dedi Miss Marple. "Evet, bence 'kâhyanın davranışları sorunu' kolaylıkla çözümlenebilir. Şantaja alet olmuş, değil mi?"</p>

  <p>"Çözümünüz bu mu?"</p>

  <p>"Öyle, onun bu şekilde davranması doğal olmadığına göre, bu şekilde davranması için nasıl diyelim, 'biri tarafından tutulmuş' olmalı ki bu da birinin ona bunları yapması için para ödediğini gösterir."</p>

  <p>"Peki, bu kişinin kim olduğunu da biliyor musunuz?"</p>

  <p>"Ah, sanırım evet. Korkarım neden yine para. Erkeklerin hep aynı tiplerden hoşlanma eğiliminde olmaları daima dikkatimi çekmiş, bana ilginç gelmiştir."</p>

  <p>"İşte şimdi ipin ucunu kaçırdım."</p>

  <p>"Hayır, hayır, hepsi birbirine bağlı. Harry Laxton esmer, canlı, asi bir tip olan Bella Edge'e âşık olmuştu. Yeğeniniz Clarice de öyle bir tip. Zavallı küçük karısı ise bunun tam zıddı bir tipti -sarı saçlı, uyumlu, sakin bir kadındı- kısacası hiç de onun tipi değildi. Dolayısıyla Harry onunla parası için evlenmiş olmalıydı. Ve tabii onu parası için öldürdü."</p>

  <p>"Öldürdü mü dediniz? Yani 'cinayet' sözcüğünü mü kullandınız?"</p>

  <p>"Evet, cinayeti işlemeye uygun bir tip gibi görünüyor. Kadınları etkiliyor ve tam anlamıyla vicdansız biri. Sanırım karısının parasına sahip olup yeğeninizle evlenmek istiyordu. Bayan Edge ile konuştuğu görülmüş. Ama artık onunla ilgilendiğini sanmıyorum. Ama yine de karşısındaki kadının bunun tam tersini düşünmesini istediğini iddia edebilirim, çünkü amacını gerçekleştirmesi için böyle olması gerekiyordu. Herhalde onu parmağının ucunda oynatabilecekti."</p>

  <p>"Peki, tam olarak onu nasıl öldürdüğünü düşünüyorsunuz?"</p>

  <p>Miss Marple birkaç dakika için dalgın mavi gözlerini ileriye dikti.</p>

  <p>"Zamanlama çok iyi, fırıncının kamyonetindekilerin tanık olmaları. Yaşlı kadını gördüler ve elbette, atın ürkmesini buna bağladılar. Ama bana sorarsanız bunun nedeni bir havalı tüfek ya da belki bir mancınık atışıydı. Evet, tam da at parmaklıkların dışına çıktığı anda. At tabii ki şahlandı ve Bayan Laxton'u üzerinden attı."</p>

  <p>Miss Marple sustu ve kaşlarını çattı.</p>

  <p>"Düşmek onu öldürebilirdi. Ama bundan emin olamazdı. Harry planlarını dikkatle yapan ve hiçbir şeyi şansa bırakmayan bir adama benziyor. Sonuçta Bayan Edge, onun için kocasının haberi olmadan uygun bir şey temin edebilirdi. Yoksa, Harry'nin onun eczanesine gidip can sıkıcı bir durumu göze almasının bir anlamı olur muydu? Evet, bence Harry'nin elinde siz ulaşamadan önce zavallı karısına yutturduğu kuvvetli bir ilaç vardı. Ne de olsa, attan düşen ve ciddi şekilde yaralanan bir kadının, bilinci yerine gelmeden ölmesi doğal karşılanırdı, bir doktorun normal koşullarda bundan kuşkulanması düşünülemezdi, değil mi? Bunu bir şoka ya da benzeri bir travmatik duruma bağlaması doğaldı."</p>

  <p>Doktor Haydock başını salladı.</p>

  <p>"Peki, siz niçin kuşkulandınız?" diye sordu Miss Marple.</p>

  <p>"Bunun özellikle benim parlak zekâm sayesinde olduğunu iddia edemem” dedi Doktor Haydock.</p>

  <p>"Bunun nedeni yalnızca herkes tarafından bilinen, sıradan bir gerçek; katillerin yaptıklarından dolayı kendilerini fazla zeki sanmaları ve basit önlemleri almayı unutmaları. Tam ölümün ardından kendini oradaki divanın üzerine atıp yapay bir matem içinde kıvranan kederli eşi teselli etmeye çalışıyordum ki -aslında o sırada ona gerçekten acımıştım- cebinden bir enjektör düştü.</p>

  <p>Hemen kalkıp enjektörü aldı ve cebine soktu, öylesine dehşete kapılmıştı ki ister istemez kuşkulandım. Harry Laxton uyuşturucu kullanmıyordu, tamamıyla sağlıklı biriydi, peki o zaman enjektörün cebinde ne işi vardı? Her ihtimale karşı otopsi yaptım. Strophanthin <span class="t10">(strophanthus</span> <span class="t10">kombe'den türeyen zehirli glikozid müstahzarat )</span> buldum gerisi kolay oldu. Laxton'un evinde strophanthin vardı, polis tarafından sorguya çekilen Bella Edge fazla dayanamayıp polislere ona ilacı verdiğini itiraf etti. Son olarak Bayan Murgatroyd da Harry Laxton'un lanetler okuyan bir cadı gibi davranması için onu tuttuğunu itiraf etti."</p>

  <p>"Peki ya yeğeniniz bu durumu atlatabildi mi?"</p>

  <p>"Evet. Delikanlı onu etkilemişti ama hisleri o kadar da derin değildi."</p>

  <p>Doktor notlarını aldı.</p>

  <p>"Gerçek bir övgüyü hak ettiniz Miss Marple; tabii ben de 'sizi iyileştirecek ilacı' yazdığım için. Sağlığınıza çok kısa bir süre içinde kavuşmuşa benziyorsunuz."</p>
</body>
</html>
