<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:xml="http://www.w3.org/XML/1998/namespace" xml:lang="az">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>Terzinin Bebeği</title>
</head>

<body>
  <p class="h11"><br /></p>

  <h2 class="h11" style="text-align: center;">Terzinin Bebeği</h2>

  <p><br /></p>

  <p>Bebek büyük kadife kaplı sandalyede duruyordu. Oda pek aydınlık değildi, Londra'da gökyüzü kara bulutlarla kaplıydı. Adaçayı yeşili örtüler, perdeler ve halı hafif, gri-yeşil tonlarıyla bu kasvetli, loş ortamla bütünleşmişlerdi. Bebek de bu ortamla uyum içindeydi. Boylu boyunca kendini bırakmış, aynen bir hamur gibi gevşek, sarsak bir halde yatıyordu, yeşil kadife giysisi ve kadife başlığı, yüzündeki boyalı maskesiyle gelişigüzel yayılmıştı. O bir kukla bebekti, zengin kadınların heves edip telefonun yanına oturttukları ya da kanepenin minderleri arasına yerleştirdikleri türde bir bebek. Şimdi de buraya yayılmıştı, alabildiğine gevşek ve tuhaf bir biçimde canlı. Yirminci yüzyılın itibarını yitirmiş, gözden düşmüş ürünlerinden biri. İçeri, elinde birkaç patron, bir çizimle aceleyle giren Sybil Fox, bebeğe belli belirsiz bir şaşkınlık ve hayretle baktı. Meraklanmıştı, ama bu merak zihninde ön plana çıkamadı. "Mavi kadifenin patronu ne oldu? Nereye koymuş olabilirim? Daha biraz önce burada olduğundan eminim." Sahanlığa çıktı ve atölyeye seslendi.</p>

  <p>"Elspeth, Elspeth, mavi elbisenin patronlarım buradan aldın mı? Bayan Fellows-Brown her an gelebilir."</p>

  <p>Yeniden içeri girip ışığı yaktı. Tekrar bebeğe baktı. "Kahretsin, nerede bunlar?... Ah, işte burada."</p>

  <p>Patronu elinden düşürdüğü yerden aldı. Dışarıda sahanlıkta her zaman asansör geldiğinde olan gürültü duyuldu ve bir iki dakika sonra Bayan Fellows-Brown yanında Pekinese köpeğiyle birlikte aynen mızmız bir banliyö treninin yol kenarındaki durağa eriştiğinde olduğu gibi puflayarak odaya girdi.</p>

  <p>"Yağmur yağacak” dedi. "Ufukta ciddi bir sağanak görünüyor."</p>

  <p>Eldivenlerini ve kürkünü çıkardı. Alicia Coombe içeri girdi. Normal koşullarda provalara pek gelmezdi, ancak özel müşteriler olduğunda gelirdi. Bayan Fellows-Brown da bu özel müşterilerden biriydi.</p>

  <p>Atölye şefi elinde bir elbiseyle geldi ve Sybil elbiseyi Bayan Fellows-Brown'in başından aşağı geçirdi.</p>

  <p>"İşte” dedi. "Sanırım çok iyi olmuş. Gerçekten büyük bir başarı, muhteşem."</p>

  <p>Bayan Fellows-Brown yan döndü ve aynaya baktı.</p>

  <p>"Elbiselerin arka tarafında ustaca bir şeyler yapmayı başardığınızı söylemeliyim” dedi.</p>

  <p>Sybil, "Üç ay öncesinden çok daha incesiniz” diyerek kadına iltifat etmeye çalıştı.</p>

  <p>"Aslında değilim” dedi Bayan Fellows-Brown. "Yine de itiraf etmeliyim ki öyle görünüyor.</p>

  <p>Kesiminizde bir şey var, kalçamı olduğundan küçük gösteriyor. Neredeyse hiç yokmuş gibi, yani birçok insana oranla demek istiyorum." İç çekti ve özenle anatomisinin sorunlu bölgesini düzeltti.</p>

  <p>"Kalçalarım benim için her zaman bir sorun oldu” dedi. "Tabii ki yıllar boyu ön kısmımı öne çıkararak onları içeri çekmeyi başarmıştım. Ama şimdi, şey, artık bunu yapmam olanaksız, aynen arka kısmımda olduğu gibi ön kısmımda da midem çıktı. Yani demek istediğim... yani, her ikisini de kaybedecek şekilde bir şeyler yapamazsınız, değil mi?"</p>

  <p>Alicia Coombe, "Siz asıl diğer müşterilerimizi görmelisiniz!" dedi.</p>

  <p>Bayan Fellows-Brown önüne ve arkasına baktı.</p>

  <p>"Mide kalçadan çok daha kötü” dedi. "Daha çok göze batıyor. Belki de insan öyle düşünüyor, çünkü, yani demek istediğim biriyle konuşurken onunla yüz yüze oluyorsunuz, o anda sizin arka kısmınızı göremez ama midenizin hemen farkına varır. Neyse, ben her şeye rağmen midemi içe çekip arkamı oluruna bırakmayı âdet haline getirdim." Boynunu biraz daha uzatıp etrafa bakındı ve birden, "Ah, sizin bu bebek!" dedi. "Tüylerimi ürpertiyor. Ne zamandır burada?"</p>

  <p>Sybil kararsızlık içinde Alicia Coombe'a baktı, o da oldukça sıkılmış ve şaşırmış görünüyordu.</p>

  <p>"Tam olarak bilemiyorum... bazen düşünüyorum da -bazı şeyleri asla anımsayamıyorum. Son zamanlarda bu korkunç arttı- her şeyi unutuyorum. Sybil, bebek ne kadar zamandır burada?"</p>

  <p>Sybil kısaca, "Bilmiyorum” dedi.</p>

  <p>"Neyse ne” dedi Bayan Fellows-Brown. "Benim tüylerimi ürpertiyor. Tekinsiz! Sanki bizi izliyormuş gibi bakıyor, uğursuz, hatta o kadife giysisi içinden sanki bize gülüp alay ediyor. Sizin yerinizde olsaydım ondan hemen kurtulurdum." Hafifçe ürperdi ve ardından yeniden elbisesinin ayrıntılarıyla ilgilenmeye döndü. Kollar bir santimetre kadar kısaltılsa daha iyi mi olacaktı? Yoksa böyle mi kalmalıydı? Peki ya elbisenin boyu? Bütün bu önemli noktalar çözümlendikten sonra Bayan Fellows-Brown yeniden kendi giysilerini giydi ve oradan ayrılmaya hazırlandı. Bebeğin yanından geçerken yeniden başını çevirdi.</p>

  <p>"Hayır” dedi. "Bu bebeği hiç sevmedim. Çok fazla burayı sahipleniyormuş gibi görünüyor. Bu sağlıklı değil."</p>

  <p>Bayan Fellows-Brown merdivenlerden inerken, Sybil, "Şimdi bununla ne demek istedi?" diye sordu. Alicia Coombe cevap verme fırsatı bulamadan, Bayan Fellows-Brown geri dönerek, başını kapıdan içeri uzattı.</p>

  <p>"Yüce Tanrım, Fou-Ling'i tamamen unuttum” dedi. "Neredesin tatlım? Canım, neredesin? Olacak şey değil."</p>

  <p>O da diğer iki kadın da bakakaldılar. Pekinese yeşil kadife sandalyenin hemen yanında oturuyor, sandalyenin üzerine yayılıp yatmış olan sarsak bebekten gözlerini ayıramıyordu. Küçük, patlak gözlü yüzünde en ufak bir ifade yoktu, ne beğeni ne de burukluk. Yalnızca öylesine bakıyordu.</p>

  <p>"Buraya gel, annesinin tatlısı” dedi Bayan Fellows-Brown.</p>

  <p>Annesinin tatlısı en ufak bir tepki bile vermedi.</p>

  <p>"Her geçen gün daha asi oluyor” dedi Bayan Fellows-Brown sanki bir erdemi belirtir bir havada.</p>

  <p>"Haydi gel, Fou-Ling! Canım: Gel kucağıma!"</p>

  <p>Fou-Ling başını birkaç santimetre kadar sahibine çevirdi ve sonra dudak bükerek yeniden bebeği izlemeyi sürdürdü.</p>

  <p>"Gerçekten de onu etkilemiş olmalı” dedi Bayan Fellows-Brown. "Onu daha önce fark etmiş olduğunu sanmıyorum. Ben de görmemiştim. Son kez buraya geldiğimde o burada mıydı?"</p>

  <p>Diğer iki kadın birbirlerine baktılar. Sybil şimdi kaşlarını çatmıştı ve Alicia Coombe'da başını sallayarak, "Size söylemiştim” dedi. "Son günlerde birçok şeyi anımsayamıyorum. O ne kadar zamandır burada, Sybil?"</p>

  <p>"Nereden geldi?" diye sordu Bayan Fellows-Brown. "Yoksa satın mı aldınız?"</p>

  <p>"Yoo hayır." Alicia Coombe bir şekilde bunun düşüncesinden bile rahatsız olmuştu. "Oh hayır.</p>

  <p>Sanırım... Sanırım biri verdi onu bana." Başını salladı. "Akıl alır gibi değil!" diye bağırdı.</p>

  <p>"Çıldırmamak işten değil! Nasıl olur da olan bir şey daha olduğu anda aklınızdan tamamıyla silinip gidebilir ki?"</p>

  <p>"Haydi, aptallık etme Fou-Ling” dedi Bayan Fellows-Brown sert bir sesle. "Haydi gel. Yoksa seni zorla alacağım."</p>

  <p>Köpeği kucakladı. Fou-Ling protestosunu acı bir havlamayla belirtti. Beraberce odadan çıktıkları sırada Fou-Ling patlak gözleriyle kadının yumuşak omzunun üzerinden hâlâ tüm dikkatiyle sandalyenin üzerindeki bebeğe bakıyordu...</p>

  <p>"Tuhaf ama” dedi Bayan Groves. "Bu bebek, bende de, dehşet duygusu uyandırıyor."</p>

  <p>Bayan Groves temizlikçiydi. Arka salonda aynen bir yengeç gibi yerlerde sürünerek yaptığı temizlik işini henüz bitirmişti. Şimdi ayağa kalkmış ve yavaşça elindeki bezle odanın tozunu alıyordu.</p>

  <p>"İlginç” dedi Bayan Groves. "Düne kadar onu hiç fark etmemiştim. Sonra nasıl diyeyim, birden çok etkilendim ondan."</p>

  <p>"Ondan hoşlanmadın mı?" diye sordu Sybil.</p>

  <p>"Size daha önce de söyledim, Bayan Fox, beni bir şekilde ürpertiyor, bende dehşet duygusu uyandırıyor” dedi temizlikçi kadın. "Nasıl söyleyeyim, o doğal değil. Bu uzun sarsak kollar, sandalyeye yayılma şekli, gözlerindeki sinsi bakış. Tek diyebileceğim, sağlıklı değil o, tekinsiz."</p>

  <p>"Daha önce hiç onun hakkında bir şey söylememiştin” dedi Sybil.</p>

  <p>"Daha önce farkına varamadığımı söylemiştim; bu sabaha kadar... Tabii onun daha önceden de burada olduğunu biliyorum ama." Sustu, yüzünden bir şaşkınlık ifadesi gelip geçti. "Bu geceleri görülen düşler gibi bir şey” dedi, temizlik malzemelerini toparlayarak prova odasından ayrıldı ve koridor boyunca yürüyerek diğer taraftaki odaya geçti.</p>

  <p>Sybil karşısındaki sarsak bebeğe baktı. Onun da yüzünde beliren hayret ifadesi giderek artıyordu.</p>

  <p>Alicia Coombe'un içeri girmesiyle birlikte Sybil irkilerek sıçrayıp arkasını döndü.</p>

  <p>"Miss Coombe bu nesne ne kadar zamandır sizini"</p>

  <p>"Ne, bu bebek mi? Birçok şeyi anımsayamadığımı biliyorsun, dostum. Daha dün -o konferansa gidiyordum- yolun yarısında birden nereye gittiğimi unuttuğumu fark ettim. Düşündüm, düşündüm.</p>

  <p>Sonuçta herhalde Fortnums'a gittiğime karar verdim. Fortnums'tan satın almak istediğim bir şey olduğunu biliyordum. Neyse, inanamayacaksın ama eve dönüp de sıcak bir çay içene dek o konferansı anımsayamadım. Elbette insanların yaşlandıkça hafızalarının da gerilediğini hep duyardım ama bu bende biraz erken ve fazla olmaya başladı. Şimdi de çantamı nereye koyduğumu unuttum, ayrıca gözlüklerimi de. Gözlüklerimi nereye bırakmış olabilirim? Daha biraz önce gözümdeydi, The Times'ta bir şey okuyordum."</p>

  <p>"Gözlüklerin burada, şöminenin üstünde” diyen Sybil gözlükleri uzattı. "Bu bebeği nereden aldın?</p>

  <p>Kim verdi sana?"</p>

  <p>"Bu konuda da hiçbir fikrim yok” dedi Alicia Coombe. "Sanırım, biri bana verdi ya da gönderdi...</p>

  <p>Neyse, her şeye rağmen odaya çok yakışmış, değil mi?"</p>

  <p>"Sanırım pek o kadar da değil” dedi Sybil. "İlginç olan benim de onu ilk kez ne zaman gördüğümü anımsamamam."</p>

  <p>"Sakın senin de benimle aynı durumda olduğunu söyleme” diyerek uyardı onu Alicia Coombe. "Ne de olsa sen henüz çok gençsin."</p>

  <p>"Gerçekten, Miss Coombe, hiç anımsamıyorum. Onu dün gördüğümde düşündüm de bir şey... şey, sanırım Bayan Groves kesinlikle haklı, onda insanı dehşete düşüren bir şey var. Sonra bunu daha önce de düşünmüş olduğum geldi aklıma -ve bunu ilk ne zaman düşündüğümü anımsamaya çalıştım- ama, hiçbir şey anımsayamadım! Bir şekilde, onu daha önce hiç görmemiş gibiydim, ama hislerini aksini söylüyordu. Sanki o çok uzun bir zamandır buradaydı ve ben onu fark edememiştim."</p>

  <p>"Kim bilir belki de günün birinde süpürgesinin sopasına binip pencereden içeri uçarak girdi” dedi Alicia Coombe. "Her neyse, şimdi artık o buraya ait." Etrafına bakındı. "Bu oda artık onsuz düşünülemez, öyle değil mi?"</p>

  <p>"Hayır” dedi Sybil hafifçe ürpererek. "Ama öyle olmamasını dilerdim."</p>

  <p>"Yani nasıl?"</p>

  <p>"Odanın onsuz olmasını."</p>

  <p>"Bu bebek yüzünden hepimiz aklımızı mı kaçırıyoruz ne?" dedi Alicia Coombe sabırsızlıkla.</p>

  <p>"Zavallının nesi var? Bende çürümüş bir lahana hissi uyandırdı ama bu belki de” diye ekledi.</p>

  <p>"Belki de gözlüklerimi takmadığım içindir." Gözlüklerini taktı ve dikkatle bebeğe baktı. "Evet” dedi. "Ne demek istediğini görüyorum. Bu biraz şey ürpertici... hüzünlü bakıyor, ama yine de, sinsi ve kararlı bakışlar bunlar."</p>

  <p>"İlginç” dedi Sybil. "Bayan Fellows-Brown'un ona karşı bu denli şiddetli tepki göstermesi hani."</p>

  <p>"O ağzına geleni söyleyen biri, hiçbir zaman düşünerek konuşmaz ki” dedi Alicia Coombe.</p>

  <p>"Ama yine de bu bebeğin onun üzerinde böyle bir etki yapması tuhaf” dedi Sybil.</p>

  <p>"İyi de bazı insanlar bazen birden, hiç neden yokken birini ya da bir şeyi itici bulabilirler."</p>

  <p>"Belki de” dedi Sybil hafifçe gülümseyerek, "Bu bebek düne kadar burada değildi... Belki de o sizin söylediğiniz gibi pencereden uçarak içeri girdi ve buraya yerleşti."</p>

  <p>"Hayır” dedi Alicia Coombe. "Onun bir süredir burada olduğundan eminim. Belki de ancak dün gözümüze çarptı."</p>

  <p>"Ben de aynı şeyi hissediyorum” dedi Sybil. "O uzunca bir süredir buradaydı... ama yine de dünden önce onu görmüş olduğumu anımsamıyorum."</p>

  <p>"Dostum, bu kadarı yeter artık” dedi Alicia Coombe sert bir tonda. "Kes artık. Bu tür tüyler ürperten tekinsiz yorumlarla benim de kendimi bir tuhaf hissetmeme neden oluyorsun. Bu nesneyi doğaüstü güçlerle bağdaştırma konusunda biraz ileri gittiğinin farkında, değil misin?" Bebeği aldı, salladı, omuzlarını düzeltti ve yeniden başka bir sandalyeye oturttu. Aynı anda bebek yeniden yığıldı ve yayıldı.</p>

  <p>"En ufak bir canlılık yok” dedi Alicia Coombe, bebeğe bakarak. "Üstelik bu kadar canlı görünmesine rağmen, değil mi?"</p>

  <p>"Oof, bu beni delirtecek” dedi teşhir odasında toz alarak dolaşan Bayan Groves. "Hem de öyle ki artık prova odasına girmek bile istemiyorum."</p>

  <p>"Sizi delirten ne?" Köşedeki yazı masasında oturan Miss Coombe'un aklı tamamen önündeki faturalardaydı. "Bu kadın” dedi Miss Coombe, Bayan Groves'un sözlerinden çok o andaki kendi hesaplarıyla ilgilenerek. "Her yıl iki gece elbisesi, üç kokteyl elbisesi ve bir tayyöre sahip olabileceğini sanıyor, hem de bir kuruş bile ödemeden! Gerçekten de bazı insanlar!..."</p>

  <p>"O bebek” dedi Bayan Groves.</p>

  <p>"Ne, yine mi o bebek?"</p>

  <p>"Şimdi de aynen bir insan gibi masa başında oturuyor. Oof, ödüm koptu."</p>

  <p>"Neden bahsediyorsun?"</p>

  <p>Alicia Coombe ayağa kalktı, odadan çıktı, dışarıdaki merdiven sahanlığından geçip tam karşıdaki odaya girdi, prova odasına. Odanın bir köşesinde küçük Sheraton stili yazı masası vardı ve işte o masaya çekilmiş bir sandalyede, uzun sarkık kollarını masanın üstüne koymuş halde bebek oturuyordu.</p>

  <p>"Biri şaka yapıyor olmalı” dedi Alicia Coombe. "Onu bu şekilde buraya oturtmak çok hoş. Canlı gibi görünüyor."</p>

  <p>Aynı anda Sybil Fox merdivenlerden indi, elinde o sabah prova edilecek bir giysi vardı.</p>

  <p>"Buraya gelsene Sybil. Bebeğimize bak, yazı masasına geçmiş, mektup yazıyor."</p>

  <p>İki kadın baktılar.</p>

  <p>"Gerçekten de” dedi Alicia Coombe. "Bu çok ilginç. Acaba onu oraya kim oturttu? Sen mi?"</p>

  <p>"Hayır, ben yapmadım” dedi Sybil. "Yukarıdaki kızlardan biri olmalı."</p>

  <p>"Çok aptalca bir şaka, gerçekten” dedi Alicia Coombe. Bebeği masadan aldı ve yeniden kanepeye taşıdı.</p>

  <p>Sybil elbiseyi özenle bir sandalyenin üzerine koydu, ardından dışarı çıkıp atölyeye gitti.</p>

  <p>"Bebeği biliyorsunuz, değil mi?" dedi atölyede. "Üst kattaki Miss Coombe'nin odasındaki kadife bebeği, prova odasındaki?"</p>

  <p>Ustabaşı ve diğer üç kız başlarını kaldırıp baktılar.</p>

  <p>"Evet, elbette biliyoruz."</p>

  <p>"Onu bu sabah şaka olsun diye masanın başına kim oturttu?"</p>

  <p>Üç kız şaşkınlıkla ona baktılar, en sonunda ustabaşı Elspeth sordu.</p>

  <p>"Masanın başına oturtmak mı? Ben yapmadım."</p>

  <p>"Ben de öyle” dedi kızlardan biri. "Sen mi yaptın, Marlene?" Marlene de hayır dercesine başını salladı.</p>

  <p>"Bu tam sana göre bir şaka, Elspeth?"</p>

  <p>"Hayır, gerçekten” diyen Elspeth ağzı her zaman topluiğne doluymuş gibi duran ciddi görünümlü bir kadındı. "Bebeklerle oynayıp onları masa başına oturtmaktan çok daha ciddi işlerim var yapacak."</p>

  <p>"Bakın buraya” dedi Sybil, kendini bile şaşırtan titrek bir sesle. "Bu... bu gerçekten iyi bir şakaydı ama şimdi gerçekten de bunu kimin yaptığını bilmek istiyorum."</p>

  <p>Kızların üçü de sinirlenmişlerdi.</p>

  <p>"Size söyledik Bayan Fox. Aramızdan hiç kimse böyle bir şey yapmadı, yaptık mı Marlene?"</p>

  <p>"Ben yapmadım” dedi Marlene. "Nellie ve Margaret de yapmadıklarını söylediklerine göre bizden biri yapmamış demektir."</p>

  <p>"Benim ne söylediğimi zaten biliyorsunuz” dedi Elspeth. "Neler oluyor, Tanrı aşkına Bayan Fox?"</p>

  <p>"Belki de Bayan Groves yapmıştır?" dedi Marlene.</p>

  <p>Sybil başını salladı.</p>

  <p>"Bayan Groves olamaz. Bebek onu ciddi şekilde ürkütüyor."</p>

  <p>"Aşağı gelip, kendi gözlerimle görmek istiyorum” dedi Elspeth.</p>

  <p>"Artık orada değil” diye açıkladı Sybil. "Miss Coombe, onu masadan alıp kanepeye koydu.</p>

  <p>Neyse..." Sözlerine ara verdi. "Söylemek istediğim, biri onu yazı masasının başındaki sandalyeye yerleştirmiş olmalı, tabii ki şaka yaptığını düşünerek. Sanırım. Ama... şimdi esas anlamadığım neden bunu söylemediği."</p>

  <p>"Size iki kez söyledik, Bayan Fox” dedi Margaret. "Neden bizi yalan söylemekle itham etmekte ısrarcı olduğunuzu anlayamıyorum. Hiçbirimiz bu denli aptal bir şeyi yapmayız."</p>

  <p>"Özür dilerim” dedi Sybil. "Sizi incitmek istemedim. Peki ama... başka kim bunu yapmış olabilir ki?"</p>

  <p>"Belki de kendisi kalkıp oraya gitmiştir” diyen Marlene kıkırdadı.</p>

  <p>Sybil her nedense bu varsayımdan tedirgin olmuştu.</p>

  <p>"Oh, bütün bunlar saçmalıktan başka bir şey değil” dedi ve yeniden merdivenlerden aşağı indi.</p>

  <p>Alicia Coombe kendi kendine mırıldanıyor, odada etrafına bakınıyordu.</p>

  <p>"Yine gözlüklerimi kaybettim” dedi. "Ama aslında gerçekten de hiç önemi yok. Şu an için hiçbir şeyi görmek istemiyorum. Esas sorun, insanın benim kadar kör olup da gözlüklerini kaybettiğinde onları bulmak için eğer takacak başka bir çift gözlüğü yoksa kaybettiği gözlüğü bulmasının da imkânsız olması."</p>

  <p>"Sizin yerinize etrafa bakmayım” dedi Sybil. "Biraz önce gözünüzdeydi."</p>

  <p>"Sen yukarı çıkarken ben de diğer odaya geçtim. Sanırım oraya götürdüm."</p>

  <p>Diğer odaya geçti.</p>

  <p>"Bu öylesine kötü bir durum ki” dedi Alicia Coombe. "Bu hesapları kontrol etmek istiyordum. Eğer gözlüklerimi bulamazsam bunu nasıl yapabilirim ki?"</p>

  <p>"Yukarı çıkıp yatak odasından diğer gözlüğünüzü getireyim."</p>

  <p>"Şu anda ikinci gözlüğüm diye bir şey de yok” dedi Alicia Coombe.</p>

  <p>"Neden, ona ne oldu?"</p>

  <p>"Şey, sanırım onu dün dışarıda yemek yemeğe çıktığımda bir yerde unuttum. Lokantayı aradım,ayrıca uğradığım iki dükkânı da."</p>

  <p>"Ah dostum” dedi Sybil. "Sanırım üç gözlük alman gerekiyor."</p>

  <p>"Eğer üç gözlüğüm olsaydı da” dedi Alicia Coombe. "Tüm yaşamımı birini ya da diğerini aramakla geçirirdim. Bence en iyisi bir tane olması. O zaman hiç değilse bir taneyi bulana dek ararsın.'"</p>

  <p>"Neyse, buralarda bir yerde olmalı” dedi Sybil. "Bu iki oda dışında bir yere gitmediniz, değil mi?</p>

  <p>Burada olmadığı kesin, öyleyse onu prova odasında bir yere bırakmış olmalısınız."</p>

  <p>Odaya geri döndü, etrafı dikkatle araştırarak odada dolaştı. Sonuçta, son bir fikir olarak, kanepedeki bebeği aldı.</p>

  <p>"Onları buldum” diye haykırdı.</p>

  <p>"Oh, nerede buldun onu, Sybil?"</p>

  <p>"Değerli bebeğimizin altında. Sanırım bebeği kanepeye koyarken onu da oraya bırakmışsın."</p>

  <p>"Yapmadım bunu. Eminim yapmadım." "Ah” dedi Sybil hiddetle. "Öyleyse sanırım bebek onu alıp seni kızdırmak için sakladı."</p>

  <p>"Gerçekten de” dedi Alicia, düşünceli bir halde bebeğe bakarak. "Biliyor musun, onu asla onun yanına bırakmazdım. Çok zeki görünüyor, sence de öyle değil mi, Sybil?"</p>

  <p>"Onun yüzünden hoşlandığımı söyleyemem” diye sordu Sybil. "Sanki bizim bilmediğimiz bir şey biliyormuş gibi bakıyor insana."</p>

  <p>"Hem hüzünlü hem de çok şirin görünmüyor mu?" diye sordu. Alicia Coombe görüşünü savunarak.</p>

  <p>"Onun şirin olduğunu düşünmüyorum” dedi Sybil. "Hayır... belki de haklısın... Neyse, bunlara boş verelim şimdi. Lady Lee on dakikaya kalmadan burada olur. Şu an için tek isteğim bu faturaların hazırlanıp postalanması."</p>

  <p>"Bayan Fox. Bayan Fox?"</p>

  <p>"Evet, Margaret?" dedi Sybil. "Ne oldu?"</p>

  <p>Sybil çok meşguldü, masanın üzerine eğilmiş, saten kumaştan bir parça kesiyordu.</p>

  <p>"Ah Bayan Fox, yine o bebek. Dediğiniz gibi kahverengi elbiseyi aşağı götürdüm, o bebek yine masanın başında oturuyordu. Üstelik bunu ben yapmadım... bizden biri de yapmadı. Lütfen Bayan Fox, bizden biri böyle bir şeyi gerçekten de asla yapmaz."</p>

  <p>Sybil makası hafifçe kaydırdı.</p>

  <p>"İşte bak” dedi öfkeyle. "Bak bana ne yaptırdın. Ah, neyse, sanırım düzeltebiliriz. Evet, şimdi, yine bebek ne yaptı?"</p>

  <p>"Yine masada oturuyor."</p>

  <p>Sybil aşağı indi ve prova odasına gitti. Bebek aynen daha önce olduğu biçimde masanın başında oturuyordu.</p>

  <p>"Çok inatçısın, değil mi?" dedi Sybil, bebeğe.</p>

  <p>Ve bebeği teklifsizce alarak yeniden kanepenin üzerine koydu.</p>

  <p>"Senin yerin burası, kızım” dedi. "Burada dur."</p>

  <p>Ve diğer odaya geçti.</p>

  <p>"Miss Coombe."</p>

  <p>"Evet, Sybil?"</p>

  <p>"Biliyor musunuz, biri bizimle bir oyun oynuyor. Bebek yine masada oturuyordu."</p>

  <p>"Sence bu kim olabilir?"</p>

  <p>"Bu yukarıdaki üç kızdan biri olmalı” dedi Sybil. "Sanırım, bunun espri olduğunu sanıyorlar. Tabii hepsi bunu yapmadıklarına her şey üstüne yemin ediyorlar ama..."</p>

  <p>"Sence aralarından hangisi olabilir... Margaret mi?"</p>

  <p>"Hayır, Margaret olduğunu sanmıyorum. İçeri gelip bana bunu haber verdiğinde çok rahatsız olmuş görünüyordu. Bence bunu yapan o sürekli kıkırdayan Marlene."</p>

  <p>"Bu arada, bunu yapmak çok aptalca bir şey."</p>

  <p>"Tabii ki öyle... delilik” dedi Sybil. "Yine de” diye ekledi hiddetle. "Buna artık bir son vermeye gidiyorum."</p>

  <p>"Ne yapacaksın?"</p>

  <p>"Göreceksin” dedi Sybil.</p>

  <p>O gece oradan ayrılırken prova odasını dışarıdan kilitledi.</p>

  <p>"Bu kapıyı kilitliyor ve anahtarı da yanıma alıyorum” dedi.</p>

  <p>"Oh, görüyorum” dedi Alicia Coombe, bu durumdan eğlenircesine. "Yoksa bunu benim de yapmış olabileceğimi mi düşünüyorsun? Benim o yazı masasında bir şeyler yazmak için o odaya girdiğimi, ancak bunu yapacak yerde bebeği alıp mektupları benim yerime yazması için masaya oturtacak kadar dalgın olduğumu mu sanıyorsun? Bu fikirde misin? Yani bütün bunları yapıp, unutuyor muyum?"</p>

  <p>"Şey, bu da bir olasılık tabii." Sybil bu konuda görüşlerine katıldığını belirtti. "Yine de, bu akşam böylesi aptalca bir şakanın yapılamayacağından emin olmak istiyorum."</p>

  <p>Ertesi sabah Sybil dişlerini gıcırdatarak işyerine vardığında ilk işi doğruca odanın kapısını açıp içeri girmek oldu. O sırada Bayan Groves da yüzünde incinmiş bir ifadeyle, elinde süpürge ve toz bezi, onu merdiven sahanlığında bekliyordu.</p>

  <p>"Evet, şimdi göreceğiz” dedi Sybil.</p>

  <p>Bir an sonra soluğu kesilmiş olarak geri çekildi.</p>

  <p>Bebek masanın başında oturuyordu.</p>

  <p>"Olamaz” diye haykırdı Bayan Groves hemen arkasından. "Bu bebek uğursuz. Tekinsiz! Demiştim bunu. Ah işte, bakın Bayan Fox, çok solgun görünüyorsunuz, sanki birden tüm kanınız çekildi, benziniz soldu. Sizin bir damlaya ihtiyacınız var. Miss Coombe'un yukarıda damlası var mıydı, biliyor musunuz?"</p>

  <p>"Ben iyiyim” dedi Sybil.</p>

  <p>Bebeğe doğru yürüdü, onu özenle eline aldı, odada onunla birlikte dolaştı.</p>

  <p>"Biri yine sizinle bir oyun oynuyor” dedi Bayan Groves.</p>

  <p>"Bu kez nasıl olup da benimle oyun oynayabildiklerini anlayamıyorum” dedi Sybil yavaşça. "Dün gece bu kapıyı kilitlemiştim. Sen kendin de içeri kimsenin giremeyeceğini gördün."</p>

  <p>"Belki de birinde ikinci bir anahtar vardır” dedi Bayan Groves yardımcı olmak amacıyla.</p>

  <p>"Hiç sanmıyorum” dedi Sybil. "Daha önce bu kapıyı kilitlemek gibi bir sorunumuz hiç olmamıştı.</p>

  <p>Bu yüzden de odanın anahtarı o çok eski tip anahtarlardan ve yalnızca bir tane var."</p>

  <p>"Belki de orayı açan başka bir anahtar daha vardır. Örneğin karşı kapının anahtarı."</p>

  <p>Daha sonraları doğal olarak oradaki diğer tüm anahtarları denediler ama hiçbiri prova odasının kapısına uymadı.</p>

  <p>"Bu çok saçma bir durum” dedi Sybil birlikte öğlen yemeği yedikleri sırada.</p>

  <p>Alicia Coombe durumdan tedirgin olmamışa benziyordu, hatta memnundu bile.</p>

  <p>"Dostum” dedi. "Bence bu olağanüstü bir durum. Bence metafizik araştırmalar derneğine haber vermeliyiz. Biliyorsun, böyle durumlarda bir araştırmacı gönderiyorlar -bir medyum ya da öyle birini- ve odada acayip bir durum olup olmadığını araştırıyorlar."</p>

  <p>"Bunu gerçekten düşünüyor olamazsın” dedi Sybil.</p>

  <p>"Şey, işin doğrusu bu durumdan hiç hoşlanmıyorum” dedi Alicia Coombe. "Yani demek istediğim, benim yaşımda böyle tuhaflıklar hiç de eğlendirici olmayabiliyor. Üstelik... evet” diye ekledi düşünceli. "Onu pek sevdiğimi de sanmıyorum. Açıkçası bu bebeğin kendini dev aynasında görmesinden kaynaklanıyor olabilir, öyle değil mi?"</p>

  <p>O akşam Sybil ve Alicia Coombe kapıyı yeniden dışarıdan kilitlediler.</p>

  <p>"Ben hâlâ” dedi Sybil. "Birinin bize şaka yaptığını, bunun tatsız bir oyundan başka bir şey olmadığını düşünüyorum ama gerçekte bunun için de bir neden..."</p>

  <p>"Yani onun yarın sabah yine masanın başında mı olacağını düşünüyorsun?" diye sordu Alicia.</p>

  <p>"Evet” dedi Sybil. "Öyle."</p>

  <p>Ama yanılıyorlardı. Bebek masa başında değildi. Bu kez pencerenin eşiğinde oturmuş, yolu seyrediyordu. Ve yine pozisyonunda olağanüstü bir doğallık vardı.</p>

  <p>"Bu korkunç derecede gülünç bir durum, değil mi?" diye sordu Alicia Coombe o akşamüstü çaylarını içtikleri sırada. Her zaman olduğu gibi beş çaylarını prova odasında değil, bunu tam karşısındaki Alicia Coombe'un özel odasında içiyorlardı.</p>

  <p>"Ne anlamda gülünç?"</p>

  <p>"Şey, yani demek istediğim, bunun hiçbir anlamı olmadığı. Sürekli yer değiştiren bir bebek."</p>

  <p>Ve günbegün bu eğilimin daha da arttığını gözlemlediler. Artık bebek yalnızca geceleri hareket etmiyordu. Birkaç dakika için bile olsa, odayı boş bırakıp sonra içeri dönseler, her defasında bebeği başka bir yerde buluyorlardı. Onu kanepede bırakıyor, sandalyede buluyorlardı. Sonra daha başka bir sandalyede. Bazen pencerenin eşiğinde oturuyordu, bazen masanın başında.</p>

  <p>"Hoşuna gittiği şekilde hareket ediyor” dedi Alicia. "Düşünüyorum da Sybil, sanırım bu onu eğlendiriyor."</p>

  <p>İki kadın tepkisiz, sarsak, kol ve bacakları serbestçe yayılmış, yumuşak kadife yüzü boyalı ipekten yapılmış nesnenin karşısında duruyorlardı.</p>

  <p>"Biraz eskimiş kadife ve ipek parçası ve biraz boya, hepsi bu” dedi Alicia Coombe. Sesi gergindi.</p>

  <p>"Sanırım, sen de biliyorsun ki, yani... şey... onu bir şekilde bertaraf edebiliriz."</p>

  <p>"Bertaraf etmek derken neyi kastediyorsun?" diye sordu Sybil. Sesinden şok olduğu hissediliyordu.</p>

  <p>"Yani şey” dedi Alicia Coombe. "Eğer şömine yansaydı onu ateşe atabilirdik. Onu aynen bir cadı gibi yakabilirdik... Ya da tabii." Ciddiyetle ekledi. "Onu çöp kutusuna da atabiliriz."</p>

  <p>"Bunun işe yarayacağını sanmam” dedi Sybil. "Biri çöp kutusunda bulup yeniden bize geri getirebilir."</p>

  <p>"Ya da onu uzak bir yere gönderebiliriz” dedi Alicia Coombe. "Biliyorsun ya, hani şu bize sürekli yazıp bir şeyler isteyen yardım kuruluşlarından birine... bağış olarak ya da kermeste satılmak üzere.</p>

  <p>Bence en iyisi bu!"</p>

  <p>"Bilemiyorum ki..." dedi Sybil. "Bir şekilde bunu yapmaktan korkuyorum."</p>

  <p>"Korkuyor musun?"</p>

  <p>"Şey, yani o zaman da bir şekilde geri geleceğini düşünüyorum."</p>

  <p>"Yani buraya mı geri dönecek?"</p>

  <p>"Evet."</p>

  <p>"Evcil bir güvercin gibi mi yani?"</p>

  <p>"Kastettiğim bu."</p>

  <p>"Sanırım biz de kafayı yemeğe başlıyoruz, değil mi?" dedi Alicia Coombe. "Aslında belki de gerçekten bunadım ve sen de yalnızca benimle eğleniyorsun, durum bundan ibaret, değil mi?"</p>

  <p>"Hayır” dedi Sybil. "İçimde tuhaf, rahatsız edici bir korku var... çok kötü bir duygu, sanki o bize göre çok güçlüymüş gibi."</p>

  <p>"Ne? Bu çaput parçası mı?"</p>

  <p>"Evet, bu korkunç sarsak paçavra. Çünkü görüyorsun işte, o çok kararlı."</p>

  <p>"Kararlı mı?"</p>

  <p>"Evet, kendi bildiğini okumakta kararlı. Yani demek istediğim, burası artık onun odası."</p>

  <p>"Evet” dedi Alicia Coombe etrafına bakınarak. "Onun, değil mi? Elbette, düşünüyorum da, belki hep öyleydi... renkler, her şey... Onun buraya yakıştığını düşünmüştüm, ama asıl ona yakışan bu oda. İtiraf etmeliyim ki” diye ekledi incinmiş, ancak yine de hafiften coşkulu bir sesle. "Bir bebeğin gelip, buraya sahip çıkması aslına bakılırsa oldukça anlamsız saçma. Biliyorsun, Bayan Groves da artık buraya gelip temizlik yapmıyor."</p>

  <p>"Bebekten korktuğunu mu söylüyor?"</p>

  <p>"Hayır. Ama bir şekilde başka özürler buluyor." Alicia hafifçe ürpererek ekledi. "Ne yapacağız, Sybil? Biliyor musun ben artık ona yenik düştüm. Haftalardır bir tek giysi bile tasarlayamıyorum."</p>

  <p>"Ben de kafamı biçkiye veremez oldum” diye itiraf etti Sybil. "Akıl almayacak kadar aptalca hatalar yapıyorum. Belki de..." dedi kararsızlıkla. "Senin şu metafizik araştırmalar derneğine yazma fikrin doğru olabilir."</p>

  <p>"Bizi aptal durumuna düşürecektir” dedi Alicia Coombe. "Bunu söylerken ciddi değildim. Hayır, bence bu işi gittiği yere kadar..."</p>

  <p>"Gittiği kadar mı, nasıl yani?"</p>

  <p>"Ah, hiç bilemiyorum” diyen Alicia kararsızlıkla güldü.</p>

  <p>Ertesi sabah işe gelen Sybil odanın kapısını kilitli buldu.</p>

  <p>"Miss Coombe, anahtar sizde mi? Burayı dün gece siz mi kilitlediniz?"</p>

  <p>"Evet” dedi Alicia Coombe. "Ben kilitledim ve bundan sonra da kilitli kalacak."</p>

  <p>"Ne demek istiyorsunuz?"</p>

  <p>"O odadan vazgeçtim. Bebeğin olabilir. İki odaya ihtiyacımız yok. Provaları burada da yapabiliriz."</p>

  <p>"Ama orası sizin özel oturma odanız."</p>

  <p>"Öyle, ama artık öyle olmasını istemiyorum. Çok güzel bir yatak odam var. Yatak odamı aynı zamanda dinlenme odası olarak da kullanabilirim, değil mi?"</p>

  <p>Sybil duyduklarına inanamayarak kuşkuyla, "Yani gerçekten de bundan sonra bu prova odasına girmeyeceğinizi mi kastediyorsunuz?" diye sordu.</p>

  <p>"Tam olarak öyle."</p>

  <p>"Ama... ya temizliği ne olacak? Berbat olabilir."</p>

  <p>"Bırak olsun!" dedi Alicia Coombe. "Eğer orası bir bebeğin mülkiyetine geçtiği için berbat olacaksa, sorun değil... bırak onun olsun. Bırak odayı kendi temizlesin." Ve ekledi. "Bizden nefret ediyor, bunu biliyorsun, değil mi?"</p>

  <p>"Ne demek istiyorsun?" diye sordu Sybil. "Bebek mi bizden nefret ediyor?"</p>

  <p>"Evet” dedi Alicia. "Bilmiyor musun? Bunu bilmeliydin. Ona baktığında bunu anlamış olman gerekirdi."</p>

  <p>"Evet” dedi Sybil düşünceli. "Sanırım ettim de. Sanırım ta başından beri anlamıştım bunu; bizden nefret ediyor ve bizi buradan uzaklaştırmak istiyordu."</p>

  <p>"O kötü niyetli, küçük bir şey” dedi Alicia Coombe. "Her neyse, artık tatmin olmuş olmalı."</p>

  <p>Bundan sonrasında günler çok daha sakin ve huzurlu geçmeye başladı. Alicia Coombe elemanlarına bir süre için prova odasını kullanmaktan vazgeçtiğini -aksi takdirde çok fazla sayıda odanın temizlenip düzenlenmesi gerektiğini- açıkladı.</p>

  <p>Ancak bu yine de aynı günün akşamında çalışan kızlardan birinin diğerine şöyle dediğini duymamasını sağlamadı: "Bayan Coombe da iyice tuhaflaştı artık. Onun biraz bunamış olduğunu düşünüyordum ama... sürekli bir şeyler kaybetmesi, bazı şeyleri unutması filan. Ama bu yaptığı her şeyin ötesinde, değil mi? Bir şekilde aşağıdaki o bebekle aklını bozdu."</p>

  <p>"Onun iyice delireceğini düşünmüyorsun değil mi? Bizi bıçaklamaya girişeceğini filan?"</p>

  <p>Onlar yanından konuşarak geçerken Alicia öfke içinde sandalyesinde oturuyordu. Gerçekten de delirmiş miydi? Ardından pişmanlıkla kendi kendine, sanırım, Sybil değilse bile, kendimin giderek tuhaflaşmaya başladığını düşünmeliydim. Ama benimle birlikte Sybil ve Bayan Groves da o bebekte tuhaf bir şeyler olduğu görüşündeler. Aslında benim asıl göremediğim, bunun nasıl sonlanacağı, diyordu.</p>

  <p>Üç hafta sonra Sybil, Alicia Coombe'a, "Arada sırada o odaya girmeliyiz” dedi.</p>

  <p>"Neden?"</p>

  <p>"Şey, demek istediğim, içerisi tozdan kirden berbat bir durumda olmalı. Bu gidişle her şeye güve yerleşebilir. Yalnızca toz alıp yerleri siler, sonra kapıyı yeniden kilitleriz."</p>

  <p>"Ben orayı kapalı tutup içeri geri dönmemeyi yeğlerdim” dedi Alicia Coombe.</p>

  <p>Sybil, "Biliyor musun, aslında sen benden çok daha kuşkucusun” dedi.</p>

  <p>"Sanırım öyleyim” dedi Alicia Coombe. "Ben bütün bunlara inanmaya senden çok daha önce eğilimliydim, ama başlangıçta, biliyor musun ki -ben- her neyse, bu durumdan tuhaf da olsa hoşlanmıştım, hatta bu beni eğlendiriyordu bile. Bilemiyorum. Şimdi korkuyorum ve aslında bir daha da o odaya girmek istemiyorum."</p>

  <p>"Öyleyse ben istiyorum” dedi Sybil. "Ve gireceğim de."</p>

  <p>"Senin sorunun ne biliyor musun? Sen çok meraklı birisin, hepsi bu."</p>

  <p>"Tamam, sen öyle diyorsan, öyle, bu merak. Bebeğin ne yaptığını görmek istiyorum."</p>

  <p>"Bence onu yalnız bırakmamız daha doğru” dedi Alicia. "Bizi odadan çıkarmış olmaktan dolayı mutlu, tatmin oldu. Bırak öyle kalsın." Can sıkıntısıyla derin bir soluk aldı. "Şu konuştuklarımızın saçmalığına bak."</p>

  <p>"Evet, saçmaladığımızın farkındayım, ama eğer bir şekilde daha fazla saçmalamamamı istiyorsan...</p>

  <p>haydi bana şimdi anahtarı ver."</p>

  <p>"Tamam, tamam."</p>

  <p>"Sanırım onun dışarı çıkmasına göz yumacağımdan filan korkuyorsun. Onun istese kapılardan ya da pencerelerden geçebilecek türde bir şey olduğu da düşünülebilir."</p>

  <p>Sybil kapının kilidini açarak içeri girdi.</p>

  <p>"Çok tuhaf” dedi.</p>

  <p>"Tuhaf olan ne?" diye sordu kapının ağzında Sybil'in omzunun üstünden içeriye bakan Alicia Coombe.</p>

  <p>"Oda hiç de tozlu görünmüyor, değil mi? Üstelik de bunca zaman kilitli kaldıktan sonra..."</p>

  <p>"Evet, işte bu tuhaf."</p>

  <p>"İşte burada” dedi Sybil.</p>

  <p>Bebek kanepedeydi. Her zamanki alışıldık sarsak pozisyonunda yatmıyordu. Sırtım bir mindere dayamış dimdik oturuyordu. İnsanları kabul etmeyi bekleyen ev sahibi havasındaydı.</p>

  <p>"Evet” dedi Alicia Coombe. "Evinde çok iyi görünüyor, değil mi? Neredeyse içeri girip rahatsız ettiğimiz için özür dilememiz gerektiği gibi bir hisse kapıldım."</p>

  <p>"Haydi, gidelim” dedi Sybil.</p>

  <p>Geri çekildi, kapıyı çekti ve yeniden kilitledi.</p>

  <p>İki kadın birbirlerine baktılar.</p>

  <p>"Bir bilebilseydim” dedi Alicia Coombe. "Bizi neyin bu kadar korkuttuğunu..."</p>

  <p>"Yüce Tanrım, kim korkmazdı ki?"</p>

  <p>"Neyse, yani bundan sonra ne olacak? Aslında bu bir şey değil; odada dolaşan bir tür bebek. Bence bu bir bebek değil... bu, bir tür muzip cin."</p>

  <p>"İşte bu iyi bir fikir."</p>

  <p>"Evet, ama ben tam olarak inanamıyorum buna. Bence bu... bence bu bir bebek."</p>

  <p>"Gerçekten de bu bebeğin nereden geldiğini bilmediğinden emin misin?"</p>

  <p>"En ufak bir fikrim bile yok” dedi Alicia. "Düşündükçe onu satın almamış olduğumdan daha çok emin oluyorum ve de onu hiç kimsenin bana vermemiş olduğundan. Bence o... şey, kendi geldi."</p>

  <p>"Peki ya sen onun... günün birinde gideceğini düşünüyor musun?"</p>

  <p>"Aslında” dedi Alicia. "Bunu yapması için bir neden yok... İstediği her şeyi aldı."</p>

  <p>Ancak anlaşılan bebek her istediğini almamıştı. Ertesi gün, Sybil kabul salonuna girdiğinde, bir an soluğunun kesildiğini hissetti. Ve merdivenlere doğru seslendi.</p>

  <p>"Miss Coombe, Miss Coombe, aşağı gelir misiniz?"</p>

  <p>"Ne oldu?"</p>

  <p>Sabah geç kalkmış olan Alicia Coombe merdivenlerden indi, sağ dizindeki romatizma nedeniyle belirgin şekilde topallıyordu.</p>

  <p>"Ne oldu, neyin var, Sybil?"</p>

  <p>"Bak. Şuna bak!"</p>

  <p>Kabul salonunun kapısında duruyorlardı. Bebek kolunu kanepenin kolçağına atmış bir halde oradaki kanepeye yayılmış oturuyordu.</p>

  <p>"Dışarı çıkmış” dedi Sybil. "O odadan dışarı çıkmış. Bu odayı da istiyor."</p>

  <p>Alicia Coombe kapıda duruyordu.</p>

  <p>"Sonunda” dedi. "Sanırım bu işyerinin tamamına hâkim olmak istiyor."</p>

  <p>"Olabilir” dedi Sybil.</p>

  <p>"Seni gidi çirkin, sinsi, kötü niyetli vahşi yaratık” dedi Alicia, bebeğe doğru. "Neden buraya gelip bizim başımıza bela oldun ki? Seni istemiyoruz."</p>

  <p>Ona ve de Sybil'e bebek çok hafifçe hareket etmiş gibi gelmişti. Sanki eklemleri biraz daha sarsaklaşmıştı. Uzun sarsak kollarından biri kanepenin koluna daha da yayılmıştı ve sanki yarısı kapalı yüzüyle kol altından onları süzüyordu. Bu kurnaz, kötü niyetli bir bakıştı.</p>

  <p>"Korkunç yaratık” dedi Alicia. "Buna dayanamıyorum. Artık buna daha fazla katlanamam."</p>

  <p>Birden Sybil'in şaşkın bakışları altında odaya daldı, bebeği aldı, doğruca pencereye gitti, pencereyi açtı ve bebeği caddeye fırlattı. O anda Sybil hafif bir çığlık atarak yutkundu.</p>

  <p>"Ah Alicia, bunu yapmamalıydın! Eminim bunu yapmamalıydın!"</p>

  <p>"Bir şey yapmam gerekiyordu” dedi Alicia Coombe. "Buna daha fazla katlanamazdım."</p>

  <p>Sybil, onun yanına gidip pencereden baktı. Aşağıda kaldırımda bebek yüzüstü, kol ve bacakları iki yana yayılmış bir halde yatıyordu.</p>

  <p>"Onu öldürdün” dedi Sybil.</p>

  <p>"Saçmalama... Kadife, ipek kumaş parçalarından ve kırpıklardan yapılmış bir şeyi nasıl öldürebilirim ki? O canlı, gerçek bir bebek değil."</p>

  <p>"Korkunç derecede gerçek” dedi Sybil.</p>

  <p>Alicia soluğunu tuttu.</p>

  <p>"Yüce Tanrım. Bu çocuk."</p>

  <p>Aşağıda kaldırımda eski püskü giyimli, küçük bir çocuk bebeğin başında duruyordu. Çocuk yolun aşağısına ve yukarısına baktı. Biraz otomobil trafiği olmasına rağmen sabahın bu saatinde cadde pek de kalabalık sayılmazdı; çocuk durumdan tatmin olunca eğilerek bebeği aldı ve yol boyunca koşmaya başladı.</p>

  <p>"Dur, dursana” diye bağırdı Alicia arkasından.</p>

  <p>Sybil'e döndü.</p>

  <p>"Bu çocuk o bebeği almamalı. Almamalı. Bu bebek tehlikeli... o şeytan. Onu durdurmalıyız."</p>

  <p>Ancak çocuğu durduran onlar olmadı. Trafikti durduran. Aynı anda bir yönden üç taksi diğer yönden de iki ticari araç yola girdi. Çocuk yolun ortasında bir adada sıkışıp kaldı. Sybil merdivenlerden aşağı koştu, Alicia Coombe da onu izledi. Bir ticari araç ile taksinin arasından çevik bir hareketle sıyrılmayı başaran Sybil hemen arkasında Alicia Coombe ile birlikte çocuk trafik karmaşasından kurtulup karşı tarafa geçmeden ona kalakaldığı adada yetişmeyi başardılar.</p>

  <p>"Bu bebeği alamazsın” dedi Alicia Coombe. "Onu bana ver."</p>

  <p>Çocuk, ona baktı. Sekiz yaşlarında, bir deri bir kemik, hafif şaşı bir kızdı. Küstah bir yüz ifadesi vardı.</p>

  <p>"Neden onu size vereyim ki?" diye sordu. "Onu -pencereden aşağı- savurduğunuzu gördüm.</p>

  <p>Pencereden attığınıza göre onu istemiyorsunuz demektir, bu durumda, o artık benimdir."</p>

  <p>"Sana başka bir bebek satın alırım” dedi Alicia kendinden geçmiş bir halde. "Bir oyuncak mağazasına gideriz -nereyi istersen- sana bulabileceğimiz en iyi bebeği satın alacağım. Ama lütfen bunu bana geri ver."</p>

  <p>"Vermicem” dedi çocuk.</p>

  <p>Kollarıyla korumak istercesine bebeğe sımsıkı sarıldı.</p>

  <p>"Onu bana geri vermek zorundasın” dedi Sybil. "O senin değil."</p>

  <p>Çocuktan bebeği almak için kolunu uzattı ama aynı anda çocuk ayağına bastı, arkasını döndü ve onlara bağırmaya başladı.</p>

  <p>"Vermicem! Vermicem! Vermicem! O benim. Onu seviyorum. Siz onu sevmediniz. Ondan nefret ediyorsunuz. Eğer nefret etmeseniz pencereden aşağı atmazdınız. Bakın size söylüyorum, ben, onu seviyorum, zaten onun isteği de bu. O sevilmek istiyor."</p>

  <p>Ve sonra tıpkı bir yılanbalığı gibi araçların arasından süzülen çocuk yolun öte tarafına koştu, dar bir sokağa daldı; daha iki orta yaşlı kadın arabaların arasından kurtulup onu izleyemeden görüş alanından kayboldu.</p>

  <p>"Gitti” dedi Alicia.</p>

  <p>"Bebeğin sevilmek istediğini söyledi” dedi Sybil.</p>

  <p>"Belki de” dedi Alicia. "Belki de tüm bu süre boyunca istediği buydu... sevilmek."</p>

  <p>Londra trafiğinin ortasında iki ürkmüş kadın birbirlerine bakakaldılar.</p>
</body>
</html>
