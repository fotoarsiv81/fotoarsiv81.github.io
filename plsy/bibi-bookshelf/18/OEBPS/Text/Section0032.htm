<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>28</h2>

    <p>Sandecker, Washington'un kırk mil kadar güneyindeki küçük bir yat limanına girip arabasını park etti. Bir süre durup Potomac Nehri'ne baktı. Masmavi gök altında nehrin soluk yeşil renkli suları doğuya, Chesapeake Körfezi'ne doğru gürül gürül akmaktaydı. Eski merdivenlerden inip bir yüzer limana geldi. Limanın ucunda paslar içinde, alabildiğine eski bir istiridye teknesi bağlıydı.</p>

    <p>Teknenin gövdesi yıllarca türlü koşullarda kullanılmaktan iyice aşınmış, boyasının çoğu soyulmuştu. Dizel motorunun öksürür gibi pufladığı duman hafif meltemin içinde kaybolup gidiyordu. Teknenin adı güçlükle okunabiliyordu: Hoki Jamoki.</p>

    <p>Sandecker saatine baktı. On ikiye on dakika vardı. Beğeniyle başını salladı. Pitt'e haber verdiğinden bu yana ancak üç saat geçmiş olmasına karşın Eagle'ın aranması başlamıştı. Teknenin güvertesine atlayıp sonar alıcılarını kayıt kablosuna bağlayan iki mühendisle selamlaştı. Kaptan köşküne girince elinde büyüteçle uydu fotoğraflarını inceleyen Pitt'i buldu.</p>

    <p>"Daha iyisi yok muydu?" diye sordu Sandecker.</p>

    <p>"Tekneyi mi kastediyorsunuz?" dedi Pitt gülerek.</p>

    <p>"Evet."</p>

    <p>"Sizin donanma teftişlerine giremez belki, ama işimizi görür."</p>

    <p>"Bizim arama gemilerimizden birini bulamadın mı?"</p>

    <p>"Bulabilirdim, ama bu külüstürü iki nedenle seçtim. Birincisi, çok iyi bir çalışma gemisi oluşundan. İkincisiyse, eğer birileri gerçekten içinde önemli kişiler bulunan devlete ait bir tekneyi kaçırmış ve batırmışlarsa, geniş kapsamlı bir sualtı araması yapılacağını tahmin ederek bunu gözleyeceklerdir. Oysa şimdi onlar farkına varmadan biz rahatça çalışabileceğiz."</p>

    <p>Sandecker, Pitt'e yalnızca Deniz Kuvvetleri'ne ait bir tek nin Mount Vernon'da çalındığını ve batırılmış olabileceğini söylemişti. "Teknede önemli kişilerin bulunduğunu kim çıkardı?" "Deniz ve Hava Kuvvetleri helikopterleri çekirge sürüleri gibi dolaşıp duruyor, Kıyı Koruma gemilerine basa basa nehrin yanından öbür yanına geçebilir insan. Bu arama işinin içinde bana açıkladığınızdan çok daha başka şeyler var, amiral."</p>

    <p>Sandecker karşılık vermedi. Pitt'in bir iş yaparken ne kadar ilersini düşündüğünü biliyordu. Onun bu suskunluğu Pitt'in kuşkularını daha da arttırdı. Sandecker konuyu değiştirmeye çalıştı. "Mount Vernon'un bu denli uzağında aramaya başlamak için bir ipucu mu gördün?"</p>

    <p>"Evet, bu sayede yirmi beş millik bir alan ve tam dört gün kazandık," dedi Pitt. "Teknenin uydu kameralarından biri tarafından saptanacağını düşündüm, ama bu hangisi olabilirdi? Casus uyduları Washington üzerinde dolaşmazlar, hava raporu resimleri de küçük ayrıntıları almaz."</p>

    <p>"Peki, bunu nereden edindin?" diye sordu Sandecker fotoğrafı göstererek.</p>

    <p>"İçişleri Bakanlığındaki bir dostumdan. Jeolojik gözlem uydularından biri 590 mil tepeden uçup Chesapeake Körfezi ve buraya dökülen nehirlerin kızılötesi bir resmini çekmiş. Saat: Dört kırk, teknenin kaybolduğu sabahın dört kırkı. Potomac'ın bu bölümünün büyütülmüş kesimine bakılırsa, Mount Vernon'un aşağısında seyreden tek teknenin şu limanın bir mil aşağısında olduğu görülür."</p>

    <p>Sandecker fotoğraftaki küçücük beyaz noktaya baktı. Büyütülmüş resimde oldukça net görünüyordu. Teknenin güvertelerindeki donanım ve iki insan kolayca seçilebiliyordu. Dönüp Pitt'in gözlerine baktı.</p>

    <p>"Aradığımız teknenin bu olduğunu gösteren bir kanıt yok,"</p>

    <p>"Beni o kadar saf sanmayın, amiral. Bu tekne Başkanlık Eagle'dır."</p>

    <p>"Seni uyutmaya çalışacak değilim," dedi Sandecker alçak sesle. "Ama daha fazla açıklama yapamam." Pitt umursamaz bir tavırla omuz silkti, bir şey söylemedi. "Peki, sence nerededir şimdi?" Pitt'in yeşil gözleri koyulaştı. Eline bir pergel alıp açıklamaya başladı. "Eagle'ın teknik özelliklerini öğrendim. Son hızı on dört mil. Bu fotoğraf dört kırkta çekilmiş. Yani gün doğuşuna bir buçuk saat kala. Yatı kaçıranlar görünmeyi göze alamazlardı, bu nedenle hava karanlıkken batırdılar. Bütün bunlar göz önüne alındığında, yat güneş doğmadan ancak yirmi bir mil yol almış ¡bilir."</p>

    <p>"Yine de epey geniş bir su alanı kalıyor."</p>

    <p>"Bunu da biraz daraltabiliriz."</p>

    <p>"Kanaldan ayrılmamakla mı?"</p>

    <p>"Evet, efendim, derin sularda kalarak. Eğer bu işi ben yapsaydım, kazara bulunmasın diye yatı en derin yerde batırırdım.”</p>

    <p>"Tarama bölgende ortalama derinlik ne kadar?"</p>

    <p>"On, on üç metre arası."</p>

    <p>"Yeterince derin değil."</p>

    <p>"Doğru, ama seyir haritalarına göre otuz beş metreye kadar inen birçok çukur var." Sandecker pencereden bakınca iri omuzlarına iki tane hava tankı yüklenmiş Al Giordino'yu gördü. Pitt'e dönüp baktı.</p>

    <p>"Eğer tekneyi bulup da dalarsanız, içine girmeyeceksiniz dedi soğuk bir sesle. "Görevimiz yalnızca tekneyi bulup tanıtlamak, o kadar."</p>

    <p>"Görmememiz gereken ne var içinde?"</p>

    <p>"Hiç sorma."</p>

    <p>Pitt acı acı gülümsedi. "Çok merak ediyorum."</p>

    <p>"Biliyorum," dedi Sandecker. "Yatın içinde ne var sanıyorsun ki?"</p>

    <p>"Ne olduğu değil, kim olduğu önemli."</p>

    <p>"Önemi var mı?" dedi Sandecker çekinerek. "Büyük olasılıkla boştur zaten."</p>

    <p>"Amiral, benimle oyun oynuyorsunuz. Önemli olduğu eminim. Peki, yatı bulduktan sonra ne olacak?"</p>

    <p>"İşi FBI'ya devrediyoruz."</p>

    <p>"Demek biz küçücük rolümüzü oynayıp sahneden çekileceğiz."</p>

    <p>"Emirler böyle diyor."</p>

    <p>"Boşverin, derim."</p>

    <p>"Kimi?"</p>

    <p>"Bu ucuz, gizlilik oyunlarını oynayanları."</p>

    <p>"İnan bana, bu proje hiç de ucuz falan değil."</p>

    <p>Pitt'in yüzü birden ciddileşti. "Bu kararı yatı bulduktan sonra verebiliriz, değil mi?"</p>

    <p>"İnan bana," dedi Sandecker. "Batık teknenin içinde olduğunu görmek istemeyebilirsin."</p>

    <p>Sandecker bu sözler ağzından çıktığı an boğanın önünde kırmızı pelerini salladığını anlamıştı. Pitt sualtına daldığı andan itibaren o incecik emir bağı da kopmuş olacaktı.</p>
  </div>
</body>
</html>
