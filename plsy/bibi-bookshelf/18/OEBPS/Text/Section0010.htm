<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>6</h2>

    <p>Başkanlık kortejini oluşturacak otomobiller Beyaz Saray'ın Güney Kapısı önünde sıralanmışlardı. Gizli Servis görevlileri hazırlıklarını tamamlar tamamlamaz, Oscar Lucas bileğindeki saate dolanmış kordonla ceketinin yakasına uzanan mikrofona konuştu. "Patrona hazır olduğumuzu söyleyin."</p>

    <p>Üç dakika sonra Başkan, yanında Fawcett'le birlikte merdivenleri inip başkanlık limuzinine bindi. Lucas da onlara katıldıktan sonra araçlar güneybatı kapısından dışarı çıktılar. Başkan deri koltuğa gömülüp dalgın dalgın dışardaki binaları izlemeye başladı. Fawcett kucağındaki evrak çantasını açmış, içindeki bir dosyaya notlar yazıyordu. Birkaç dakikalık sessizlikten sonra derin bir iç çekip çantasını kapattı ve yere bıraktı.</p>

    <p>"İşte hepsi burada, her iki tarafın görüşleri, istatistikler, ClA raporları ve Doğu Bloğu'nun borçlarıyla ilgilenen ekonomik kurulun son raporları. Larimer ve Moran'ın aklını çelebilmeniz için gerekecek tüm belgeler."</p>

    <p>"Amerikan kamuoyu planımı pek benimsemiyor, değil mi?" diye sordu başkan.</p>

    <p>"Açık konuşmak gerekirse, evet benimsemiyor, efendim. Genel eğilim Kızılları kendi sorunlarıyla baş başa bırakma yanlısı. Amerikalıların çoğu Sovyetler'in açlık tehlikesi ve mali çöküntüyle karşı karşıya kalmalarını sevinçle izliyorlar. Bunu Marksist sistemin çöküşünün bir kanıtı olarak görüyorlar."</p>

    <p>"Eğer Kremlin liderleri ekonomik bir çıkış yolu bulamayıp Avrupa'yı talana başlarsa, o zaman çöküşü görürler."</p>

    <p>"Kongre'deki muhaliflerinizin görüşüne göre, açlık tehdidi Rusların silahlanma kapasitesini büyük ölçüde baltalayacaktır. Ayrıca bir başka görüş de, morali bozuk Rus halkının yöneten partiye karşı kesin bir eyleme geçeceği umudunu taşıyor."</p>

    <p>Başkan başını iki yana salladı. "Kremlin askeri gücü konusunda son derece fanatiktir. Ekonomik bunalıma karşın yine de bu alandaki harcamalarını kısmazlar. Halk da hiçbir zaman protesto gösterileri yapamaz. Parti dizginleri çok sıkı tutar."</p>

    <p>"Ama asıl sorun," dedi Fawcett, "Larimer'in de Moran'ın da Moskova'nın yükünü hafifletmemize kesin karşı oluşu."</p>

    <p>Başkan'ın yüzü tiksintiyle buruştu. "Larimer ayyaşın teki, Moran ise rüşvet almaktan damgalı."</p>

    <p>"Ama yine de görüşünüzü onlara satmak zorundasınız."</p>

    <p>"Onların fikirlerini de yok sayamam" diye itiraf etti Başkan. "Ama eğer Birleşik Devletler, Doğu Bloğu ülkelerini yok olmaktan kurtarabilirse, onlar da Sovyetler Birliği'nden kopup Batı'ya katılacaklardır."</p>

    <p>"Bu görüşünüzü büyük iyimserlik olarak niteleyenler var, Sayın Başkan."</p>

    <p>"Fransızlarla Almanlar da benim gibi düşünüyorlar."</p>

    <p>"Elbette, neden düşünmesinler? Onlar her iki tarafa da oynuyorlar, bir yandan güvenlikleri için NATO'ya sırtlarını dayamışlar, öte yandan Doğu'yla ticari ilişkilerini genişletiyorlar." "Benim yardım planımı destekleyen pek çok Amerikalı olduğunu unutuyorsun," dedi Başkan çenesini havaya kaldırarak. "Bu plan sayesinde nükleer tehdidin ve Demir Pençe'nin hepten kalkacağına inanıyorlar."</p>

    <p>Fawcett, Başkan bu havasındayken ve haklı olduğuna bu denli inanmışken tartışmanın yararsız olduğunu biliyordu. Düşmanını ona iyilik ederek çökertmenin erdemli bir yanı vardı; bu yol makul insanların vicdanlarını harekete geçirebilirdi, ama Fawcett yine de kötümserdi. Limuzin, Washington Deniz Kuvvetleri iskelesine gelene dek hiç konuşmadı.</p>

    <p>Lucas arabadan inerken Amerikan Kızılderililerine benzeyen, oldukça esmer bir adam yanına geldi.</p>

    <p>"İyi akşamlar, George."</p>

    <p>"Selam, Oscar. Golf nasıl gidiyor?"</p>

    <p>"Hiç sorma," dedi Lucas. "Neredeyse iki haftadır oynamıyorum."</p>

    <p>George Blackowl, Başkan'ın gezilerinde güvenlik ön hazırlıklarından sorumlu memurdu. Boyu Lucas kadardı, ama ondan beş kilo daha ağırdı. Ağzından çiklet düşürmediği için çenesi sürekli hareket halindeydi. Yarı yarıya Sioux Kızılderililerinden olduğu için arkadaşları ona atalarının Little Big Horn savaşındaki rolünü anımsatıp dalga geçerlerdi. "Yatın güvenliği tamam mı?"</p>

    <p>"Tekneyi her türlü patlayıcı ve dinleme aygıtına karşı taradık. Balıkadamlar sualtı kesimini on dakika önce aradılar, yatın arkasından izleyecek olan güvenlik aracı da bütün personeliyle hazır."</p>

    <p>Lucas başını sallayarak onayladı. "Mount Vernon'a vardığınızda yüz on fitlik bir Kıyı Koruma botu sizi bekliyor olacak." "O halde Patron artık gelebilir."</p>

    <p>Lucas bir dakika daha bekleyip limanın çevresini gözleriyle şöyle bir taradı. Kuşkusunu çeken bir şey görmeyince Başkan'ın çıkması için otomobilin kapısını açtı. Güvenlik görevlileri hemen Başkan'ı koruma ablukasına aldılar. Blackowl, Başkan'ın önündeki adamın da önünde yürüyordu. Lucas da solak olduğu için ve gerektiğinde kolayca silahını çekebilmek için, Başkan'ın solunda ve biraz gerisinden gelmekteydi. Fawcett ise epey arkadan onları izliyordu.</p>

    <p>İskele rampasında Lucas ve Blackowl geçenlere yol vermek için yana çekildiler.</p>

    <p>"Hadi bakalım, George, herkes sana emanet."</p>

    <p>"Çok şanslısın, bütün hafta sonu sana kaldı."</p>

    <p>"Bu ay ilk kez olacak."</p>

    <p>"Buradan doğruca eve mi gidiyorsun?"</p>

    <p>"Hemen değil. Önce büroya uğrayıp masamdaki işleri bitirmem gerek. Geçen Los Angeles gezisinde bir iki aksaklık olmuştu. Planları bir daha gözden geçirmek istiyorum."</p>

    <p>O sırada limana başka bir resmi limuzin girdi. Yanında yardımcısıyla birlikte Senatör Marcus Larimer arabadan inip yata doğru yürümeye başladı.</p>

    <p>Larimer kahverengi birtakım elbise ve yelek giymişti; aslında her zaman kahverengi takım ve yelek giyerdi. Saçları kum rengi, gövdesi iri ve sert yapılıydı.</p>

    <p>Blackowl'a şöyle bir başını sallayıp, Lucas'a da her zamanki politikacı selamını verdi. "Görüştüğümüze sevindim, Oscar."</p>

    <p>"Çok sağlıklı görünüyorsunuz, senatör."</p>

    <p>"Bir şişe skoç viskiyle tedavi edemeyeceğim hiçbir rahatsızlığım yok," dedi Larimer ve bir kahkaha attı. Sonra da rampayı geçip ana salona girdi.</p>

    <p>"İyi eğlenceler," dedi Lucas, Blackowl'a alaylı bir şekilde. "Bu gezi için sana hiç imrenmiyorum."</p>

    <p>Birkaç dakika sonra Lucas arabasıyla liman kapısından çıkmış M Sokağı'na girerken, ters yöne gitmekte olan bir Chevrolet içinde Kongre üyesi Alan Moran'ı gördü. Lucas bu adamdan hiç hoşlanmazdı. Moran'ın siyasi yaşamdaki başarısı, zekâsı ve bilgisinden çok önemli yerlerdeki adamlara çeşitli yardımlar sağlayarak kendisine gebe bırakmasındandı. Bir keresinde bir petrol işinde suistimalle suçlanmış, fakat siyasi çevrelerde kendisine yardım borcu olanlar tarafından kurtarılmıştı.</p>

    <p>Direksiyonda iki yanına da bakmıyordu. Başkanı nasıl yolarım, diye düşünüyordur, dedi içinden Lucas.</p>

    <p>Bundan bir saat kadar sonra, başkanlık yatı demir alacakken elinde bavuluyla Başkan Yardımcısı Margolin bindi yata. Bir an duraksadıktan sonra kıç güvertesinde yalnız oturmakta olan Başkan'ı görüp yanına gitti.</p>

    <p>Başkan başını kaldırıp ona baktı, bir an tanımakta güçlük çeker gibi oldu.</p>

    <p>"Vince?"</p>

    <p>"Özür dilerim, geciktim," dedi Margolin. "Yardımcılarımdan biri davetiyeyi yanlış bir yere bırakmış, bir saat önce rastlantıyla elime geçti."</p>

    <p>"Gelebileceğinden pek emin değildim," diye mırıldandı Başkan.</p>

    <p>"Bundan iyi zaman olamazdı. Beth, Stanford'a oğlumuzu ziyarete gitti, salıya dek evde olmayacak. Benim de programımda önemli bir şey yoktu."</p>

    <p>Başkan ayağa kalktı, zoraki bir gülücükle, "Senatör Larimer ve Kongre üyesi Moran da yattalar," dedi. "Şimdi yemek salonundalar. İstersen gidip bir merhaba de, birlikte bir şeyler için."</p>

    <p>"Şimdi bir içki hiç fena olmaz."</p>

    <p>Margolin kapı eşiğinde Fawcett'le karşılaştı; iki adam ayaküstü bir şeyler söyleşip ayrıldılar.</p>

    <p>Başkan'ın yüzü öfkeyle gerilmişti. Margolin'le yalnız görünüş bakımından değil... çünkü Başkan Yardımcısı uzun boylu, sırım gibi vücutlu, mavi gözleri ve sıcak kişiliğiyle oldukça yakışıklı bir adamdı... siyasi görüş bakımından da oldukça farklıydılar.</p>

    <p>Başkan halkın sevgisini heyecan dolu konuşmalarıyla kazanmıştı. Yararlan belki on, on beş yıl sonra ortaya çıkacak, bütün dünyayı ilgilendiren programlar düşünen bir idealistti. Ama ne yazık ki, bu programlar iç politikanın bencil gerçekleriyle pek uyuşmamaktaydı. Margolin ise halktan ve yayın organlarından uzun durur, tüm çabalarını ülkenin iç sorunlarına ayırmayı yeğlerdi. Başkan'ın Doğu Bloğu'na yardım konusundaysa, o paranın ülke içinde harcanması yanlısıydı.</p>

    <p>Başkan Yardımcısı doğuştan politikacıydı. Başkan Yardımcılığı koltuğuna oturur oturmaz, çevresini siyasi alanda son derece yetenekli elemanlarla donatmıştı. Yasa önerisini Başkan yapar, bunların çeşitli komitelerden geçip kabul edilmesiniyse Margolin sağlardı. Onun bu başarısı bazı durumlarda Başkan'ın prestijini bile sarsacak boyutlara varmış, epey dedikodulara yol açmıştı.</p>

    <p>Halk belki Başkan olarak Margolin'i yeğlerdi, ama partisi onu seçmemişti. "Çatır çatır iş bitiren adam" kalıbı bu konuda onun aleyhine olmuştu. Eğer daha iyi bir yol bulduğuna inanmışsa kesinlikle parti görüş birliğine aldırmayan bir insandı. Yalnızca kendi vicdanının sesiyle yönetiliyordu.</p>

    <p>Margolin ana salona geçerken Başkan da arkasından biraz öfke, biraz da kıskançlıkla baktı.</p>

    <p>"Vince'in burada ne işi var?" diye sordu Fawcett.</p>

    <p>"Ne bileyim ben?" diye homurdandı Başkan. "Davetiye aldığını söylüyor."</p>

    <p>Fawcett çarpılmış gibi oldu. "Hay aksi, protokoldekilerden biri atladı herhalde."</p>

    <p>"Artık çok geç. Burada istenmediğini, lütfen gitmesini söyleyemem adama."</p>

    <p>Fawcett'in şaşkınlığı geçmemişti. "Anlamıyorum."</p>

    <p>"Ben de, ama ne yapalım, onu atacak değiliz."</p>

    <p>"İşi altüst edebilir."</p>

    <p>"Sanmam. Vince hakkında ne düşünürsek düşünelim, bugüne dek beni yıpratacak bir demeç vermemiştir. Bu bakımdan çoğu eski Başkan'a göre şanslı sayılırım."</p>

    <p>Fawcett artık durumu kabullenmiş gibiydi. "Herkese yetecek kamara yok. Bari benimkini verip ben gideyim."</p>

    <p>"Sağol, Dan."</p>

    <p>"Geceye kadar yatta kalır, sonra kıyıya yanaşıp bir motelde yatarım."</p>

    <p>"Aslında belki de en iyisi senin burada inmen," dedi Başkan. "Vince de buradayken, konuklarımız kendilerini üçkâğıda getiriyoruz sanmasınlar."</p>

    <p>"Gerekli belgelerinizi kamaranıza bırakırım, Başkan'ım."</p>

    <p>"Sağol. Yemekten önce okurum. Şu Alaska sorunundan bir haber var mı?"</p>

    <p>"Zehiri aramaya başlamışlar."</p>

    <p>Başkan'ın yüzünden bir huzursuzluk bulutu geçti. Sonra Fawcett'in elini sıktı. "Yarın görüşürüz."</p>

    <p>Daha sonra Fawcett limanda dikilmiş. Ancostia Nehri'ne doğru açılmakta olan beyaz yatın arkasından bakarken midesinde bir düğümlenme başladığını hissetti. Yat güneydoğuya, Potomac Nehri'ne doğru saparken içindeki huzursuzluğun ne olduğunu anladı.</p>

    <p>Yazılı davetiye hiç kimseye gönderilmemişti ki!</p>

    <p>Bu ne demek oluyordu?</p>

    <p>Lucas bürosundan ayrılmak üzere ceketini giyerken telefonu çaldı. "Lucas."</p>

    <p>"Burası 'Aşk Gemisi,'" diye karşılık verdi George Blackowl, gezi olayının şifre adını vererek.</p>

    <p>Bu telefon beklenmedik bir şeydi; kızı ilk kez bir oğlanla çıkan bir baba gibi Lucas'ın aklından en kötü olasılıklar geçti. "Devam et," dedi heyecanla.</p>

    <p>"Bir durum var. Acil durum değil, tekrar ediyorum, acil durum değil. Ama gezi programında olmayan bir gelişme var."</p>

    <p>Lucas rahat bir soluk verdi. "Peki, dinliyorum."</p>

    <p>"Shakespeare katıldı yata," dedi Blackowl. Başkan Yardımcısı'nın şifre adıydı bu.</p>

    <p>"Nee?"</p>

    <p>"Tam demir alacakken birden Margolin çıkageldi ve yata bindi. Dan Fawcett kendi kamarasını ona verip karada kaldı. Başkan'a bu son dakika değişikliğini sordum, bana 'Boşver, böyle olsun,' dedi. Ama bunda bir bityeniği seziyorum."</p>

    <p>"Rhinemann nerede?"</p>

    <p>"O da yatta, benimle birlikte."</p>

    <p>"Onu versene."</p>

    <p>Kısa bir bekleyişten sonra Başkan Yardımcısı'nın güvenlik sorumlusu Hank Rhinemann telefonu aldı. "Oscar, program dışı bir gelişme oldu."</p>

    <p>"Anlıyorum. Peki, onu nasıl kaçırdınız?"</p>

    <p>"Birden, hışımla bürosundan çıktı, Başkan'la yatta ivedi bir randevusu olduğunu söyledi. Geceyi de geçireceğinden hiç söz etmedi."</p>

    <p>"Senden gizledi mi?"</p>

    <p>"Shakespeare'in ağzı çok sıkıdır. Elindeki giysi çantasını görünce anlamam gerekirdi. Çok üzgünüm, Oscar."</p>

    <p>Lucas yıkılmıştı. Of Tanrım, diye geçirdi içinden, dünyayı yöneten bu adamlar kendi güvenlikleri sözkonusu olunca çocuktan farksız davranıyorlardı.</p>

    <p>"Olan olmuş," dedi Lucas sertçe. "Biz yine de elimizden geleni yapalım. Senin adamların nerede?"</p>

    <p>"Limanda kaldılar," dedi Rhinemann.</p>

    <p>"Onları Mount Vernon'a gönder, Blackowl'un ekibine yar­dımcı olsunlar. Yatın sımsıkı bir kordon altında olmasını istiyo­rum."</p>

    <p>"Anlaşıldı."</p>

    <p>"En küçük bir sorun olursa hemen beni arayın. Geceyi kumanda merkezinde geçireceğim." "Kuşkulandığın bir şey mi var?" diye sordu Rhinemann.</p>

    <p>"Somut bir şey yok," dedi Lucas dalgın bir sesle. "Ama Devlet Başkan'ının ve ondan sonraki üç adamın aynı anda aynı yerde olmaları ödümü patlatıyor."</p>
  </div>
</body>
</html>
