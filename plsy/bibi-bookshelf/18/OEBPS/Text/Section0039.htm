<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>35</h2>

    <p>"Ne biçim canavarlık bu?" diye gürledi Douglas Oates, General Metcalf'ın otopsi raporunu dinledikten sonra. Yüzü kireç gibi, sesiyse öfkeden hırıltılı çıkmıştı. "Tam yirmi bir kişi öldürülüyor. Amaçları ne? Ne istiyorlar? Başkan sağ mı öldü mü? Eğer para için yapıldıysa, neden hâlâ kimse fidye istemedi?"</p>

    <p>Metcalf, Dan Fawcett ve Savunma Bakanı Jesse Simmons, Oates'un masası önünde ses çıkarmadan oturmaktaydılar.</p>

    <p>"Bu işi daha fazla örtbas edemeyiz," diye devam etti Oates. "Basın organları her an kuşkulanıp kendi başlarına soruşturmaya başlayabilirler. Başkan'la görüşemedikleri için daha şimdiden mırın kırın etmeye başladılar bile. Basın sekreteri Thomson'un uyduracak özürü kalmadı."</p>

    <p>"Neden Başkan'ı basının önüne çıkarmıyoruz?" diye önerdi Fawcett.</p>

    <p>Oates kuşkuyla baktı. "Şu aktörü mü... neydi adı... Sutton'u u? Altından kalkamaz."</p>

    <p>"Yakın mesafeden, flaşların altında beceremez, ama biraz gölgede kalıp, şöyle otuz metre uzaktan falan... pekâlâ olabilir."</p>

    <p>"Aklına iyi bir fikir mi geldi?" diye sordu Oates.</p>

    <p>"Başkan'ı görüp hiç olmazsa resim çekebilecekleri bir ortam düzenleyelim. Daha önce de yapılan bir şey."</p>

    <p>"Carter'in beyzbol oynaması ya da Reagan'ın odun kesmesi gibi," dedi Oates dalgın dalgın. "Başkanlık çiftliğinde çok uygun bir sahne gözlerimin önüne gelir gibi oluyor."</p>

    <p>"Öten horozlar, meleyen kuzular da sahneyi doldurur," dedi Fawcett.</p>

    <p>"Ya Başkan Yardımcısı Mergolin? Onun yerine geçen adamımızı yüz metreden gölge altında bile çakarlar."</p>

    <p>"Uzaktan Sutton bir iki şey söyler, Margolin'in sahtesi de bir iki el sallar, tamam işte," dedi Fawcett iyice havaya girerek.</p>

    <p>Simmons gözlerini Fawcett'den ayırmıyordu. "Herkesi en çabuk ne zaman hazırlayabilirsin?"</p>

    <p>"Sabah erkenden. Hatta tam gün ağarırken. Muhabirler hep gece kuşlarıdır, geç saatlerde bir haber çıkar diye yatmazlar. Dolayısıyla güneşin doğma saatlerinde pek formda değildirler."</p>

    <p>"Gazeteciler iyice sıkılıp bir şeyler karıştırmadan onların önüne bir kemik atmamız gerek," dedi Simmons. "Ben bu fikre katılıyorum."</p>

    <p>Metcalf da başıyla onayladı. "Yegâne oyalama taktiği."</p>

    <p>Fawcett ayağa kalkıp saatine baktı. "Eğer şimdi hemen Andrews Hava Üssü'ne gidersem, saat dört sıralarında çiftlikte olurum. Thompson'la ayrıntıları görüşüp basın üyelerine duyur' yapmak için bol bol zamanımız kalır."</p>

    <p>Fawcett tam kapıyı açacakken Oates'un sesi üzerine döndü.</p>

    <p>"Ne olur, yüzüne gözüne bulaştırma, Dan. Gözünü seveyim bulaştırma."</p>
  </div>
</body>
</html>
