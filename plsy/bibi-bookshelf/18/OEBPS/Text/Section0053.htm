<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2 class="MsoNormal" style="margin-bottom: 2.4pt; text-align: justify;">48</h2>

    <p>Pitt gününü gazeteciler ve polis dedektiflerini atlatmakla geçirmişti. Rhode Island Caddesi'nde Devil's Fork adında barda gizlenmiş, sessiz bir köşede bir türlü bitiremediği sandviçine bakıyordu.</p>

    <p>Mini eteği son derece kısa olan, sarışın bir garson kız yanına geldi. "Buradaki en acıklı görünen insan sensin," dedi an bir gülümsemeyle. "Karını mı kaybettin, yoksa sevgilini mi?"</p>

    <p>"Daha kötüsü," dedi Pitt üzgün üzgün. "Arabamı."</p>

    <p>Kız ona uzaydan gelen bir yaratık gibi baktıktan sonra diğer masaları dolaşmaya başladı. Pitt yine asık suratla bir başına oturmaya devam etti. Olup bitenler artık kontrolünden çıkmıştı, olaylar onu yönetir gibiydi. Kendisini kimin öldürmeye kalktığını bilmesi pek işe yaramıyordu. Bu girişimi yapmak yalnızca Bougainville hiyerarşisine yarardı. Demek onları epey sıkmaya başlıyordu.</p>

    <p>Pitt onların parasal operasyonlarına bulaşıp bilgisayar oyunları oynarken, adamlar çok daha sert bir oyun çıkarıyorlardı. Kendini çölün ortasında içi tıka basa para dolu bir kasa bulmuş bir adama benzetti, parayı harcayacak yer yoktu. Tek avantajı onların tahmin ettiğinden çok şey bilmesiydi. Kafasını kurcalayan en büyük soru Bougainville'in Eagle olayıyla bir ilişkisi olup olmadığıydı. Yatı batırmaları ve onca adamı öldürmeleri için hiçbir neden göremiyordu. Tek ve o da epey cılız olan bağlantı, Koreli ceset sayısının fazlalığıydı.</p>

    <p>Her neyse, diye düşündü, neyse ki bu iş FBI’ın sorunuydu. Artık toparlanması zamanı gelmişti. İlk adım olarak da birliklerini toplaması gerekiyordu. Bu kararı vermek de pek büyük bir incelik istemezdi doğrusu.</p>

    <p>Kalkıp amerikan barına yürüdü. "Telefonunu kullanabilir miyim, Cabot?"</p>

    <p>Adı Sean Cabot olan İrlandalı barmen Pitt'e mahzun mahzun baktı. "Şehirlerarası mı?"</p>

    <p>"Şehirlerarası, ama merak etme kredi kartımla ödeyeceğim."</p>

    <p>Cabot, fark etmez, gibisinden başını sallayıp telefonu tezgahın üstüne çıkardı. "Araban için çok üzüldüm, Dirk. Bir kez görmüş, çok beğenmiştim."</p>

    <p>"Sağol. Benden bir içki iç, hesabıma yaz." Cabot bir bardağa bira doldurup Pitt'in şerefine kaldırdı. Pitt şehirlerarası santralı bulup kredi kartı numarasını verdi ve bir süre bekledi. "Casio ve Ortakları Soruşturma Bürosu," dedi bir kadın sesi. "Adım Dirk Pitt. Sal yerinde mi?" "Bir dakika, efendim."</p>

    <p>Artık sekreter barajını çabucak aşabiliyordu, buna sevindi. "Dirk?" dedi Casio'nun sesi. "Bütün sabah büronu aradım. Galiba bir şeyler buldum."</p>

    <p>"Nedir?"</p>

    <p>"Sendika dosyalarında yaptığım araştırma sonuç verdi. San Marino'ya son anda katılan Koreli denizcilerden altı tanesi önceden başka gemilerde çalışmış. Genellikle yabancı gemiler. Fakat tümünün de ortak bir yanı var. Daha önce değişik zamanlarda tümü de Bougainville Denizcilik Şirketi hesabına çalışmışlar. Hiç duydun mu bu adı?"</p>

    <p>"Anlaşıldı şimdi," dedi Pitt. Sonra Casio'ya bilgisayar ara firmasında edindiği bilgileri anlattı.</p>

    <p>"Vay canına!" dedi Casio heyecanla. "Şimdi anlaşılıyor."</p>

    <p>"Sendika kayıtlarında San Marino kaçırıldıktan sonra Koreli denizcilerden bir haber var mı?"</p>

    <p>"Hiçbir şey yok, ortadan kaybolmuşlar."</p>

    <p>"Eğer Bougainville geçmişine sadık kalmışsa, adamları mutlaka öldürülmüştür."</p>

    <p>Casio bir süre konuşmadı, Pitt onun aklından neler geçtiğini tahmin ediyordu.</p>

    <p>"Sana çok şey borçluyum," dedi Casio sonunda. "Arta'nı katilini bulmamı sağladın. Ama bu benim işim. Buradan itibaren ben devralıyorum."</p>

    <p>"Bana bu 'intikam benimdir' numarasını geçme," dedi Pitt birden. "Hem zaten kızının ölümünden tam olarak kimin sorumlu olduğunu da bilmiyorsun."</p>

    <p>"Min Koryo Bougainville," dedi Casio tükürür gibi. "Başka kim olabilir?"</p>

    <p>"O yaşlı hatun emri vermiş olabilir," dedi Pitt. "Ama kendi elini bulaştırmamıştır. On yıldan beri tekerlekli iskemlede olduğunu herkes biliyor. Nixon'un başkanlığından bu yana ne bir resmi çıktı, ne kimseyle röportaj yaptı. Bilindiği kadarıyla Min Koryo Bougainville bunamış, yatağından çıkamayan bir bitki gibi yaşıyor. Hatta belki de yaşamıyordur bile. Onun tek başına bunca adamı öldürmüş olması olanaksız."</p>

    <p>"Bir cinayet ekibinden söz ediyorsun."</p>

    <p>"Rekabeti ortadan kaldırmak için daha etkili bir yol düşünebiliyor musun?"</p>

    <p>"Şimdi de kadını Mafya üyesi yaptın," diye homurdandı Casio.</p>

    <p>"Mafya yalnızca muhbirleri ve birbirini öldürür. Min Koryo'nun en büyük özelliği, tayfalarını toptan öldürerek, başka şirketlerin gemilerini çalarak hiç masraf etmeden servet yapması. Bunu başarmak için de bütün o kirli işleri düzenleyip yürütecek bir yardımcısı olmalı. Nefretin gerçekleri görmeni engellemesin, Sal. Bougainville'le tek başına savaşacak gücün yok."</p>

    <p>"Senin var mı?"</p>

    <p>"Bir ordu kuracaksak önce iki kişi olmak gerekir." Yine bir sessizlik olunca Pitt hattın kesildiğini sandı. "Sal, orada mısın?"</p>

    <p>"Buradayım," dedi Casio düşünceli bir sesle. "Benden ne yapmamı istiyorsun?"</p>

    <p>"Atla uçağa New York'a git ve Bougainville Şirketi'ne bir ziyaret yap."</p>

    <p>"Gizlice girip bürolarını mı arayım, demek istiyorsun?"</p>

    <p>"Yalnızca hünerini kullanıp bilgisayarda ortaya çıkmayan ve işimize yarayabilecek bir şey var mı, diye bakmanı istiyorum."</p>

    <p>"Hazır gitmişken bir de dinleme aygıtı yerleştiririm."</p>

    <p>"Uzman sensin," dedi Pitt. "Hiç beklemedikleri bir yönden gelişin tek avantajımız. Ben çoktan damgalandım bile."</p>

    <p>"Damgalandın mı?" diye sordu Casio. "Nasıl?"</p>

    <p>"Beni öldürmeye kalktılar."</p>

    <p>"Ne! Nasıl?"</p>

    <p>"Otomobil bombası."</p>

    <p>"Alçaklar!" Casio derin bir soluk aldı. "Hemen bu öğleden sonra New York'a hareket ediyorum."</p>

    <p>Pitt konuşma bittikten sonra yine masasına döndü. Casio'yla konuşmak onu biraz olsun rahatlatmıştı, oturup sandviçini bitirdi. Dördüncü içkisini yudumlarken masasına Giordino geldi.</p>

    <p>"Özel bir parti mi var acaba?" diye sordu. "Hayır," dedi Pitt. "Kendi kendine acıma, eyvah sonumuz ne olacak partisi."</p>

    <p>"İyi, ben de katılayım bari," diyen Giordino masaya otur. "Amiral senin için endişeleniyor." "Söyle ona, otoparktaki hasarı ödeyeceğim."</p>

    <p>"Saçmalama. Adam kuyruğuna basılmış çıngıraklı yılan gibi, öfkesinden geçilmiyor. Bütün sabah boyunca Adalet Bakanlığı'na veryansın etti, bir an önce bu bomba işinin sorumlusu bulmalarını istiyor. Amirale göre, sana yapılan bu saldırı NUMA'ya saldırmak gibi bir şey." "FBI dairemi ve büromu kolluyor, değil mi?"</p>

    <p>"Hem de altı kişi birden."</p>

    <p>"Ya gazeteciler?"</p>

    <p>"Sayısını şaşırdım. Ne bekliyordun? Arabanı toz eden o bomba seni de sahne ışıklarının altına çıkardı. Birden şöhret oldun. Bu kentte dört yıldır ilk kez bir bomba patlıyor. İstesen de istemesen de, çok önemli biri oldun artık."</p>

    <p>Pitt, Bougainville'i böyle bir girişimde bulunacak denli korkutmuş olduğuna için için sevinmekteydi aslında. Kirli sırlarını bir bir öğrendiğini her nasılsa anlamışlardı. Ama yine de böylede aşırı bir tepkiye akıl erdiremiyordu.</p>

    <p>San Marino ve Pilottown'un bulunduğunu bildiren sahte haber hiç kuşku yok onları alarma geçirmişti. Ama paniğe uğratmamalıydı. Min Koryo öyle paniğe kapılacak biri değildi... sahte habere hiçbir karşılık vermemişti.</p>

    <p>O halde çok yaklaştığını nasıl anlamışlardı?</p>

    <p>Bougainville bilgisayar girişini ona bağlayıp ölüm emrini bi kadar kısa bir sürede çıkaramazdı. Derken, ansızın aklına geliverdi. Bu fikir epeyden beri kafasında bir yerde gizliydi, ama uygun düşmediği için sürekli bir yana itmişti. Şimdiyse şimşek gibi çakıverdi.</p>

    <p>Bouganiville onun Eagle'la olan ilgisini öğrenmişti. Pitt düşüncesine öyle dalmıştı ki, Giordino'nun bir telefon olduğundan söz edişini bile işitmedi.</p>

    <p>"Aklın milyonlarca mil ötede olmalı," dedi Giordino, barmen Cabot'u göstererek.</p>

    <p>Pitt amerikan bara gidip Cabot'un uzattığı telefonu aldı. Alo."</p>

    <p>Sally Lindeman'ın sesi oldukça heyecanlıydı. "Çok şükür seni bulabildim. Bütün gündür arıyordum."</p>

    <p>"Hayrola?" dedi Pitt. "Loren'e bir şey mi oldu?" "Sanıyorum öyle, ama belki de bir şey olmamıştır. Bilemiyorum."</p>

    <p>"Sakin ol ve bir bir anlat," dedi Pitt kibarca. "Kongre üyesi Smith gece yarısı Leonid Andreyev'den telefonla beni arayıp Kongre üyesi Alan Moran'ın nerede olduğunu bulmamı istedi. Nedenini de söylemedi. Onu bulunca ne söyleyim, diye sorduğumda da, yanlışlık oldu, dersin diye talimat verdi. Bundan bir anlam çıkarabiliyor musun?"</p>

    <p>"Moran'ı buldun mu?"</p>

    <p>"Pek değil. Senatör Marcus Larimer'le birlikte Kaz Gölü denen bir yerde balığa çıktıkları söylendi. Oraya gittim, ama onları kimse görmemiş."</p>

    <p>"Loren başka ne dedi?"</p>

    <p>"Son sözleri, 'Dirk'i ara, söyle ona ihtiyacım...' oldu. Sonra hat kesildi. Bunun üzerine defalarca aradım, ama hiç karşılık almadım."</p>

    <p>"Geminin santralına çok ivedi olduğunu söyledin mi?"</p>

    <p>"Elbette. Mesajımı kamarasına ilettiklerini söylediler, ama bayan Smith beni aramadı. En çok buna şaşıyorum. Kongre üyesi Smith'in yapacağı şey değil bu. Sana tuhaf gelmiyor mu?"</p>

    <p>Pitt ses çıkarmadan düşünüyordu. "Evet," dedi sonunda, “Tuhaf, ama bir anlamı da var. Sende Leonid Andreyev'in programı var mı?"</p>

    <p>"Bir dakika." Sally kısa bir süre telefondan ayrıldı. "Tamam, neyi bilmek istiyorsun?"</p>

    <p>"Bir sonraki limana ne zaman varıyor?"</p>

    <p>"Bakayım. Yarın sabah 10'da Bahamalar'da, San Salvador'da oluyor, aynı akşam saat 8'de Jamaika'ya, Kingston'a hareket ediyor."</p>

    <p>"Sağol, Sally."</p>

    <p>"Ne demek oluyor bütün bunlar?" diye sordu Sally. "Bana da söylesene."</p>

    <p>"Sen Loren'i bulmaya çalış. Her iki saatte bir gemiyi ara.”</p>

    <p>"Bir şey öğrenirsen beni ararsın, değil mi?"</p>

    <p>"Ararım," dedi Pitt. Masaya döndü.</p>

    <p>"Kimmiş?" diye sordu Giordino. "Seyahat acentesiydi," dedi Pitt. "Seninle birlikte Karayipler'e bir deniz yolculuğuna çıkıyoruz."</p>
  </div>
</body>
</html>
