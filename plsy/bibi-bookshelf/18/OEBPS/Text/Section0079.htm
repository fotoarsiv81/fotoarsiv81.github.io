<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2 class="MsoNormal" style="margin-bottom: 2.4pt; text-align: justify;">74</h2>

    <p>"Tanrı'ya çok şükür," dedi Metcalf. "Ne oldu?" diye sordu Sandecker.</p>

    <p>Metcalf elindeki kâğıdı gösterdi. "Londra'daki İngiliz Deniz Kuvvetleri'nden yanıt geldi. Kraliyet Donanması'na ait Pathfinder adındaki tek gemi bir misil destroyeri. Bu adı taşıyan araştırma gemileri falan da yok." Sandecker'e şükran dolu gözlerle baktı. "Çok iyi yaptın, Jim."</p>

    <p>"Neyse, şans bize de güldü."</p>

    <p>"Şimdi de o buharlı gemidekilere gülse bari."</p>

    <p>"Yapabileceğimiz bir şey kaldı mı? Gözümüzden kaçan bir şey var mı acaba?"</p>

    <p>Metcalf hayır anlamında başını salladı. "Buradan yapabileceğimiz hiçbir şey yok. Kıyı Koruma botu on beş dakika uzakta, nükleer denizaltı da onun arkasında."</p>

    <p>"İkisi de zamanında yetişemeyecek."</p>

    <p>"Belki de buharlı gemidekiler onları biraz oyalar, sonra da..." Metcalf sözünü bitirmedi. "Mucizelere inanmazsın, değil mi, Clayton?"</p>

    <p>"Haklısın, pek inanmam."</p>

    <p>Üç yüz metre kala Lee Tong'un adamları otomatik silahlarıyla Stonewall Jackson'a ateş kusmaya başladılar. Beyaz boyalı ahşap duvarlar ve oymalar bir anda lime lime olmaya başladı. Bronz çana isabet eden mermiler çınlayarak sekiyordu. Kaptan köşkünün ön camı bir anda tuzla buz olmuş, başını sıyıran bir mermiyle Kaptan Blecheron'un beyaz saçları kızıla dönmüştü. Aldığı yarayla gözleri bulanıp çift görmesine karşın, kaptan büyük bir kararlılıkla dümeni bırakmadı. Ağzındaki tütün suyunu artık kırık ön camdan dışarı tükürmekteydi.</p>

    <p>Orgcu pirinç borulardan oluşan bir orman gerisinde güvenlikteydi. Şimdi "Yellow Rose of Texas" parçasını çalıyordu. Org birkaç kez isabet alınca parçanın notalarında epey değişiklik oldu.</p>

    <p>Ana güvertede Binbaşı Laroche ve alayı, Pitt'le Giordino'da yanlarında olmak üzere, kurşun geçirmeyen pamuk balyaları ardında gizlenmekteydiler. Ana merdivenin arkasındaki açık kazanın bulunduğu alan en büyük hasarı gördü. McGeen'in ateşçilerinden ikisi vurulmuş, tepedeki boru isabet alarak tehlikeli bir biçimde buhar püskürtmeye başlamıştı. McGeen basınç göstergesi üzerine bırakmış olduğu şapkasını aldı. İbre hâlâ kırmızıyı gösteriyordu. Şimdiye dek bir şeyin patlamamış olması mucize, diye düşündü. Kazanların perçin çivileri fena halde zorlanmaktaydı. McGeen birazdan olacak çarpışmayı düşünerek valfları açtı ve basıncı boşalttı.</p>

    <p>Stonewall Jackson'un çarkları hâlâ saatte yirmi mil hızı sağlayacak biçimde dönmekteydi. Gemi benzerleri gibi çürümeye bırakılmış ya da iskele tahtası olarak kullanılmak üzere parçalanarak ölmeyecekti. Bir efsane olarak yaşamıştı, şanına yaraşır bir biçimde ömrünü bitirecekti. Pruvasına gelen dalgaları savurup mermi yağmuruna aldırmadan, yiğitçe düşmanına doğru atılmaya devam etmekteydi.</p>

    <p>Buharlı geminin amansız bir biçimde gelişini Lee Tong da gergin bir hayranlıkla izliyordu. Mavnada açık bir kaporta kapısının gerisinde durmuş, buharlı gemiyi durdurabilmek için ateş yağdırıyordu. Ancak havalı saçma tüfeğiyle dev bir file ateş etse daha etkili olurdu. Tüfeğini yana bırakıp dürbünü aldı. Pamuk balyaları gerisinde hiç kimse görünmüyordu. Kaptan köşkü bile terk edilmiş gibiydi.</p>

    <p>Geminin yassı pruvası römorkun iskele yanına çarpacak biçimde gelmekteydi. Lee Tong bunu budalaca, boşuna bir oyalama taktiği olarak görüyordu. Bütün büyüklüğüne karşın ahşap yapısıyla buharlı gemi römorkun çelik teknesine hasar veremezdi.</p>

    <p>Tüfeğini yeniden eline alıp yeni bir şarjör yerleştirdi. Sonra da dümene hasar verebilmek umuduyla kaptan köşküne ateş etmeye başladı.</p>

    <p>&nbsp;</p>

    <p>Sandecker ve Metcalf da olayı izlemekteydiler.</p>

    <p>Bütün bu olanlara çaresizlik içinde, büyülenmiş gibi bakıyorlardı. Buharlı gemiyle telsiz bağlantısı kurmak için çalışılmış, ama sonuç çıkmamıştı. Kaptan Belcheron'un karşılık verecek zamanı yoktu, zaten bu yaşlı nehir faresi söylemeye değer bir şeyi olduğunu da hiç sanmıyordu.</p>

    <p>Metcalf, Teğmen Grant'ı aradı. "Daha yakından uç," emrini verdi.</p>

    <p>Grant bunun üzerine alttaki teknelere oldukça yaklaşarak birkaç dalış yaptı. Römork bütün ayrıntılarıyla görünmüştü. Ateş eden otuz adam hemen belli oluyordu. Buharlı gemiyse bacalarından çıkan dumanın ardına gizlenmişti.</p>

    <p>"Eğer çarparsa paramparça olur," dedi Sandecker. "Şanslı bir son, ama anlamsız," diye mırıldandı Metcalf. "Ama hakkını vermek gerek. Bizden çok daha fazlasını yapıyorlar." Metcalf başını salladı. "Evet, bunu unutmayalım."</p>

    <p>Sandecker koltuğundan kalkıp eliyle ekranı işaret etti. "Şuraya bak, buharlı gemiye... rüzgârın dumanı savurduğu yere bak."</p>

    <p>"Ne var orada?"</p>

    <p>"Bu gördüğüm bir çift top değil mi?" Metcalf da fark etmişti. "Yahu, haklısın. Bunlar bayağı top, hem de kasaba parklarında anıt diye dikilenlerden."</p>

    <p>İki yüz metre kala Laroche kılıcını çekip bağırarak komut verdi. "Birinci ve ikinci bataryalar, hazır olup nişan alın."</p>

    <p>"Birinci batarya dolu ve nişan almış durumda," diye bağırdı antika gözlüklü bir adam. "İkinci batarya da hazır, binbaşım."</p>

    <p>Falya ipleri çekildi ve iki antika top kulakları yırtan bir patlamayla güllelerini gönderdiler. Birinci atış römorkun yanını delip girmiş, mutfağı ve ocakları birbirine katmıştı. İkincisi kaptan köşküne isabet ederek Kaptan Pujon'un kafasını uçurduğu gibi, dümeni de parçaladı. Lee Tong'un adamları bu beklenmedik olay karşısında bir an şaşıp kaldılar, ama hemen kendilerine gelip pamuk balyaları arasından uzanan namluların bulunduğu yere yoğun bir ateş açtılar.</p>

    <p>Şimdi toplar geri çekilmiş, askerler başlarının üzerinden geçen mermilere aldırmadan hemen temizleyip yeniden doldurmaya başlamışlardı. Bu sırada bir asker boynundan vuruldu, ancak daha bir dakika dolmadan iki top da doldurulmuş, ateşe hazır duruma gelmişti.</p>

    <p>"Kablolara nişan alın," diye bağırdı Pitt. "Mavnayı römorktan ayırın."</p>

    <p>Laroche, Pitt'in emirlerini topçulara iletti. İkinci atışlar römorkun pruvasını darmaduman etmiş, halatlar, kablolar birbirine geçmişti, mavnayı tutan kablolar hâlâ sağlamdı.</p>

    <p>Figüran askerler Stonewall Jackson'u silip süpüren salvo atışa hiç aldırmadan, büyük bir serinkanlılıkla tek atışlık tüfeklerini doğrultup ateş emrini beklemeye başladılar.</p>

    <p>Tam iki yüz metre kala Laroche yeniden kılıcını havaya kaldırdı. "Atış sırası, nişan al. Haydi çocuklar, gebertin itleri. Ateş!"</p>

    <p>Buharlı geminin önü bir anda müthiş bir ateş ve duman patlamasıyla doldu. Römork mini mermilerden oluşan bir duvara çarpmış gibiydi. Etki korkunç oldu. Kırılmadık pencere camı kalmamış, çelik bölme duvarların boyaları parça parça dökülmüş, vurulup devrilen adamların kanları güverteyi kızıla boyamıştı.</p>

    <p>Lee Tong'un adamları toparlanamadan Pitt, Thompson'uyla römorku baştan kıça taradı. Giordino da kendi silahıyla ateş edebilecek yakınlığa gelene dek balyaların arkasına gizlenmiş, askerlerin tüfek doldurup yeniden ateşe geçmelerini ilgiyle izliyordu. Konfederasyon askerleri ateşleriyle ölüm saçmaya devam ettiler. Boşa atan yoktu, her bir mermi et ve kemikte son buluyordu. Tüfek patlamaları yaralıların ve isabet alanların iniltileriyle karışıyordu. Laroche ciğerlerini patlatırcasına haykırarak sövüyor, adamlarına daha çabuk ve isabetli ateş etmelerini söylüyordu.</p>

    <p>Dakikalar ilerledikçe çatışma müthiş bir düzeye gelmişti. Buharlı gemide yangın çıkmış, ahşap kenarlarından alevler yükselmeye başlamıştı. Kaptan Köşkü'nde Kaptan Belcheron ses tüpüne haykırıp makine dairesinde McGeen'le konuşmaya çalışıyordu. Nişancılar ateşi kesip kendilerini çarpışma anı için hazırladılar.</p>

    <p>Tüfek patlamaları ve buharlı orgun sesi kesilince Jackson'a ürkünç bir sessizlik çökmüştü. Çok güçlü rakibi karşısında bütün maç dayak yiyip, tek bir yumruk atacak gücü kalan bir boksöre benziyordu.</p>

    <p>Römorka tam ortadan çarpınca pamuk balyalarından oluşan barikat hemen çöktü, ahşap pruvanın iki metrelik bir kesimi içeri göçerken her iki bacası birden duman ve kıvılcım saçarak devrildi. Savaş yeniden alevlenmişti. Silahlar artık bir karış uzaklıktan atılıyordu. Borda iskelelerini tutan halatlar yanınca bunlar büyük bir gürültüyle römorkun güvertesine düştü ve her iki tekneyi sımsıkı, pençe gibi tutmaya başladı.</p>

    <p>"Süngü tak!" diye gürledi Laroche.</p>

    <p>Askerlerden biri alayın savaş sancağını kaparak havada sallamaya başladı. Tüfekler dolduruldu, süngüler takıldı. Orgcu yeniden orgun başına geçmiş, gümbür gümbür "Dixie"yi çalmaya başlamıştı. Pitt bu adamların hiçbirinde en küçük bir korku belirtisi olmayışına şaşıyordu. Korku bir yana, tümü birden vahşi bir çılgınlık içindeydi.</p>

    <p>Laroche başındaki subay şapkasını çıkarıp kılıcının üstüne takarak havalandırdı. "Altıncı Louisiana!" diye haykırdı. "Haklayın hepsini!"</p>

    <p>Gri üniformalı adamlar asilerin İç Savaş'taki çığlıklarını atarak yeraltından çıkan ifritler gibi römorka atılmaya başladılar. Laroche çenesinden ve bir dizinden vurulmuştu, ama seke seke savaşa devam etti. Pitt, Thompson'undaki son mermisine kadar ateşiyle onları korudu, sonra da silahını bir yana bırakıp yaralı bacağını tuta tuta, elindeki tabancayla önüne gelene ateş ederek borda iskelesinden römorka geçen Giordino'nun peşine düştü. McGeen ve kazancıları da küreklerini sopa gibi sallayarak saldırıya katılmaktaydılar. Bougainville'in adamları mavi üniformalı adamlardan çok farklıydılar. Tümü de kiralık katildi, ne acıma bilirler, ne de düşmanlarından acıma beklerlerdi, ama Güney'lilerin bu çılgınca saldırısı onları adamakıllı şaşırtmıştı. Büyük bir hata yaparak çelik duvarların korumasından çıkıp saldırganları yüz yüze karşılamaya kalktılar.</p>

    <p>Stonewall Jackson alevler içindeydi. Topçular dövüşen adamların uzağına nişan alarak son bir atış yaptılar ve mavnayı tutan kabloları koparmayı başardılar.</p>

    <p>Altıncı Louisiana askerleri bir yandan ateş ediyor, bir yandan da süngüleriyle ölüm saçıyorlardı. Upuzun tüfeklerinin ucundaki yarım metrelik süngüler göğüs göğüse çarpışmada son derece etkili olmaktaydı. Bu hafta sonu askerleri ölümcül savaşta bir an bile göz kırpmadan dövüşüyorlardı. Olağanüstü bir heyecan içinde korku akıllarına bile gelmiyordu.</p>

    <p>Giordino vurulduğunu hissetmedi. Önüne gelen Uzakdoğulu yüze ateş ederek römork kamaralarına doğru ilerlerken birden yüzüstü kapaklandı. Sağlam bacağının baldır kemiği bir mermiyle kırılmıştı.</p>

    <p>Pitt arkadaşını koltukaltlarından tutarak boş bir koridora sürükledi. "Üzerinde zırh yok, biliyor musun."</p>

    <p>"Sen nerelerdeydin?" Giordino'nun sesi acıyla doluydu.</p>

    <p>"Ayakaltında dolaşmıyorum," dedi Pitt. "Silahım yok."</p>

    <p>Giordino Le Mat revolveri ona verdi. "Bunu al. Bugünlük işim bitti."</p>

    <p>Pitt arkadaşına gülümsedi. "Seni bıraktığım için kusura bakma, ama mavnaya gitmem gerekiyor."</p>

    <p>Giordino bir şeyler söylemek için ağzını açtıysa da daha söyleyemeden Pitt çoktan uzaklaşmıştı. On saniye sonra römorkun pruvasındaydı. Neredeyse çok geç kalmış olacaktı. Başıboş kalan mavna altı metre kadar açılmıştı. Mavnadaki bir kaportadan bir baş belirdi ve ateş açtı. Pitt mermilerin saçlarını ve yanağını yalayarak geçişini hissetti. Hemen kendini suya bıraktı.</p>

    <p>Römorkun geri kısımlarında Bougainville'in adamları gri üniformalı askerler tarafından tüketilene dek büyük bir inatla dayandılar. Çok geçmeden haykırışlar ve silah sesleri kesilmişti. Konfederasyon bayrağı römorkun radyo direğine çekildiğinde bütün savaş bitmişti.</p>

    <p>Altıncı Louisiana Alayı'nın amatör askerleri kahramanca savaşmışlardı. Kimsenin ölmemiş olması şaşılacak şeydi; on sekiz kişi yaralanmış, bunlardan ikisinin durumu ağırdı.</p>

    <p>Laroche adamlarının sevgi gösterileri arasında ana güverteye geldi ve Giordino'nun yanında durdu. İki adam yaralarından kanlar akarak el sıkıştılar.</p>

    <p>"Kutlarım, binbaşım," dedi Giordino. "Finale kalmaya hak kazandınız."</p>

    <p>Laroche'un kanlı yüzü aydınlandı. "Herifleri iyi tepeledik ama değil mi?"</p>

    <p>Lee Tong römorkun pruvasında gördüğü adama silahını boşaltıp onun suya düşmesini izledi. Sonra kollarını kaporta kenarlarına dayayıp boş gözlerle Konfederasyon bayrağının dalgalanışına baktı.</p>

    <p>Onca titizlikle planlanan operasyonunu mahveden bu felaketi serinkanlılıkla kabullenmişti. Adamları ya ölmüş ya da tutsak alınmış, kendisini kaçıracak olan gemi yok edilmişti. Ancak hiç tanımadığı düşmanlarına teslim olarak onlara bu zevki vermeyecekti. Büyükannesinin Moran'la yaptığı anlaşmayı sonuna dek yürütmeye kararlıydı, kaçışını sonra düşünecekti.</p>

    <p>Asansör boşluğundaki küçük merdivenden inip laboratuvar katına geldikten sonra yalıtlama kozalarının bulunduğu odaya koştu. İçeri girip ilk kozanın plastik kapağından baktı. Vince Margolin beyni ilaçlarla uyuşturulmuş bir durumda boş gözlerle ona bakmaktaydı.</p>

    <p>Lee Tong öbür kozanın yanına gitti, Loren Smith'in uyumakta olan güzel yüzüne baktı. Loren de ağır dozda uyuşturucu etkisindeydi. Onun öldürülmesi Lee Tong'a gereksizmiş gibi geliyordu. Ama yaşarsa tanıklık ederdi. Kapağı açıp genç kadının saçlarını okşadı. Lee Tong o güne dek sayısız insan öldürmüş, bunların yüzlerini daha o anda hemen unutup gitmişti. Fakat öldürdüğü kadınların yüzleri hemen aklından çıkmazdı. İlk kurbanını hâlâ anımsardı: Onca yıl önce Pasifik ortasında bir buharlı yük gemisindeydi; çıplak vücudu kalın zincirlerle sarılı bir durumda denize fırlatılmadan önce kızın yüzündeki dehşet dolu ifade gözlerinin önünden gitmiyordu.</p>

    <p>"Ne güzelmiş burası," dedi kapı eşiğinde bir ses. "Ama asansörünüz bozuk."</p>

    <p>Lee Tong hayretler içinde sesin geldiği yere döndü ve karşısında üstünden sular damlayan, elindeki antika tabancayı göğsüne doğrultmuş bir adam gördü.</p>

    <p>"Sen ha!" dedi kısık bir sesle.</p>

    <p>Pitt'in bitkin yüzünde bir gülümseme belirdi. "Lee Tong Bougainville. Bu ne büyük rastlantı." "Demek ölmedin."</p>

    <p>"Gözünden bir şey kaçmıyor."</p>

    <p>"Ve bütün bunlardan sorumlusun! Eski üniformalar içindeki o kaçıklar ve nehir gemisi..."</p>

    <p>"O koşullar içinde daha iyisini bulamadım," dedi Pitt özür diler gibi.</p>

    <p>Lee Tong'un şaşkınlığı geçer geçmez belli etmeden parmaklarını otomatik silahının tetiğine geçirdi; namlu yere bakmaktaydı.</p>

    <p>"Neden büyükannemle benim peşimize düştünüz, Bay Pitt?" diye sordu onu oyalamak için. "Neden Bougainville Denizcilik Şirketi'ni mahvetmeye karar verdiniz?"</p>

    <p>"Bu, Hitler'in Müttefiklere neden Avrupa'ya çıkartma yaptınız, diye sormasına benziyor. Ama benim durumumda, bir arkadaşımın ölümünden sorumlu olman."</p>

    <p>"Kim?"</p>

    <p>"Fark etmez," dedi Pitt kayıtsızca. "Onunla karşılaşmadın bile."</p>

    <p>Lee Tong ansızın silahını doğrultup tetiği çekti.</p>

    <p>Pitt daha çabuk davrandı, ama Giordino son mermiyi de kullanmış olduğundan tabancanın horozu boş silindir üzerine düştü. Pitt bedenine girecek mermiyi bekledi.</p>

    <p>Ama mermi falan gelmedi.</p>

    <p>Lee Tong römorkun pruvasında Pitt'e silahını boşalttıktan sonra yeni bir şarjör koymayı unutmuştu. Namluyu yere çevirdi, dudaklarında acı bir gülücük belirdi. "Galiba berabere kalıyoruz, Bay Pitt."</p>

    <p>"Kısa bir an için," dedi Pitt horozu yeniden kaldırıp revolveri yine Lee Tong'un göğsüne doğrultarak. "Adamlarım birazdan burada olurlar."</p>

    <p>Lee Tong derin bir iç geçirip rahatlar gibi yaptı. "O halde teslim olup tutuklanmayı beklemekten başka çarem yok."</p>

    <p>"Mahkemeye çıkacak değilsin."</p>

    <p>Lee Tong'un gülümsemesi pis bir sırıtmaya dönüştü. "Buna sen karar verecek değilsin. Zaten şu durumunda... "</p>

    <p>Birden silahını namlusundan kaparak sopa gibi kaldırdı. Tüfeğin dipçiği tam kafasına inmek üzereyken Pitt çifte mermisiyle dolu namluyu ateşleyerek Lee Tong'u boğazından vurdu. Havada kalan tüfek elinden düştü, Lee Tong geri geri sendeledikten sonra duvara çarpıp yere devrildi.</p>

    <p>Pitt onu orada bırakıp hemen Loren'in yanına gitti. Yavaşça kaldırıp açık asansöre kadar taşıdı. Devreleri kontrol etti, tümü yerindeydi. Ama düğmeye basınca asansörün yine çalışmadığını gördü.</p>

    <p>Mavnaya elektrik sağlayan jeneratörlerin yakıtı bittiğinden işlemez durumdaydı. Pitt hemen oradaki dolabı karıştırıp uzunca bir ip buldu. Bunu Loren'in koltukaltlarından bağladı. Sonra kendini asansör tavanındaki kaporta kapağından çekerek şaft merdivenlerinden çıkıp üst güverteye vardı.</p>

    <p>Ağır ağır Loren'in baygın vücudunu çekip paslı güverteye yatırdı. Biraz soluklanmak için durdu ve etrafına bakındı. İki mil kadar batıdan bir Kıyı Koruma botu gelmekteydi. Güneyde de bir nükleer denizaltının tepesi görünmüştü.</p>

    <p>Pitt ipin kısa bir bölümüyle, denize yuvarlanmaması için Loren'i mesnet takozuna bağladıktan sonra yeniden aşağı indi. Odaya geldiğinde Lee Tong'un gitmiş olduğunu gördü. Kan izleri koridora kadar uzanıp orada, alt kata inen bir kaporta kapısında son buluyordu. Ölmekte olan bir katile zaman ayırmaya gerek görmediği için hemen Bakan Yardımcısı'na koştu.</p>

    <p>Daha iki adım atamadan müthiş bir patlamayla ayakları yerden kesilip beş altı metre öteye yüzüstü düştü. Patlamanın etkisiyle ciğerlerindeki bütün hava boşalmış, kulaklarındaki çınlama mavnanın teknesinde açılan büyük bir delikten içeri dolan deniz suyunun sesini duymasına engel olmaktaydı.</p>

    <p>Güçlükle elleri ve dizleri üstünde kalkıp kendini toparlamaya çalıştı. Yavaş yavaş ne olduğunu ve birazdan ne olacağını anlamaya başlıyordu. Lee Tong ölmeden önce alt kattaki bombayı patlatmış ve deniz suyu içeri dolmaya başlamıştı.</p>

    <p>Pitt güç bela ayağa kalkıp kozaya gitti. Başkan Yardımcısı başını kaldırmış bir şeyler söylemeye çalışıyordu, ama Pitt ona fırsat vermeden kaldırıp omzuna aldı ve asansöre doğru yürüdü.</p>

    <p>Su Pitt'in dizlerine gelmişti. Mavnanın denizin dibine boylamasına saniyeler vardı. Asansöre vardığında su göğsüne varmış, artık yarı yürüme, yarı yüzmeyle ilerliyordu. Az önce yapmış olduğu iple çekme işlemi için zaman yoktu. Margolin'i ite kaka tavandaki kaportadan çıkardı, sonra da göğsünün altından sımsıkı tutup dünyanın öbür ucu gibi görünen bir karışlık gökyüzüne demir merdivenlerden tırmanmaya başladı.</p>

    <p>O anda Loren'i, denize yuvarlanmasın diye, bağlamış olduğu aklına geldi. Mavna batarken onu da dibe çekecekti, bunu düşününce kahroldu.</p>

    <p>Korkunun ötesinde çaresizlik duygusu yatar, bunun da ardında bulunan yaşama çılgın gibi asılma dürtüsü bütün acıları ve bitkinliği unutturur. Bazı insanlar umutsuzluğa yenik düşerler, bazılarıysa savaşı bırakmazlar."</p>

    <p>Pitt gücünün son damlalarını kullanarak Margolin ve Loren'in yaşamlarını kurtarmaya çalışıyordu. Kolları artık yuvalarından kopacak gibiydi. Gözlerinin önünde beyaz lekeler görüyor, kırık kaburgaların acısı dayanılır olmaktan çıkıyordu.</p>

    <p>Bir ara merdivenin pas kabukları kayınca topuklarına kadar yükselmiş suya düşecek gibi oldu. Oysa kendini bırakıp bedenindeki bu müthiş işkenceye son vermek ne kadar daha kolaydı. Ama dayanıyordu. Merdivenleri birer birer tırmanıyor, her adımında Margolin'in ağırlığı daha da artıyordu.</p>

    <p>Kulakları bir ara duyarlık kazanınca tuhaf, tok sesler duymaya başladı. Pitt bunu kafasının içindeki zonklama sandı. Su ayaklarının düzeyini de geçmiş mavna sarsılmaya başlamıştı; artık batmak üzereydi.</p>

    <p>Gözleri kararmak üzereyken tepede siyah bir siluet belirdi. Pitt'in uzanan eline bir başka el sımsıkı sarıldı.</p>
  </div>
</body>
</html>
