<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>26</h2>

    <p>Amiral Sandecker cumartesi ve pazar dahil, her sabah Watergate'deki apartmanından NUMA merkezine olan altı millik koşarak giderdi. Odasının bitişiğindeki banyoda duşunu yapmış çıkarken, lavabonun üzerindeki hoparlörden sekreterinin sesini duydu. "Amiralim, Bay Emmet, burada, sizinle görüşmek istiyor."</p>

    <p>Sandecker bir yandan havluyla başını kuruladığı için doğru işittiğinden kuşku duydu. "FBI'dan Sam Emmet mi?"</p>

    <p>"Evet, efendim. Sizi hemen görmek istiyor. Çok ivedi olduğunu söyledi."</p>

    <p>Sandecker aynada yansıyan yüzündeki şaşkınlık ifade gördü. FBI genel müdürü kimsenin bürosuna saatin sekizi gelmezdi. Washington bürokrasi oyununun da kuralları vardı. Başkan'dan tut da en alttakine kadar herkes bu kurala uyar? Emmet'in bu hiç beklenmedik ziyareti gerçekten çok ivedi bir durum olduğunu gösteriyordu.</p>

    <p>"Hemen içeri alın."</p>

    <p>Sandecker hâlâ ıslak olan vücuduna bir bornoz geçirirken kapı açıldı, Emmet içeri daldı.</p>

    <p>"Jim, başımız fena halde dertte." Emmet el sıkışmaya gerek görmemişti. Çantasını amiralin masasına koyup açtı içinden bir dosya çıkardı. "Hemen otur, şuna bir göz at, sonra konuşalım."</p>

    <p>Sandecker öyle itilip kakılacak, şunu yap, bunu yap denecek adam değildi, ama Emmet'in yüzündeki gerilimi fark edip ses çıkarmadan istenileni yaptı.</p>

    <p>Sandecker tam on dakika hiç konuşmadan dosyanın içindekileri inceledi. Karşısında oturan Emmet boşu boşuna yüzünde bir şaşkınlık ya da öfke belirtisi aradı. Sandecker renk vermeden dosyayı kapattı. "Nasıl yardımcı olabilirim?" diye sordu.</p>

    <p>"Eagle'ı bul."</p>

    <p>"Batırmış olduklarını mı sanıyorsunuz?"</p>

    <p>"Deniz üstü ve hava aramaları sonuçsuz kaldı."</p>

    <p>"Tamam, en iyi adamlarımı bu işe veririm." Sandecker dahili telefonuna uzanırken Emmet eliyle durdurdu.</p>

    <p>"Bu haberin sızması durumunda nasıl bir felaket olacağını söylememe gerek yok sanırım."</p>

    <p>"Daha önce adamlarıma hiç yalan söylemedim."</p>

    <p>"Bu kez onları biraz karanlıkta bırakacaksın."</p>

    <p>Sandecker başıyla bir işaret verip iç haberleşme aygıtına konuştu. "Sylvia, lütfen Pitt'in telefonuna bağlar mısın."</p>

    <p>"Pitt mi?" diye sordu Emmet.</p>

    <p>"Özel Projeler müdürüm. Aramayı o yönetecek."</p>

    <p>"Ona yalnızca gerektiği kadarını söylersin, değil mi?" Bu soru bir ricadan çok emir gibiydi.</p>

    <p>Sandecker'in gözlerinde sarı uyarı ışıkları pırıldamaya basmıştı. "Buna ben karar vereceğim."</p>

    <p>Emmet tam bir şeyler diyecekken iç haberleşmeden ses geldi.</p>

    <p>"Amiralim?" "Evet, Sylvia."</p>

    <p>"Bay Pitt'in hattı meşgul çıkıyor."</p>

    <p>"Cevap verene kadar arayın," dedi Sandecker. "Daha iyisi santrale söyleyin hattı kessin. Resmi bir iş, çok ivedi, dersin."</p>

    <p>"Akşama kadar tam tekmil bir arama başlatılabilir mi?" diye sordu Emmet.</p>

    <p>Sandecker gülümsedi. "Eğer tanıdığım Pitt'se, siz öğle yemeğine oturmadan Potomac Nehri'nin derinliklerinde adamlarıyla birlikte cirit atarlar."</p>

    <p>Santral devreye girdiğinde Pitt, Hiram Yaeger'le konuşmaktaydı. Konuşmayı kısa kesip özel numarasından amirali aradı. Birkaç dakika boyunca hiç karşılık vermeden dinledi, sonra telefonu kapadı. "Ee?" diye sordu Casio umutla.</p>

    <p>"Para transfer olmuş, bankaya yatırılmamış," dedi Pitt üzgün üzgün yere bakarak. "Hepsi bu kadar. Hiçbir ipucu yok."</p>

    <p>Casio'nun yüzünden hafif bir düşkırıklığı bulutu geçti. İlk kez olmuyordu bu. Derin bir iç geçirip saatine baktı. En küçük bir duygu belirtisi bile göstermiyordu.</p>

    <p>"Yardımın için teşekkür ederim," dedi alçak bir sesle. Çantasını kapatıp ayağa kalktı. "Artık gitsem iyi olur. Oyalanmazsa Los Angeles'e kalkan ilk uçağa yetişebilirim."</p>

    <p>"Üzgünüm, sorularına yanıt bulamadım."</p>

    <p>Casio, Pitt'in elini sıktı. "Hiç kimse yüzde yüz başarı sağlayamaz. Kızımın ve arkadaşınızın ölümünden sorumlu olanlar mutlaka bir hata yapmışlardır. Bir yerde, bir gün, mutlaka bir ayrıntıyı gözden kaçırmış olmaları gerek. Sizinle aynı safta olduğum için seviniyorum, Bay Pitt. Şimdiye dek çok yalnızdım bu işte."</p>

    <p>Pitt gerçekten çok duygulanmıştı. "Ben de araştırmaya devam edeceğim."</p>

    <p>"Sizden daha fazlasını da isteyemezdim." Casio merdivenlerden aşağı indi. Pitt bu yaşlı, mağrur ve yılmaz adamın arkasından hangardan dışarı çıkana dek baktı.</p>
  </div>
</body>
</html>
