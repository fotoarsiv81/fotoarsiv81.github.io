<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>47</h2>

    <p>Pilot helikopteri Charleston yakınlarında küçük bir havaalanına indirip standart motor soğutma işlemini yaptı. Sonra dışarı çıkıp pervane palalarından birini kuyruğa bağladı. Uzun uçuş saatlerinden sonra kolları ve sırtı ağrımaktaydı, iniş alanının yakınındaki küçük bürosuna yürürken biraz egzersiz yaptı. Kilidi açıp içeri girdi.</p>

    <p>Küçük lobi yerinde bir yabancı oturmuş gazete okumaktaydı. Pilot onu Çinli ya da Japon sandı. Adam gazeteyi indirince ardında namluları testereyle kesilmiş bir çifte belirdi.</p>

    <p>"Ne istiyorsun?" diye sordu pilot.</p>

    <p>"Bilgi?"</p>

    <p>"Yanlış yere geldin," dedi pilot, içgüdüyle ellerini havaya kaldırarak. "Burası helikopter ambulans servisi, kütüphane değil."</p>

    <p>"Çok akıllısın," dedi adam. "Ayrıca yolcu da taşıyorsunuz."</p>

    <p>"Kim söyledi bunu sana?"</p>

    <p>"Paul Suvorov. Rus arkadaşlarından biri."</p>

    <p>"Hiç böyle birini duymadım."</p>

    <p>"Çok tuhaf. Dün bütün gün helikopterinde senin yanına oturmuştu."</p>

    <p>"Ne istiyorsun?" diye sordu yeniden pilot. Korkmaya başlamıştı.</p>

    <p>Çekik gözlü adam pis pis sırıttı. "Suvorov ve öbür iki adamı nereye götürdüğünü söylemen için tam on saniyen var. Eğer bu süre sonunda inatçılık edersen, dizkapaklarından birini parçalayacağım. On saniye daha sonra seks yaşamına veda edeeksin." Söylediklerini vurgulamak için silahın emniyetini de açtı. "Şimdi saymaya başlıyorum..."</p>

    <p>Üç dakika sonra çekik gözlü adam bürodan çıkıp kapıyı dışardan kilitledi. Sonra yakında bulunan bir arabaya girip kum yoldan Charleston'a doğru gitmeye başladı.</p>

    <p>Araba daha gözden kaybolmadan pilotun bürosundan portakal renginde bir alev hortumu yükselip çatısını havaya uçurdu.</p>
  </div>
</body>
</html>
