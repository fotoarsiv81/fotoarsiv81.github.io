<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>9</h2>

    <p>Dört bin mil ve beş saatlik zaman farkı olan bir bölgede, Dünya Sağlık Örgütü Sovyet temsilcisi geç saatlere dek odasında çalışmaktaydı. Birleşmiş Milletler Sekreterlik binasındaki odası son derece sade döşenmişti. Her zaman olduğu gibi, ölü ya da sağ Sovyet liderlerinin resimleri yerine, bütün duvarları süsleyen yalnızca tek bir resim vardı, o da bir kır evini gösteren bir suluboya çalışmasıydı.</p>

    <p>Özel telefonunun ışığı yandı ve hafif bir zil sesi duyuldu. Adam bir an telefona kuşkuyla baktıktan sonra almacı eline aldı.</p>

    <p>"Ben Lugovoy."</p>

    <p>"Kim?"</p>

    <p>"Aleksei Lugovoy."</p>

    <p>"Willie orada mı?" Lugovoy'un hiç hoşlanmadığı koyu bir New York şivesiydi.</p>

    <p>"Burada Willie falan yok," diye tersledi Lugovoy. "Yanlış numara çevirdiniz." Sonra da hemen kapadı.</p>

    <p>Yüzü ifadesizdi, ama az önce olmayan bir pırıltı vardı gözlerinde. Yumruklarını sıktı, derin bir soluk alıp telefonun yeniden çalmasını bekledi.</p>

    <p>Işık yandı, telefon yine çaldı.</p>

    <p>"Lugovoy."</p>

    <p>"Willie'nin orada olmadığından emin misin?"</p>

    <p>"Willie burada yok!" diye bağırdı Lugovoy, telefondaki şiveyi taklit ederek. Almacı hışımla çarptı.</p>

    <p>Bir süre şok içinde, hiç kıpırdamadan oturarak gözlerini boşluğa dikti. Sonra sinirli sinirli elini çıplak başında gezdirip burnunun üstündeki gözlüğünü düzeltti. Zihni düşüncelerle meşgul olarak kalktı, elektriği kapatıp odasından çıktı.</p>

    <p>Ana lobiden geçerken Marc Chagal'ın renkli camda resimlediği, insanın barış için savaşımını temsil eden yapıta her zamanki gibi bakmadan yürüdü. Binanın önünde taksi bulamayınca birinci caddeye kadar gitti. Burada el sallayarak durdurduğu arabanın koltuğuna gömüldü, ama içi rahat değildi.</p>

    <p>Lugovoy izlenebileceğinden endişe etmiyordu. Saygın bir ruhbilimciydi, akıl sağlığı alanındaki çalışmaları özellikle gelişmemiş ülkelerde büyük beğeni kazanmıştı. Düşünce süreci ve zihinsel tepkiler konularındaki tezleri dünyanın birçok yerinde incelenmekteydi. New York'ta Birleşmiş Milletler Örgütü'nde çalıştığı altı aydan bu yana da elini hiçbir pis işe bulaştırmamıştı. Ne herhangi bir casusluğa karışmış, ne de KGB'nin gizli ajanlarıyla bir temasta bulunmuştu. Washington'da büyükelçilikte çalışan bir arkadaşının söylediğine göre, FBI tarafından tehlikeli görünmeyip ender olarak gözlenmekteydi.</p>

    <p>Lugovoy, Amerika Birleşik Devletleri'ne sır çalmaya gelmemişti. Burada bulunması, Amerikan karşı-casusluk uzmanlarının akıllarından bile geçiremeyecekleri bir amaç içindi. Biraz önce gelen telefonsa, yedi yıl önce tasarlanmış olan bir planın eyleme dönüştüğünü bildirmekteydi.</p>

    <p>Taksi Vista International Oteli önünde durdu, Lugovoy ücreti ödeyip otelin lobisine girdi. Buradan geçtikten sonra Dünya Ticaret Merkezi'nin azman kulelerine doğru yürüdü. Lugovoy sık sık bu ülkede ne işi olduğunu düşünüp dururdu. Cam binaları, sayısız otomobilleri, her sokakta lokantaları, bakkal dükkânları olan, insanların sürekli koşuştuğu bu yer kesinlikle onun dünyası değildi.</p>

    <p>Güney kulesinin altındaki özel asansörlerden birinde bekleyen görevliye kimliğini gösterip yüzüncü kata çıktı. Asansör kapıları açıldığı zaman kendini Bougainville Denizcilik Şirketi'nin açık lobisinde buldu. Şirket bütün katı kaplıyordu. Lugovoy'un ayakları uzun tüylü halıda kaybolmuş gibiydi. Duvarlar gül ağacıyla kaplanmış, salon antikalarla süslenmişti.</p>

    <p>Oval yüzlü, iri kara gözlü güzel bir Asyalı kadın Lugovoy'un yaklaştığını görünce gülümsedi. "Size nasıl yardımcı olabilirim?"</p>

    <p>"Adım Lugovoy."</p>

    <p>"Evet, Bay Lugovoy," dedi kadın. "Madam Bougainville sizi bekliyor."</p>

    <p>Kadın alçak sesle iç haberleşme aygıtına bir şeyler söyledi. Az sonra içerden uzun boylu, kuzgun saçlı bir başka kadın çıktı.</p>

    <p>"Lütfen benimle gelin, Bay Lugovoy."</p>

    <p>Lugovoy bu karşılanmadan çok etkilenmişti. Birçok Rus gibi o da Batılı çalışma yöntemlerine yabancı olduğu için, büro personelinin salt kendisi için bu geç saatlere dek kaldığını sanmıştı. Kadının peşinden duvarları Bougainville Şirketi'nin bayrağını dalgalandıran yük gemilerinin tablolarıyla süslü uzun bir koridoru geçti. Kadın bir kapının önünde durup tıklattı, sonra içeri girip yana çekildi.</p>

    <p>Lugovoy kapıdan adımını atar atmaz birden taş kesildi. Muazzam bir odaydı burası... yerler mavi ve yaldızlı çiçek motifleriyle süslü mozaikle kaplıydı, bacakları ejder kabartmalarıyla süslü dev gibi bir toplantı masası vardı. Fakat asıl soluğunu kesen şey, odanın köşelerinde, hafif bir ışık altında sessiz bir görkemle dikilen normal insan boyutlarındaki savaşçı heykelleriydi.</p>

    <p>Lugovoy bu heykelleri hemen tanıdı: İlk Çin hükümetinin elinden özel kişilerin eline geçmesi oldukça şaşırtıcıydı.</p>

    <p>"Lütfen böyle gelin, oturun, Bay Lugovoy."</p>

    <p>Lugovoy odanın görkemi karşısında öyle afallamıştı ki, tekerlekli bir iskemlede oturan ince yapılı Uzakdoğulu kadını fark etmemişti. Kadının önünde abanoz bir iskemle ve üzerinde çaydanlıkla fincanlar bulunan küçük bir sehpa vardı.</p>

    <p>"Madam Bougainville," dedi Lugovoy. "Sonunda tanıştık."</p>

    <p>Bougainville gemicilik hanedanının patronu seksen yaşında, kırk kilo ağırlığında bir kadındı. Parlak gri saçları tepesinde toplanmıştı. Yüzü şaşılacak denli kırışıksızdı, ama bedeni yaşını gösteriyordu. Lugovoy'u ilk anda çarpan şey, kadının insanı tedirgin eden masmavi gözleriydi.</p>

    <p>"Zamanında geldiniz," dedi kadın. Sesi güçlü ve berraktı, ileri yaşın verdiği duraksama yoktu.</p>

    <p>"Şifreli telefon mesajını alır almaz geldim."</p>

    <p>"Beyin yıkama projenizi yürütmeye hazır mısınız?"</p>

    <p>"Beyin yıkama tatsız bir terim. Ben buna zihinsel müdahale diyorum."</p>

    <p>"Akademik terminoloji önemsiz," dedi kadın kayıtsızca. "Ekibim aylardan beri toplanmış durumda. Gerekli olanaklar sağlanırsa iki gün içinde başlayabiliriz."</p>

    <p>"Yarın sabah başlayacaksınız."</p>

    <p>"O kadar çabuk mu?"</p>

    <p>"Torunum lehimize olacak en uygun koşulların gerçekleştiğini haber verdi. Değiştirme bu gece yapılacak."</p>

    <p>Lugovoy elinde olmadan saatine baktı. "Bana pek zaman tanımıyorsunuz."</p>

    <p>"Fırsat çıktı mı, hemen kapılmalıdır," dedi kadın kesin bir tavırla. "Hükümetinizle bir anlaşma yaptım, birinci yarısını da yerine getirmek üzereyim. Her şey hızlı çalışmaya bağlı. Projenin size düşen bölümünü tamamlamak için on gününüz var..."</p>

    <p>"On gün mü!"</p>

    <p>"On gün," diye yineledi kadın. "Kesin sınır. Bunu aşarsanız sizi yok sayarım."</p>

    <p>Lugovoy için için ürperdiğini hissetti. Daha ayrıntılı bir açıklamaya gerek yoktu. Eğer bir aksilik çıkacak olursa kendisi ve adamları uygun bir biçimde yok olacaklardı... büyük olasılıkla okyanusun ortasında.</p>

    <p>Kocaman odaya bir sessizlik çöktü. Sonra Madam Bougainville sehpaya doğru eğildi. "Biraz çay ister misiniz?"</p>

    <p>Lugovoy çaydan nefret ederdi, kabul etti. "Evet, teşekkür ederim."</p>

    <p>"En mükemmel Çin çaylarının harmanıdır. Karaborsada bunların yarım kiloluk paketi yüz dolardan fazladır."</p>

    <p>Lugovoy uzatılan fincanı alıp kibarca dudaklarına götürdü. "Sanırım size işimin daha araştırma aşamasında olduğunu söylememişler. Deneylerim yalnızca on beş kerede on bir kez başarıyla sonuçlandı. Sınırlı bir zaman içinde kusursuz sonuç garanti edemem." "Sizden daha akıllı kafalar, Beyaz Saray danışmanlarının haber organlarını ne kadar bir süre için oyalayabileceklerini hesapladılar."</p>

    <p>Lugovoy'un kaşları kalktı. "Bana söylendiğine göre, hedefim geçici olarak kayboluşu fark edilmeyecek, önemsiz bir Kongre üyesi olacaktı."</p>

    <p>"Size yanlış söylendi," diye açıkladı kadın. "Genel Sekreteriniz ve Devlet Başkan'ınız biz hazır olana dek gerçek hedefinizi bilmemenizin daha iyi olacağını düşündüler."</p>

    <p>"Eğer hedefimin kişisel özelliklerini inceleme fırsatım olsaydı, daha iyi hazırlanırdım."</p>

    <p>"Güvenlik gerekleri konusunda bir Rusa ders vermek durumunda kalmamalıyım," dedi kadın gözlerinden ateş saçarak. "Bu geceye dek neden sizinle temas kurmadık dersiniz?" Ne diyeceğini bilemeyen Lugovoy çayından büyük bir yudum aldı. Kendi köylü zevkine göre bu çayın sulandırılmış parfümden farkı yoktu.</p>

    <p>"Hedefimin kim olduğunu bilmeliyim,'' dedi Lugovoy bütün cesaretini toplayıp gözlerini kadının gözlerinden kaçırmadan.</p>

    <p>Madam Bougainville'in verdiği yanıt bomba gibi patladı, Lugovoy'u allak bullak etti. Kendini dipsiz bir çukura fırlatılmış gibi hissediyordu.</p>

    <h2 class="MsoNormal" id="sigil_toc_id_3" style="margin-bottom: 2.4pt; text-align: justify;">10</h2>

    <p>Yıllardan beri deniz fırtınalarında çalkalanıp durmaktan, sinir zehirinin bulunduğu variller ambarda ahşap yuvalarına bağlı zincirlerini koparmış, yerlere saçılmıştı. Varillerin her biri bir tonluk, iki metre uzunluğunda, yetmiş beş santimetre çapında ve gümüş rengindeydiler. Kenarlarında yeşil boyayla Kara Kuvvetlerinin kod harfleri olan "GS" yazılıydı.</p>

    <p>"Ben yirmi varil saydım," dedi Pitt.</p>

    <p>"Envanterdeki eksik sayısına uyuyor," dedi Mendoza, sesinden sevindiği belli oluyordu. Catawba'dan getirilen portatif jeneratöre bağlanan projektörlerle ambar aydınlatılmıştı. Zeminde ayak bileklerine kadar çıkan su vardı.</p>

    <p>O sırada çevre korumacılardan biri heyecanla bir şeyi göstermeye başladı. "İşte, zehiri sızdıran varil bu! Musluğu kırılmış."</p>

    <p>"Senin için yeterli mi?" diye sordu Pitt, Mendoza'ya.</p>

    <p>"Hem de nasıl," dedi Mendoza sevinçle. Pitt kadının burnunun dibine kadar sokuldu. "Benim ödülüm konusunu hiç düşündün mü?"</p>

    <p>"Ödül mü?"</p>

    <p>"Seninle olan pazarlığımız," dedi Pitt ciddi görünmeye çalışarak. "Sinir zehirini istediğinizden otuz altı saat çabuk buldum."</p>

    <p>"Bana saçma bir öneri yapmayacaksın, umarım."</p>

    <p>"Yapmazsam budalalık etmiş olurum."</p>

    <p>Mendoza kızaran yüzünün koruyucu başlık altında gizlendiğine şükretti. Ama başlıklar içindeki mikrofonlar ambarda bulunan herkesin bu konuşmayı dinlemelerini sağlıyordu. "Randevu istemek için çok tuhaf yerler seçiyorsun."</p>

    <p>"Anchorage'da akşam yemeğine gideriz," diye devam etti Pitt. "Buzlu kokteyl, tütsülenmiş balık ve diğer Alaska spesiyalitelerinden yeriz. Sonra..."</p>

    <p>"Yeter," dedi Mendoza iyice utanarak.</p>

    <p>"Hiç erkeklerle çıkmaz mısın?"</p>

    <p>"Duruma bağlı," dedi Mendoza. "Ama şimdi hiç de uygun bir durum yok."</p>

    <p>Pitt pes ettiğini gösteren bir biçimde ellerini yana sarkıttı. "Pitt için mahzun, NUMA için şanslı bir gün."</p>

    <p>"Neden NUMA için şanslı?"</p>

    <p>"Zehir kuru alanda bulunuyor. Sualtı çalışmasına gerek yok. Adamlarım ve ben toparlanıp gidebiliriz."</p>

    <p>Mendoza'nın başlığı belli belirsiz sallandı. "Güzel savuşturdunuz, Bay Pitt, sorunu olduğu gibi Kara Kuvvetleri'ne paslıyorsunuz."</p>

    <p>"Haberleri var mı?" diye sordu Pitt ciddi olarak.</p>

    <p>"Alaska'daki görevli birlik Pilottown bulunur bulunmaz haberdar edildi. Zehiri yok etmek için bir kimyasal savaş ekibi yola çıktı bile."</p>

    <p>"Aferin onlara."</p>

    <p>"Senin için hiç önemi yok, değil mi?"</p>

    <p>"Elbette var," dedi Pitt. "Ama benim işim bitti, eğer başka bir zehir sorununuz ve cesetleriniz falan yoksa ben evime gidiyorum."</p>

    <p>"Ağzını hayra aç."</p>

    <p>"O halde ödülümü ver."</p>

    <p>Pitt, Mendoza'yı savunmasız yakalamıştı. Kadın bir an kendini kapana kısılmış hissetti. Bir süre içinden bocaladıktan sonra, "Peki," dedi. Ambarda dünyanın yarısını öldürecek kadar zehirin içinde çalışmakta olan adamlar bunu duyunca hep birden alkışlamaya başladılar.</p>

    <p>Daha sonra Dover, Pitt'i üstü açık bir ambar kapağını incelerken buldu. Pitt'in içeri tuttuğu fener ışığı mazotla kirlenmiş su üzerinde mat pırıltılar yapıyordu.</p>

    <p>"Aklına bir şey mi geldi?" diye sordu Dover.</p>

    <p>"Biraz keşif yapmayı düşünüyorum," dedi Pitt.</p>

    <p>"Buraya inersen pek uzağa gidemezsin."</p>

    <p>"Nereye çıkıyor?"</p>

    <p>"Şaft tüneline, ama tünelin içi suyla dolmuş. İçinden geçmek için hava tüpü gerekir."</p>

    <p>Pitt fenerini karşı duvardaki başka bir ambar kapağına tuttu. "Ya bu?"</p>

    <p>"Sanırım dört numaralı ambara açılır."</p>

    <p>Pitt ambar kapağına yaklaşıp paslı merdivenlerini inceledi. Kaporta kapağını zorlayarak çevirdi ve kapağı açıp bitişik ambara geçti. Dover de arkasından gelerek fenerini odanın içinde dolaştırdı. Ambar bomboştu.</p>

    <p>"Gemi yola yüksüz çıkmış olmalı," dedi Pitt.</p>

    <p>"Öyle görünüyor."</p>

    <p>"Bir merdiven sonra geminin tatlı su tanklarıyla erzak depoları arasındaki koridor var." Pitt'le Dover gece yarısı mezar soyan iki hırsız gibi ağır ağır Pilottown'un iç bölmelerini araştırmaya başladılar. Her bir köşeyi dönüşlerinde karşılarına gemi personelinin iskeletleri çıkacakmış gibi geliyordu. Fakat görünürde insan kemiği yoktu. Personel kamaralarında can havliyle gemiyi terk eden insanların bırakacağı türden darmadağınık görünümde yoktu. Bütün geminin iç bölümü ıssız bir mağara gibi bomboştu; benzemeyen tek yanı, yasaların olmayışıydı.</p>

    <p>Erzak dolapları tamtakırdı. Yemek salonunun raflarında ne bir tabak, ne bir bardak bulunuyordu. Helalarda tuvalet kâğıdı bile yoktu. Yangın söndürücüler, kapı mandalları, mobilyalar, sökülebilecek ve para edebilecek ne varsa götürülmüştü.</p>

    <p>"Çok tuhaf," diye mırıldandı Dover.</p>

    <p>"Bence de öyle," dedi Pitt. "Gemi sistemli bir biçimde soyul­muş," <sup>AAA</sup>wK*!<sup>AA</sup>tt!<sup>A</sup>wSra<sup>A</sup>PP<sup>AA</sup>P:</p>

    <p>"Başıboş sürüklendiği onca yıl boyunca ölü soyucular bordalayıp ne varsa almıştır."</p>

    <p>"Ama böyleleri geride büyük bir dağınıklık bırakırlar," dedi Pitt. "Oysa buradaki temizliği yapanlar müthiş bir düzenlilik delisi olmalı."</p>

    <p>Fener ışığında beliren gölgeleri karanlık bölme duvarlarında dans ederek ilerlediler. Pitt yeniden gökyüzünü görmek için büyük bir özlem duymaktaydı.</p>

    <p>"İnanılır gibi değil," diye mırıldandı Dover. "Boru valflarını ve göstergelerini bile sökmüşler."</p>

    <p>"Eğer kumarbaz olsaydım," dedi Pitt. "Bunun bir Sigorta dalaveresi olduğuna bahse girerdim."</p>

    <p>"Sigortadan para almak için gemilerin kayıp ilan edildiği çok görülmüştür."</p>

    <p>"Pilottown personeli gemiyi fırtınada terk ettiler, demiştin. Terk etmesine terk etmişler, ama soyup soğana çevirmişler, geminin yalnızca kabuğu kalmış."</p>

    <p>"Dalavere olup olmadığını anlamak kolay," dedi Dover. "Bir gemiyi deniz ortasında yok etmenin iki yolu vardır. Ya deniz musluklarını açıp gemiye su doldurursun ya da alttan patlayıcı yerleştirip havaya uçurursun."</p>

    <p>"Sen olsan hangisini yapardın?"</p>

    <p>"Gemiyi suyla doldurup batırmak yirmi dört saat, belki daha da uzun bir zaman alır. Bu süre içinde de civardan geçen bir gemi gelip durumu inceleyebilir. Ben olsam patlayıcı kullanırdım. Pis iş, ama çabuk biter. Gemi birkaç dakika içinde denizin dibini boylar."</p>

    <p>"O halde buradaki patlayıcılar her nedense patlamamış."</p>

    <p>"Ama bu yalnızca bir kuram."</p>

    <p>"Bir sorum daha var," diye sözlerini sürdürdü Pitt. "Patlayıcıları nereye yerleştirirdin?"</p>

    <p>"Yük ambarlarına, makine dairesine, teknenin su kesimi altında kalan birçok yerine koyardım."</p>

    <p>"Kıç ambarlarında patlayıcı yok," dedi Pitt. "Geriye makine dairesi ve ön ambarlar kalıyor." "Buraya kadar gelmişken bari her yeri arayalım."</p>

    <p>"Ayrılırsak daha çabuk bitiririz. Ben makine dairesini arayım. Sen yolları benden iyi bildiğine göre..."</p>

    <p>"Ön ambarlara bakayım," diye tamamladı Dover.</p>

    <p>Dover dev yapısıyla bir ıslık tutturup uzaklaşırken, Pitt de makinelere ve kazanlara uzanan istim borularını izlemeye başladı. Makinelerin üstündeki yürüme iskeleleri pastan çürümüştü, bu yüzden Pitt son derece dikkatli yürümek zorunda kaldı. Makine dairesine girince bir an kafasında burasının her zamanki çalışma gürültüsünü duyar gibi oldu.</p>

    <p>Bir çift deniz musluğu gördü. Muslukların elcikleri kapalı durumda donmuş kalmıştı. Böylece birinci kuram çürümüş oluyordu.</p>

    <p>Pitt birdenbire bütün bedeninin ürperdiğini hissetti; koruyucu giysi içindeki ısıtma düzeninin pilleri tükenmek üzereydi. El fenerini bir an söndürdü. Kopkoyu karanlık insanı boğar gibiydi. Feneri yeniden yakıp dolaştırmaya başladı. Her an bir hortlak görecekmiş sanıyordu. Ama nemli metal duvarlar ve hurda makinelerin dışında hiçbir şey yoktu. Kafasının içindeki hayaletleri attıktan sonra sistemli bir aramaya girişti. Pompaların arasına girip baktı, sonu gelmez gibi kıvrılıp duran boruları bir bir aradı. Bu sırada bir merdivenden kayıp iki metre derinliğindeki yağlı su birikintisine düştü. Güç bela kendini kurtarıp yeniden merdivene tutundu.</p>

    <p>Tam o sırada fener ışığının en uç kısmında belli belirsiz bir cisim gördü. Beş galonluk benzin bidonu büyüklüğünde bir alüminyum kutu teknenin iç duvarına kablolarla tutturulmuştu. Pitt meslek yaşamında daha önce pek çok kez patlayıcı yerleştirmiş biri olarak kutunun altına lehimlenmiş detonator ünitesini tanıdı. Bir elektrik kablosu da üst kata doğru uzatılmıştı.</p>

    <p>Soğuktan titremesine karşın ter içinde kalmıştı. Patlayıcı bulduğu yerde bırakıp makineyi ve kazanları aramaya koyuldu.</p>

    <p>En küçük bir işaret yoktu. Ne yapımcının adı, ne de denetçilerin damgaları. Nerede bir metal kimlik etiketi varsa sökülmüştü. Metal üzerine işlenen bütün harfler ve sayılar da törpülenerek silinmişti. Uzun bir aramadan sonra şans eseri kazanlardan birinin altında yağ içinde gizlenmiş metal bir plaka buldu. Üstündeki kiri eldiveniyle silip feneri tuttu.</p>

    <p>BASINÇ 220 psi.</p>

    <p>ISI DERECESİ&nbsp;&nbsp;&nbsp; 450°F</p>

    <p>ISITMA YÜZEYİ 150 m2</p>

    <p>ALHAMBRA DEMİR VE KAZAN ŞİRKETİ TARAFINDAN YAPILMIŞTIR CHARLESTON, SOUTH CAROLINA SER. NO: 38874</p>

    <p>Pitt seri numarasını ezberledikten sonra aramaya başladığı yere döndü. Adamakıllı üşüyerek oturdu. Dover'i bekledi.</p>

    <p>Bir saat geçmeden Dover de elinde bir patlayıcı kutusuyla eldi. Ayakları yağlı zeminde kaydıkça sövüyordu. Elindeki patlayıcı kutusunu da konserve kutusu taşır gibi, umursamadan tutaktaydı. Gelip Pitt'in yanına çöktü.</p>

    <p>"Ön tarafta bunun gibi dört tane daha var," dedi Dover.</p>

    <p>"Ben de bir tane buldum," dedi Pitt.</p>

    <p>"Acaba neden patlamadılar?"</p>

    <p>"Zamanlayıcı arıza yapmıştır."</p>

    <p>"Zamanlayıcı mı?"</p>

    <p>"Personel geminin altı uçmadan gemiyi terk etmek zorundaydı. Kutulardan uzatılan kabloları izlersen tümünün üst güvertede bir yerde birleştiğini görürsün. Personel patlamada bir terslik olduğunu anladığı zaman da artık çok geç kalınmıştı, bir daha gemiye çıkamazlardı."</p>

    <p>"Ya da tam geldikleri anda patlar diye korkmuşlardır."</p>

    <p>"Öyle de olabilir."</p>

    <p>"Böylece Pilottown kumandasız sürüklenişine başladı. Denizin ortasında terk edilmiş, bomboş bir gemi."</p>

    <p>"Bir gemi resmen nasıl tanıtlanır?"</p>

    <p>"Aklından ne geçiyor?"</p>

    <p>"Yalnızca merak ettim."</p>

    <p>Dover bunu yeterli görüp açıklamaya başladı. "Kimlik geminin herhangi bir yerinde bulunabilir. Cankurtaran yeleklerinde, tahlisiye sandallarında, pruva ve kıçta boyayla yazılan harfler bir de boncuklarla lehimlenir. Yapımcının plakaları hem üst güvertede, hem de makine dairesinde bulunur. Geminin seri numarası da kaportaların dış kapaklarında kazınır."</p>

    <p>"Seninle maaşıma bahse girerim ki, geminin ön kısmını dağın içinden çıkarsan bile ne bir seri numarası, ne de yapımcının plakasını bulabilirsin."</p>

    <p>"O halde makine dairesindeki vardır."</p>

    <p>"O da yok, ben baktım, yapımcının işareti de yok."</p>

    <p>"Olur şey değil," dedi Dover.</p>

    <p>"Evet," dedi Pitt. "Bu işin içinde sigorta dalaveresinden başka şeyler de var."</p>

    <p>"Şu anda hiç bulmaca çözecek durumda değilim," dedi Dover birden ayaklanarak. "Üşüyorum, açlıktan ölüyorum ve müthiş yorgunum. Artık dönelim, derim."</p>

    <p>Pitt, Dover'in hâlâ patlayıcı kutusunu elinde tuttuğunu fark etti. "Onu da mı götürüyorsun?" "Kanıt olarak."</p>

    <p>"Aman elinden düşürmeyesin," dedi Pitt.</p>

    <p>Makine dairesinden çıkıp bir an önce gökyüzünü görebilmek için hızlı adımlarla yürüdüler. Birden Pitt duruverdi. Başı önde giden Dover de ona tosladı.</p>

    <p>"Neden durdun?"</p>

    <p>"Sen de hissediyor musun?"</p>

    <p>Dover karşılık veremeden ayaklarının altındaki zemin titremeye, çelik duvarlar da korkunç bir gürültüyle çatırdamaya başladı. Uzaktan birbiri ardına patlama sesleri duyuldu, ardından da müthiş bir şok dalgası. Bu korkunç basınç altında Pilottown fena halde sarsılırken kirişleri de bir bir ayrıldı. Pitt ayakta kalabilmeyi başarmıştı, ama Dover elindeki ağırlığın da dengesini bozmasıyla yere kapaklandı. Kutuyu korumak için sımsıkı sarılmıştı. Düşme sonucu omzunu ve dizini incitmişti. Acı içinde doğrulup Pitt'e baktı.</p>

    <p>"Bu da nesi yahu?"</p>

    <p>"Augustine Yanardağı," dedi Pitt. "Patlamış olmalı."</p>

    <p>"Bir bu eksikti."</p>

    <p>Pitt, Dover'in kalkmasına yardım ederken kolundaki gerginliği fark etti. "Yaralandın mı?" "Burkuldu herhalde, kırık olduğunu sanmıyorum."</p>

    <p>"Koşabilecek misin?"</p>

    <p>"İyiyim, iyiyim," dedi Dover kenetlenmiş dişler arasından. "Ya kutuyu ne yapacağız?" "Boşver," dedi Pitt telaşla. "Buradan bir an önce kaçalım." Birlikte tatlı su tankları arasındaki dar geçite çıktılar. Pitt, Dover'i belinden tutup kolunu omzundan geçirerek yürümesine yardım etti.</p>

    <p>Karanlık geçit hiç bitmeyecekmiş gibi geliyordu. Pitt'in soluması güçleşmiş, kalbi yerinden fırlayacakmış gibi tatmaktaydı. Pilottown zangır zangır sarsılırken ayakta durmak da zorlaşıyordu. Dört numaralı ambara gelip merdiveni inmeye başladılar. O sırada Dover elinden kurtulup yere yuvarlandı. Onu yeniden ayağa kaldırıp karşı merdivene götürmek için geçen saniyeler yıllar kadar uzun geldi.</p>

    <p>O anda gök gürültüsü gibi bir çatırdı duyuldu, Pitt'in başlın yanından bir şey uçup yere çarptı. Feneri yere tuttu. Birden ambar kapağı tonlarca kaya ve moloz altında kayboluverdi.</p>

    <p>"Haydi, çabuk çık, çabuk çık," diye Dover'e bağırdı. Büyük bir çaba harcayarak Dover'in yüz on kiloluk gövdesini alttan itmeye başladı.</p>

    <p>Birden bir ses işitildi. Ambar kapağının üst tarafında bir insan silueti belirmiş, Dover'i yukarı çekmekteydi. Pitt bunun Giordino olduğunu tahmin etti. Bu yaman İtalyan oldum olası en gereken zamanda en gerekli yerde bulunmasını bilirdi.</p>

    <p>Çok geçmeden Pitt de sinir zehirinin bulunduğu ambara kendini attı. Buradaki ambar kapağı, geminin kıç kısmına nispeten açıkta olduğu için hasar görmemişti. Giordino, Pitt'in koluna girdi.</p>

    <p>"Sarsıntı sırasında kayıplarımız var."</p>

    <p>"Çok mu kötü?"</p>

    <p>"Dört yaralı, çoğu kemik kırığı, bir tane de ölü var." Giordino'nun duraksamasından Pitt bir şeyler sezdi. "Mendoza?"</p>

    <p>"Varillerinden biri bacağını ezdi," diye açıkladı Giordino, sesinde alışılmadık bir ciddiyetle. "Kemiği birkaç yerinden kırıldı. Kırılan kemiklerden bin giysiyi yırttı." Giordino daha fazla devam edemedi.</p>

    <p>"Sinir zehiri de derisine bulaştı," diye tamamladı Pitt, içinde müthiş bir çaresizlik ve eziklik duyarak.</p>

    <p>Giordino başını sallayarak doğruladı. "Onu dışarı taşıdık."</p>

    <p>Pitt dışarı çıkınca Mendoza'nın kıç güvertede yatırılmış olduğunu gördü. Tepelerinde volkanik küllerden oluşan kocaman bir bulut kuzeye doğru sürüklenmekteydi.</p>

    <p>Mendoza yan çevrilmiş, bir başına yatmaktaydı. Diğerleri sağ kalan yaralılarla ilgileniyordu. Yalnızca Catawba'nın genç subayı kadının yanındaydı, ama o da koruyucu başlığının içinde sarsıla sarsıla kusmaktaydı.</p>

    <p>Birisi Mendoza'nın başlığını çıkarmıştı. Saçları paslı güverte zemininde parıldıyordu. Açık gözleri boşluğa dikilmiş, çenesi müthiş bir acı çektiğini gösteren biçimde kaskatı kalmıştı. Aralık, ağzından, burnundan ve kulaklarından boşalan kan kuruyup bakır rengini almıştı. Göz kenarlarından bile kan akmıştı. Yüzünün görülebilen pek az yerinde, derisinin kararmaya başladığı fark ediliyordu.</p>

    <p>Pitt'in içindeki tek duygu buz gibi bir öfkeydi. İçinde köpüren bu öfkeyle Mendoza'nın başucunda diz çöküp güverte zeminine vurdu durdu.</p>

    <p>"Bu iş burada bitmez," diye tısladı dişleri arasından. "Bu işin peşini bırakmayacağım."</p>
  </div>
</body>
</html>
