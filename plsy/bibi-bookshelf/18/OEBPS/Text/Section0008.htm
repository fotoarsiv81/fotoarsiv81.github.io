<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>4</h2>

    <p>James Sandecker, Washington sosyetesinin hanımlar çevresinde "avlanması zor bir kısmet" olarak kabul edilirdi. Tek metresi, işi olan bu müzmin bekâr, karşı cinsle birkaç haftayı geçen ilişkilere girmezdi. Duygusallık ve aşk gibi kadınları büyüleyen özellikler onda bulunmuyordu. Eski devirlerde yaşasa çok iyi bir keşiş olurdu.</p>

    <p>Altmışına yakın olmasına karşın, sürekli spor sayesinde tığ gibiydi. Kısa boyluydu, kaslı bir vücudu vardı. Kızıl saçlarında ve sakalında bir tek tel bile ağarmamıştı. Soğuk ve biraz kaba sayılabilecek davranışları kadınlara çok çekici gelmekteydi. Çok deneyen olmuş, ama kancayı takabilen pek az kadın vardı.</p>

    <p>Kentin en gözde hukuk şirketlerinden birinde avukat olan Bonnie Cowan, amiralden bir akşam yemeği kopardığı için kendini çok şanslı sayıyordu. "Bu gece çok dalgın görünüyorsun, Jim," dedi.</p>

    <p>Sandecker doğrudan kadının yüzüne bakmadı. Gözleri restorandaki diğer masalarda dolaşıyordu. "Burada hiç deniz ürünü pişirilmese, bu lokantada kaç kişi olurdu şimdi, merak ediyorum."</p>

    <p>Cowan önce şaşkın baktı, sonra bir kahkaha attı. "Bütün gün sıkıcı hukuk konuları konuştuktan sonra senin gibi biriyle bulunmak dağ havası solumaya benziyor."</p>

    <p>Sandecker'in bakışları bir süre sonra masanın mumuna ve ardından karşısındaki kadının gözlerine yöneldi. Cowan otuz beş yaşında, olağanüstü güzel bir kadındı. Mesleğinde güzelliğin büyük etkisi olduğunu daha ilk günlerinde öğrenmiş, bunu gizlemek için hiçbir</p>

    <p>çaba göstermemişti. İpek saçları omuzlarının altına kadar iniyordu. Göğüsleri küçük ama biçimliydi, uzun ve düzgün bacakları giymiş olduğu kısa eteklik içinde son derece çekiciydi. Cowan oldukça zeki bir kadındı, duruşmalarda herkese parmak ısırtacak denli başarılıydı. Sandecker bu güzel kadının karşısında ilgisiz kaldığı için kendi kendine kızdı. "Üzerinizdeki çok güzel bir giysi," diye cılız bir "ilgi gösterme" girişimi yaptı.</p>

    <p>"Evet, kırmızı renk sarı saçımla çok güzel gidiyor."</p>

    <p>"Çok güzel uymuş," dedi Sandecker dalgınca.</p>

    <p>"Pes artık, Jim Sandecker," dedi Cowan başını iki yana sallayarak. "Karşında çırılçıplak otursaydım da eminim yine aynı şeyleri söylerdin."</p>

    <p>"Hımmm?"</p>

    <p>"Ayrıca bilesin ki, giysim kahverengidir, gözlerim de."</p>

    <p>Sandecker kafasındaki uyuşukluğu silkelemek ister gibi başını salladı. "Bağışla, ama sana bu gece iyi arkadaşlık edemeyeceğimi söylemiştim."</p>

    <p>"Aklın bin mil ötede bir yerde."</p>

    <p>Sandecker masanın üzerinden elini uzatıp Cowan'ın elini tuttu. "Gecenin bundan sonrasında tüm dikkatimi sana vereceğim. Söz."</p>

    <p>"Kadınlar şefkate muhtaç doğan oğlan çocuklarına analık etmeye bayılırlar. Sen de bugüne dek gördüğüm en acıklı oğlan çocuğusun."</p>

    <p>"Kadın, kadın, sözlerine dikkat et. Amiraller acıklı oğlan çocuklarına benzetilmekten hiç hoşlanmazlar."</p>

    <p>"Pekâlâ, John Paul Jones, açlıktan ölmek üzere olan çımacına bir iki lokma bir şey yedirmeyecek misin?"</p>

    <p>"Gemide isyan çıkmaması için her şeyi yapmaya hazırım," dedi Sandecker o gece ilk kez gülümseyerek.</p>

    <p>Sandecker sanki son fırsatıymış gibi en pahalı şampanyadan ve deniz ürünlerinden ısmarladı. Bonnie Cowan'a elindeki davalarla ilgili sorular sordu; aldığı yanıtları ve Kongre'yle ilgili son dedikoduları ilgiyle dinler gibi yaptı. Yemekler bitmiş, şaraba yatırılmış armutlara saldırırlarken, çam yarması gibi bir adam restorana girip masalarda aranmaya başlamıştı. Adam, Sandecker'i görünce hemen yanına geldi.</p>

    <p>Bonnie'ye geniş bir gülücük atıp, "Rahatsız ettiğim için özür dilerim, bayan" dedi. Sonra da amiralin kulağına bir şeyler fısıldadı.</p>

    <p>Sandecker başını sallayıp Bonnie Cowan'a üzgün üzgün baktı. "Lütfen beni bağışla, ama gitmem gerekiyor." "Resmi bir iş mi?" Sandecker başıyla doğruladı.</p>

    <p>"Eh, n'apalım," dedi Cowan üzüntüyle. "Hiç olmazsa yemeğin sonuna doğru ilgini çektim sayılır."</p>

    <p>Amiral yanına gelip yanağına kardeşçe bir öpücük kondurdu. "Yine çıkarız."</p>

    <p>Sonra hesabı ödeyip garsona Bonnie için bir taksi çağırmasını söyledikten sonra restorandan ayrıldı.</p>

    <p>Amiralin otomobili Kennedy Sanat Merkezi'nin özel tünel girişinde yavaşlayıp durdu. Siyah takım elbise giymiş, ciddi yüzlü bir adam kapıyı açtı.</p>

    <p>"Lütfen beni izleyin, efendim."</p>

    <p>"Gizli Servis mi?"</p>

    <p>"Evet, efendim."</p>

    <p>Sandecker başka soru sormadı. Arabasından çıkıp halı döşenmiş bir koridorda Gizli Servis görevlisini izleyerek bir asansöre geldi. Görevli onu opera salonunun arkasındaki gizli bir toplantı odasına götürdü.</p>

    <p>Daniel Fawcett yüzünde hiçbir ifade olmaksızın el sallayarak Sandecker'i selamladı. "Gecenizi bozduğum içi bağışlayın, amiral."</p>

    <p>"İvedi olduğunu söylediler."</p>

    <p>"Kodiak'tan yeni bir rapor aldık. Durum daha da kötüleşti." "Başkan'ın haberi var mı?" "Henüz yok," dedi Fawcett. "Perde arasına dek beklesek iyi olur. Başkan, Rigoletto'nun ikinci perdesi sırasında kalkıp çıkarsa çok kuşku çeker."</p>

    <p>Kennedy Sanat Merkezi görevlilerinden biri elinde bir tepsi kahveyle içeri girdi. Sandecker yavaş yavaş kahvesini yudumlarken Fawcett de odanın içinde volta attı. Amiralin canı fena halde puro içmek istiyordu, ama bu isteğini bastırdı.</p>

    <p>Sekiz dakikalık bekleyişten sonra Başkan geldi. Kapının açılıp kapanması sırasında salonda çınlayan alkış sesleri duyuldu. Başkan siyah gece elbisesi giymişti, fakat ceketinin göğüs cebinde mavi bir mendil vardı.</p>

    <p>"Sizi yeniden gördüğüme sevindim, demek isterdim, ama galiba ne zaman karşılaşsak yeni bir bunalım içinde buluyoruz kendimizi."</p>

    <p>"Sanırım öyle oluyor," dedi Sandecker.</p>

    <p>Başkan, Fawcett'e döndü. "Nedir kötü haber, Dan?"</p>

    <p>"Bir feribot kaptanı Kıyı Koruma'nın emirlerine boşverip Seward Kodiak seferini her zamanki rotasında yapmış. Birkaç saat önce feribot Marmot Adası'nda karaya oturmuş olarak bulundu. Bütün yolcular ve personel ölmüş."</p>

    <p>"Tanrım!" diye inledi Başkan. "Kaç kişi?"</p>

    <p>"Üç yüz on iki."</p>

    <p>"İşte şimdi mahvolduk," dedi Sandecker. "Haber organları bunu duyunca yer yerinden oynayacak."</p>

    <p>"Yapabileceğimiz bir şey yok," dedi Fawcett. "Haber çoktan yayılmaya başladı bile." Başkan bir koltuğa çöktü. Televizyon ekranlarında oldukça uzun boylu görünürdü, aslında Sandecker'den yalnızca beş</p>

    <p>santim kadar uzundu. Saçları ağarmaya yüz tutmuş, ince uzun yüzü adamakıllı asılmıştı. Onu bu yüzüyle hiç görmemiş olan halk, her zaman güleç ve sıcak kişiliğiyle tanırdı. Kanada'yı Birleşik Devletlerle tek bir ülke haline getirme alanındaki başarıları, en partizan kişiler tarafından bile taktir edilmişti.</p>

    <p>"Bir dakika daha bile kaybedemeyiz," dedi Başkan. "Bütün Alaska Körfezi karantinaya alınmalı, kıyıya yirmi mil uzaklıktaki herkes alandan boşaltılmalı."</p>

    <p>"Korkarım aynı fikirde değilim," dedi Sandecker yavaşça.</p>

    <p>"Nedenini bilmek isterim."</p>

    <p>"Bildiğimiz kadarıyla, kirlenme açık sularda bulunuyor. Anakara'da hiçbir izi görülmedi. Oradaki nüfusun boşaltılması büyük zaman kaybı gerektiren, çok büyük bir operasyon olur. Alaska'lılar çetin insanlardır, özellikle o bölgede yaşayan balıkçıları. Koşullar ne olursa olsun, yurtlarından ayrılmak istemeyeceklerdir, özellikle bir de federal hükümetin emirleri üzerine."</p>

    <p>"Dikkafalılar."</p>

    <p>"Evet, ama budala değildirler. Bütün balıkçı dernekleri limandaki teknelerin çıkışını yasakladı. Balık fabrikaları da son on gün içinde getirilen tüm balıkları gömmeye başladılar."</p>

    <p>"Ekonomik yardım gerekecek onlara."</p>

    <p>"Sanırım."</p>

    <p>"Ne önerirsin?"</p>

    <p>"Bütün körfezi kontrol etmek için Kıyı Koruma'nın en yeterli personeli, ne de gemisi var. Deniz Kuvvetleri'nin yardımı gerekli."</p>

    <p>"İşte, bu da ayrı bir sorun," dedi Başkan. "Daha çok gemi ve adamı bu işe sokmak, can kaybı tehlikesini de arttırıyor."</p>

    <p>"Pek öyle değil," dedi Sandecker. "Zehir olayını ilk keşfeden Kıyı Koruma gemisi zehirden hiç etkilenmedi, çünkü balıkçı teknesi ölüm alanından dışarı sürüklenmişti."</p>

    <p>"Ya tekneye çıkan ekip, doktorları? Onlar ölmedi mi?"</p>

    <p>"Fakat zehir çoktan teknenin güvertelerine, küpeşte parmaklarına ve teknenin yüzeyinde neye dokundularsa hepsine bulaşmıştı. Feribot olayındaysa, geminin bütün orta kısmı otomobiller için açıktı. Yolcular da, personel de korunmasızdılar. Modern savaş gemileri nükleer saldırı sonrası radyoaktif olasılığına göre örtünecek biçimde yapılmıştır. Zehirlenme bulunan akıntılarda çok az ve göze alınabilecek bir riskle seyir yapabilir." Başkan başını sallayarak onayını verdi. "Pekâlâ, Deniz Kuvvetlerine bir mesaj yollayıp yardımlarını isteriz, ama yine de boşaltma planını bir köşeye atmış değilim. Alaska'lılar istedikleri kadar inatçı olsunlar, yine de düşünmek zorunda olduğumuz kadın ve çocuklar var."</p>

    <p>"Başka bir önerim de, Sayın Başkan ya da ricam olarak kabul edin, böyle bir operasyona girişmeden kırk sekiz saat beklemenizde. Bu süre içinde belki benim öncü ekibim zehir kaynağını bulabilir."</p>

    <p>Başkan sustu. Sandecker'e giderek artan bir ilgiyle bakmaktaydı. "Kim var bu öncü ekipte?"</p>

    <p>"Başkanları Dr. Julle Mendoza, Çevre Koruma Bakanlığında biyokimya mühendisi."</p>

    <p>"Adını hiç duymadım."</p>

    <p>"Sularda tehlikeli kirlenmelerin kontrolünü ve değerlendirilmesi konusunda ülkenin en önde gelen adıdır," dedi Sandecker duraksamadan. "Zehirin bulunduğu sanılan gemi enkazını arama işi de benim özel projeler müdürüm Dirk Pitt tarafından yönetilecek."</p>

    <p>Başkan'ın gözleri açıldı. "Bay Pitt'i tanıyorum. Birkaç ay önceki Kanada çıkmazında büyük yardımları olmuştu."</p>

    <p>Yani senin poponu kurtarmıştı demek istiyorsun, diye geçirdi içinden Sandecker. "Yardıma çağırdığımız iki yüz kirlenme uzmanı daha var. Başarılı bir temizleme yapabilmemiz için özel sektörün de deneyimi ve teknik bilgileri istendi."</p>

    <p>Başkan saatine baktı. "Görüşmeyi burada kesmek zorundayım. Ben gelmeden üçüncü perdeye başlamazlar. Her neyse, sana kırk sekiz saat süre veriyorum, amiral. Sonra da bütün bölgeyi boşaltıp ulusal afet alanı ilan edeceğim."</p>

    <p>Fawcett, Başkan'la birlikte locaya gitti. Koltuğu Başkan'ın biraz gerisinde, belli etmeden alçak sesle konuşabileceği kadar yakındı.</p>

    <p>"Moran ve Larimer'le yapacağınız yat gezisini erteleyecek misiniz?"</p>

    <p>Başkan belli belirsiz başını iki yana salladı. "Hayır. Sovyet uydusu ülkeleri kurtaracak ekonomik paketlerim başka her işten daha önemlidir."</p>

    <p>"Hiç tavsiye etmem. Kaybedilmiş bir dava için umutsuz bir savaşa giriyorsunuz."</p>

    <p>"Geçen hafta da bunu tam beş kez söylemiştin." Başkan esnemesini gizlemek için programı yüzüne tuttu. "Oy dağılımı nasıl gidiyor?"</p>

    <p>"Tarafsız ve tutuculardan oluşan bir kitle giderek gelişiyor. Yasayı çıkarabilmek için Kongre'de on beş, Senato'da da beş altı tane daha oy kazanmamız gerekli."</p>

    <p>"Daha kötü olasılıkları da gördük."</p>

    <p>"Evet," diye mırıldandı Fawcett. "Ama eğer bu kez yenilirsek yönetiminiz ikinci bir dönemi asla göremez."</p>
  </div>
</body>
</html>
