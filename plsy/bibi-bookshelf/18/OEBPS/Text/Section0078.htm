<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>73</h2>

    <p>Römorkun kaptan köşkünde kumanda konsolu deniz komandolarının açtığı ateş sonucu paramparça olmuş, dümen yönetimi de aksamıştı. Kaptan Pujon'un hız kesip gaz kollarıyla yönetmekten başka çaresi kalmamıştı.</p>

    <p>Lee Tong'un ise ona bakacak zamanı yoktu. Telsiz başında Pathfinder'a emirler yağdırırken bir yandan da giderek, yaklaşan buharlı gemiye bakmaktaydı.</p>

    <p>Sonunda Pujon'a döndü. "Yeniden tam yol yapamaz mısın?"</p>

    <p>"Düz bir rotada gitmek istiyorsak en çok sekiz mil yapabiliriz."</p>

    <p>"Ne kadar kaldı?" diye sordu belki onuncu kez.</p>

    <p>"Derinlik göstergesine göre taban giderek alçalıyor. Şöyle iki mil sonra tamam herhalde." "İki mil," diye yineledi Lee Tong. "Detonatörleri kurmak için yeterli zaman var."</p>

    <p>"Yüz kulaç derinliğe gelince havalı kornayı çalıp size haber veririm," dedi Pujon.</p>

    <p>Lee Tong önünde uzanan denize baktı; Mississippi suları belli bir alanı bulanık rengiyle lekelemişti. Sahte araştırma gemisinin Stonewall Jackson'a bindirmesine birkaç yüz metre vardı. Lee Tong buharlı gemiden gelen orgun sesini duyabiliyordu. Hayretler içinde başını iki yana sallarken bu nehir gemisinin böyle ortaya çıkmasından kimin sorumlu olduğunu merak ediyordu.</p>

    <p>Tam kaptan köşkünden ayrılmak üzereyken tepedeki jetlerden birinin yanaşık düzenden kopup denize doğru dalışa geçtiğini fark etti.</p>

    <p>Beyaz bir F/A 21 Deniz Kuvvetleri vurucu jeti denize altmış metre kadar alçalıp iki tane gemi imha misili bıraktı. Lazer kontrollü misiller Lee Tong'un dehşet dolu bakışları altında suyu yarıp sahte araştırma gemisinin kırmızı teknesine, bütün üst yapısını parçalayan bir patlamayla isabet ettiler. Ardından daha da güçlü bir patlama bütün gemiyi alevden bir top haline getirdi.</p>

    <p>Parçalanan gemi hızla batarken Lee Tong'un bütün kaçış umutlarıyla birlikte denizin dibine boyladı.</p>

    <p>Pathfinder'dan sıçrayan yanar parçalar yağmur gibi Stonewall Jackson'un üzerine yağarak birkaç yerde küçük yangınların çıkmasına neden olduysa da, bunlar kısa zamanda söndürüldü. Geminin battığı yerde deniz siyah köpükler ve hâlâ yükselen bir buhar tıslamasıyla kaplanmıştı.</p>

    <p>"Tanrı'ya şükür!" dedi Kaptan Belcheron, hâlâ şoku üstünden atamamış bir durumda. "Şu işe bakın. Bu donanmanın pilotları yamanmış doğrusu."</p>

    <p>"Yukarda bizi kollayan biri var," dedi Pitt şükranla. Gözlerini yeniden mavnaya çevirdi. Yüzü tümüyle ifadesizdi, heykel gibi duruyordu. Aradaki mesafe iyice azalmış, römorktan mavnaya geçen bir adamın hareketleri bile belli oluyordu.</p>

    <p>Oldukça şişman bir adam iç merdivenleri gürültüyle tırmanarak kaptan köşküne geldi. Üzerinde gri renkte Güney'li binbaşı üniforması vardı. İliklenmemiş ceketinin altındaki gömleği terden sırılsıklam olmuş, adam soluk soluğa kalmıştı. Merdiveni çıkınca önce biraz durdu, alnındaki teri koluyla silip soluğunu düzenleyene dek bekledi.</p>

    <p>"Bir türlü karar veremedim, kafama bir kurşun mu yesem, suda mı boğulsam ya da kalp krizinden mi ölsem?"</p>

    <p>Leroy Laroche gündüzleri bir seyahat acentesi işletir, geceleri sevecen bir koca ve baba olur, hafta sonlarındaysa Konfedere Eyaletler Ordusu Altıncı Louisiana Alay'ında binbaşılık yapardı. Adamları tarafından çok sevildiği için her yıl bu göreve seçilir, ülkenin çeşitli yerlerinde bu savaş sahnelerini canlandırmakla görevlendirilirdi. Birazdan gerçek bir çatışmaya girecek olması onu hiç telaşlandırmıyordu.</p>

    <p>"Şu pamuk balyalarının gemide olması bizim için büyük şans," dedi kaptana.</p>

    <p>Belcheron güldü. "Tonton Sevgilim'in eskiden ne işe yaradığını anımsatmak için hep bulundururuz."</p>

    <p>Pitt, Laroche'a baktı. "Adamlarınız mevki aldılar mı, binba­şım?"</p>

    <p>"Çakı gibiler, Dixie biralarını göçürdüler ve bir an önce dövüşmek istiyorlar," dedi Laroche. "Ne tip silahlarınız var?"</p>

    <p>"Savaşın sonlarında Güneyli'lerin kullanmış olduğu Springfield kırmalı tüfeklerden var. Mermiyi beş yüz metreye gönderebilir."</p>

    <p>"Ne kadar çabuk ateş edilebilir?"</p>

    <p>"Adamlarımdan çoğu bir dakikada üç atış yapabiliyor, bazılarıysa dört. Ama ben en iyi nişancılarımı öne yerleştirip, diğerlerine silah doldurtacağım."</p>

    <p>"Ya top? Gerçekten ateş eder mi?"</p>

    <p>"Hem de nasıl. Yarım mil ötedeki bir ağacı bir teneke çimentoyla vurabilir."</p>

    <p>"Bir teneke çimento mu?"</p>

    <p>"Gerçek gülle yapmaktan daha ucuz oluyor."</p>

    <p>Pitt bunu bir an düşünüp güldü. "İyi şanslar, binbaşım. Adamlarınıza söyleyin başlarını pek çıkarmasınlar. Bu tüfeklerle nişan almak makineli tüfeklere göre çok daha ağır olur." "Sanırım eğilmesini biliyorlardır," dedi Laroche. "Ne zaman ateş açmamızı istiyorsunuz?" "Bunu size bırakıyorum."</p>

    <p>"Adamlarınızdan birinde fazladan bir silah var mı, acaba?" diye sordu Giordino.</p>

    <p>Laroche belindeki deri kılıfın çıtçıtını açıp Giordino'ya kocaman bir tabanca uzattı. "Le Mat revolver," dedi. "Dokuz tane kırk iki kalibrelik mermi atar. Ama dikkat ederseniz, altta bir de uzun yivsiz namlu var. Burada da çifte mermisi bulunur. Aman silahıma iyi bakın. Bunu büyükdedem İç Savaş'ta kullandı."</p>

    <p>Giordino çok etkilenmişti. "Ama sizi silahsız bırakmış olacağım."</p>

    <p>Laroche kılıcını çıkardı. "Bu bana yeter. Eh, ben artık adamlarımın başına döneyim."</p>

    <p>Neşe dolu, dev binbaşı kaptan köşkünden çıktıktan sonra Pitt eğilip keman kutusunu açtı, Thompson'u çıkarıp dolu bir şarjör yerleştirdi. Bir elini göğsünün yanına bastırarak ağır ağır ayağa kalkarken yüzü acıyla buruşmuştu.</p>

    <p>"Orada sizin durumunuz nasıl olacak?" diye sordu Belcheron'a.</p>

    <p>"Siz beni düşünmeyin," dedi kaptan. Başıyla yanındaki dökme demir sobayı gösterdi. "Şenlik başladığında benim de iyi bir zırhım olacak."</p>
  </div>
</body>
</html>
