<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2 align="right" class="MsoNormal" style="text-align: left; margin-bottom: 2.4pt;">76</h2>

    <p><i>13 Ağustos 1989 New York City</i></p>

    <p>Pitt kapıdan girdiği sırada Sal Casio Dünya Ticaret Merkezi'nin dev lobisinde beklemekteydi. Casio, Pitt'i görünce epey şaşırmıştı. O güne dek bedensel çöküntüye bu denli yaklaşan birini daha görmemişti.</p>

    <p>Pitt bitkinlikten ayaklarını sürüyerek yürümekteydi. Üzerinde birisinden ödünç aldığı, bedenine küçük gelen bir parka vardı. Sol koluyla yaralı görünen sağ kolunu göğsüne bastırmış, tutuyordu. Yüzündeyse çektiği acı zafer sevinciyle kaynaşmış gibiydi. Gözlerindeki tuhaf pırıltıyı Casio öç ateşi olarak yorumladı.</p>

    <p>"Gelebildiğine sevindim," dedi Casio, Pitt'in görünüşü hakkında bir şey söylemeden.</p>

    <p>"Bu senin gösterin," dedi Pitt. "Ben yalnızca izleyeceğim."</p>

    <p>"Finali birlikte yapmamız doğru olur."</p>

    <p>"Nezaketin için sağol."</p>

    <p>Casio, Pitt'i özel asansöre götürdü. Cebinden bir verici çıkardı, düğmelere basarak gerekli şifreyi verince asansörün kapıları açıldı. İçerde çamaşır ipiyle bağlanmış, baygın bir güvenlik görevlisi vardı. Casio üzerinde LIFTONIC ASANSÖR QW607 yazan bir kapağı açarak devre panelini buldu. Gerekli düzenlemeyi yaptıktan sonra 100'üncü kat düğmesine bastı.</p>

    <p>Asansör roket gibi fırladı. Yavaşlayıp da kapısı açılana dek Pitt'in kulakları tam üç kez patlar gibi olmuştu. Kapılar Bougainville Denizcilik Şirketi'nin zengin mobilyalarla süslü kabul salonuna açılıyordu.</p>

    <p>Casio asansörden çıkmadan önce vericisiyle devreyi yeniden programladı. Sonra da salona geçti.</p>

    <p>"Min Koryo'yla görüşmeye geldik," dedi Casio sekretere.</p>

    <p>Kadın kuşkulu gözlerle baktı, özellikle Pitt'i görünce şaşırmıştı. Önündeki deri kaplı defteri açtı. "Madam Bougainville'in çizelgesinde bu akşam randevusu olduğu görünmüyor." Casio kalbi kırılmış gibi baktı. "Emin misiniz?" diye sordu masaya doğru uzanıp deftere baktı.</p>

    <p>Sekreter kız bomboş sayfayı gösterdi. "Burada hiçbir şey yazılı..."</p>

    <p>Casio elinin kenarıyla kızın boynuna bir kesme vurdu; kızın başı masanın üzerine düştü ve bayıldı. Casio uzanıp kızın bluzunun içindeki .25 kalibrelik otomatik tabancayı çıkardı. "Görünüşüne aldanma," diye açıkladı. "Aslında güvenlik görevlisidir."</p>

    <p>Casio tabancayı Pitt'e verip birlikte uzun bir koridora girdiler. Duvarlarda Bougainville gemilerinin tabloları vardı. Pitt, Pilottown'un resmini görünce yüzündeki bitkin ifade birden sertleşiverdi. Casio'nun ardından üst kattaki dairelere çıktılar. Merdivenin sonuna geldiklerinde Casio banyodan çıkan bir başka Asyalı güzelle karşılaştı. Kadın ipek pijama ve bir kimono üstü giymişti.</p>

    <p>Onları görünce birden gözleri irileşti, ama müthiş bir refleksle Casio'nun kasıklarına bir tekme salladı. Bunu bekleyen Casio çok hafif bir dönüş yaparak tekmeyi savuşturdu.</p>

    <p>Kadın bunun ardından klasik judo duruşuna geçti ve peş peşe Casio'nun kafasına judo kesmeleri indirdi.</p>

    <p>Bir meşe ağacına vursa daha çok hasar verirdi. Casio silkinip kadını savurdu. Daha kendini toparlayamadan da müthiş bir sol kroşeyle Asyalı güzelin ayaklarını yerden kesti. Kadın bir Sung Hanedanı vazosunun üstüne düşüp paramparça etti.</p>

    <p>"Kadınların dilinden iyi anlıyorsun," dedi Pitt sakin bir sesle.</p>

    <p>"Neyse ki, hâlâ onlardan iyi yapabildiğimiz birkaç şey var."</p>

    <p>Casio eliyle dragon biçiminde işlenmiş ikili bir kapıyı işaret etti ve sessizce açtı. Min Koryo kocaman yatağı içinde oturmuş birtakım raporlar okumaktaydı. Bir an iki adam da hiç kıpırdamadan durup yaşlı kadının başını kaldırmasını beklediler. O anda Pitt ve Casio'dan başka kim onu görse içini acıma duygusu kaplardı.</p>

    <p>Neden sonra okuma gözlüğünü kaldırıp onlara baktı; hiçbir korku belirtisi yoktu. Gözlerinde yalnızca içten bir merak vardı. "Kimsiniz?" dedi Min Koryo. "Adım Sal Casio. Özel dedektifim." "Ya öbür adam?"</p>

    <p>Pitt bulunduğu gölgeden çıktı. "Sanırım beni tanıyorsunuz." Kadının sesinde çok hafif bir şaşkınlık gizliydi. "Bay Dirk Pitt."</p>

    <p>"Evet."</p>

    <p>"Neden buraya geldiniz?"</p>

    <p>"O iğrenç imparatorluğunuzu kurmak için sayısız insanı öldüren pis bir asalaksınız. Benim bir arkadaşım ve Sal'ın kızının ölümünden sorumlusunuz. Beni öldürmeye kalktınız, şimdi de buraya neden geldiğimi mi soruyorsunuz?"</p>

    <p>"Yanılıyorsunuz, Bay Pitt. Hiç öyle ağır suçlardan sorumlu değilim. Ellerimde böyle bir leke yoktur."</p>

    <p>"Sözcüklerle oynuyorsunuz. Siz burada bir Doğu müzesinde dış dünyadan saklı yaşarken bütün kirli işlerinizi torununuz yapıyordu."</p>

    <p>"Arkadaşınızın ölümünden ben mi sorumluyum?"</p>

    <p>"Devletten çalıp Pilottown'da bıraktığınız sinir gazı yüzünden öldü."</p>

    <p>"Kaybınız için gerçekten üzgünüm," dedi Min Koryo. Sesinde alay belirtisi yoktu. "Ya siz, Bay Casio. Sizin kızınızdan nasıl sorumlu oluyorum?"</p>

    <p>"Aynı geminin bütün personeliyle birlikte öldürülmüştü, yalnız o zaman geminin adı San Marino'ydu."</p>

    <p>"Evet, anımsıyorum," dedi Min Koryo hiçbir numara yapmadan. "Çalınan parayı taşıyan kız."</p>

    <p>Pitt yaşlı kadının yüzünü inceliyordu. Mavi gözleri diri ve pırıltılıydı, derisi pürüzsüzdü, ileri yaşını gösteren pek az kırışıklık vardı. Bir zamanlar gerçekten de çok güzel bir kadın olmalıydı. Fakat bu maskenin içinde korkunç bir çirkinlik gizliydi. Bu çirkinlik Pitt'i nefretle dolduruyordu.</p>

    <p>"Sanırım, öyle çok yaşam söndürdünüz ki, artık başkalarının acı çekmesi sizi hiç etkilemiyordur. Ama bu kadar uzun zaman asıl yakalanmadınız, ona şaşıyorum."</p>

    <p>"Beni tutuklamaya mı geldiniz?" diye sordu Min Koryo.</p>

    <p>"Hayır," dedi Casio. "Öldürmeye geldik."</p>

    <p>"Güvenlik görevlilerim her an burada olurlar."</p>

    <p>"Resepsiyondaki görevlinizi ve kapının önünde gördüğümüz bir başkasını safdışı ettik. Diğerlerine gelince..." Casio durup yatağın üstündeki televizyon kamerasını gösterdi. "Bantları yeniden programladım. Monitör başındaki nöbetçileriniz bir hafta önce yatak odanızda ne olduysa, onu izliyorlar."</p>

    <p>"Torunum ikinizin de peşini bırakmayacaktır. Cezanız hiç de öyle çabuk olmayacak."</p>

    <p>"Lee Tong öldü," dedi Pitt, söylediklerinin her bir hecesini zevkle vurgulayarak.</p>

    <p>Kadının yüzü şimdi değişmişti. Şimdi yüzündeki bütün kan çekilmiş, sapsarı kalmıştı.</p>

    <p>Fakat Pitt'in gördüğü kadarıyla bunun nedeni şok ve üzüntü değildi. Kadının beklediği bir şey varmış gibiydi. Fakat sonra bu umut pırıltısı geldiği kadar çabuk uçuverdi.</p>

    <p>"Size inanmıyorum," dedi sonunda.</p>

    <p>"Onu ben öldürdüm, sonra da mavnayla birlikte battı."</p>

    <p>Casio yatağın öbür yanına geçti. "Şimdi bizimle gelmeniz gerekiyor."</p>

    <p>"Beni nereye götürdüğünüzü sorabilir miyim?" Min Koryo'nun sesi hâlâ yumuşak ve zarifti. Sağ elinin yatak örtüsü altında kımıldadığını kimse fark etmedi.</p>

    <p>Pitt yaşamını kurtaran o içgüdüsel hareketi nasıl yaptığını bir türlü anlayamayacaktı. Belki de yukardaki televizyon kamerasının tam olarak kamera biçiminde olmayışını fark etmeye borçluydu. Belki de Min Koryo'da en küçük bir korku belirtisinin olmayışı, hâlâ duruma hakim izlenimi vermesindendi. Ama yatağının üstünden bir ışın çizgisi fışkırınca, Pitt hemen kendini yere attı.</p>

    <p>Pitt hemen yana dönüp cebinden otomatiği çıkardı. Gözünün ucuyla lazer ışınının odayı taradığını, mobilyaları kesip duvar kâğıtlarını, perdeleri yaktığını gördü. Tabancasını doğrultup elektron amfisine ateş etti. Dördüncü atışında ışını söndürebilmişti.</p>

    <p>Casio hâlâ ayaktaydı. Pitt'e doğru uzandı, ama tökezleyip yere devrildi. Lazer tıpkı bir cerrah neşteri gibi karnını boydan boya kesmişti. Yerde kıvrandı, gözlerini tavana çevirdi. Ölmesine saniyeler vardı. Pitt bir şeyler söylemek istediği halde sözcükler ağzından çıkamıyordu.</p>

    <p>Özel dedektif hafifçe başını kaldırdı; sesi hırıltılı bir fısıltı halinde çıkıyordu. "Asansör... şifresi dört-bir-bir-altı." Sonra gözleri dondu kaldı, soluğu kesildi.</p>

    <p>Pitt, Casio'nun cebinden vericiyi alıp ayağa kalktı, tabancayı Min Koryo'nun kalbine doğrulttu. Yaşlı kadının yüzünde korkusuz bir gülümseme vardı. Ama Pitt tabancayı yere çevirip yatak örtüsünü açtı ve Min Koryo'yu yatağından çıkarıp tekerlekli koltuğuna oturttu. Kadın direnmeye kalkmadı, herhangi bir şey de söylemedi. Pitt onu koridordan geçirip resepsiyona getirene dek de ağzını açmadı. Masası başında baygın yatan güvenlik görevlisine baktı.</p>

    <p>"Şimdi ne yapacaksınız, Bay Pitt?"</p>

    <p>"Bougainville Denizcilik Şirketi için son perde iniyor," dedi Pitt. "Yarın artık bütün kirli işleriniz bitmiş olacak. Antikalarınız müzelere verilecek. Buraya yeni bir kiracı gelip her odayı yeniden dekore edecek. Filonuzdaki bütün gemileriniz satılacak. Bugünden itibaren Bougainville adı yalnızca gazetelerin mikrofilm arşivlerinde bulunacak. Sizin arkanızdan yas tutacak kimse de yok. Gömüleceğiniz yoksullar mezarlığında mezar taşınızın bile olmamasını sağlayacağım."</p>

    <p>Sonunda kadının yüzünde bir nefret belirtisi görünmeye başlamıştı. "Ya sizin geleceğiniz, Bay Pitt?"</p>

    <p>Pitt güldü. "Parçaladığınız arabamı yeniden yapmaya çalışacağım."</p>

    <p>Min Koryo bütün gücünü harcayarak koltuğunda doğruldu ve Pitt'in yüzüne tükürdü. Pitt tükürüğü silmek için elini bile kaldırmadı. Yalnızca pis pis sırıtarak yaşlı kadının Kore dilinde kendisine sövmesini izledi.</p>

    <p>Daha sonra Casio'nun vermiş olduğu şifre sayılarını vericide basarak Liftonic QW-607'nin kapılarını açtı.</p>

    <p>Ama asansör yoktu, yalnızca dibi görünmeyen asansör boşluğu vardı.</p>

    <p>"İyi yolculuklar, melun cadı."</p>

    <p>Sonra tekerlekli koltuğu asansör boşluğuna itip tıpkı bir kuyuya atılan çakıl taşından çıkan seslere benzeyen takırtıları dinledi. Bu takırtılar yüz kat aşağıda belli belirsiz bir çarpma sesiyle son buldu.</p>
  </div>
</body>
</html>
