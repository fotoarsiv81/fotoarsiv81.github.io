<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h1 style="text-align: center;">HESAPLAŞMA</h1>

    <h2 class="sigil_not_in_toc" style="text-align: center;">Liftonic QW-607</h2>
  </div>

  <div class="WordSection1">
    <h2>75</h2>

    <p>Kongre Başkanı Alan Moran, yüzünde güven dolu bir gülücükle Beyaz Saray'ın Doğu Odası'nda Senato kararını beklerken bir yandan da yardımcıları ve danışmanlarıyla söyleşmekteydi.</p>

    <p>Parti liderlerinden oluşan bir grubu karşıladıktan sonra odaya Dışişleri Bakanı Douglas Oates ile Savunma Bakanı Jesse Simmons'un girdiğini görüp dostlarından izin istedi. Moran iki bakanın yanına gelip elini uzattı. Oates uzanan eli boş çevirdi.</p>

    <p>Moran omuz silkmekle yetindi. "Demek Sezar'ı övmeye gelmediğiniz gibi, gömmeye de pek niyetli değilsiniz."</p>

    <p>"Bana küçük bir çocukken görmüş olduğum eski bir gangster filmini anımsatıyorsun," dedi Oates buz gibi. "Hele filmin adı tam sana uyuyor."</p>

    <p>"Öyle mi? Neymiş adı?"</p>

    <p>"Küçük Sezar."</p>

    <p>Moran'ın gülümsemesi iğrenç bir sırıtmaya dönüştü. "İstifalarınızı getirdiniz mi?"</p>

    <p>Oates ceketinin iç cebinden bir zarfı yarıya kadar çıkardı. "İşte burada."</p>

    <p>"Sende kalsın!" diye tısladı Moran. "Size efendice ayrılma onurunu vermeyeceğim. Yemini ettikten on dakika sonra bir basın toplantısı yapıyorum. Ülke sorunlarını çözeceğime güvence verdikten sonra sizleri ve geri kalan kabine üyelerini bir diktatörlük kurmaya çalışmakla suçlayacağım. Başyönetici olarak da ilk emrim topunuzu birden görevlerinizden kovmak olacak."</p>

    <p>"Senden bunu bekliyorduk. Birlik ve bütünlük zaten senin kişiliğine ters gelir."</p>

    <p>"Diktatörlük kurmaya çalışmıyorduk, bunu sen de biliyorsun," dedi Simmons öfkelenerek. "Başkan Sovyetlerin Beyaz Saray'ı yönetmek için oynadıkları bir oyunun kurbanı oldu."</p>

    <p>"Fark etmez," dedi Moran. "Gerçek ortaya çıkana dek yeterince damgalanmış olacaksınız. Bir daha da Washington'da çalışamazsınız."</p>

    <p>Oates ve Simmons yanıt veremeden Moran'ın yardımcılarından biri telaşla gelip Moran'ın kulağına bir şeyler fısıldadı. Moran iki bakanı olduğu yerde bırakıp odanın ortasına geldi ve sessizlik sağlamak için ellerini havaya kaldırdı.</p>

    <p>"Baylar, bayanlar," diye seslendi. "Şu anda aldığım habere göre, Senato gereken üçte iki çoğunlukla Başkan'ı görevinden azletmiştir. Başkan Yardımcılığı da boştadır. Kongre'mizi bir an önce düzene sokup yeniden başlama zamanı gelmiştir."</p>

    <p>Yüksek Mahkeme Başkanı Nelson O'Brien sanki işaret verilmiş gibi koltuğundan kalkıp siyah pelerinini düzeltti ve genzini temizledi. Herkes Moran'ın çevresine dolarken, sekreteri de elindeki İncil'i uzattı.</p>

    <p>Tam o sırada Sam Emmet'le Dan Fawcett kapıdan girip durdular. Bir süre bakındıktan sonra Oates ve Simmons'u görüp yanlarına geldiler.</p>

    <p>"Bir haber var mı?" diye sordu Oates telaşla.</p>

    <p>Emmet hayır anlamında başını salladı. "Yok. General Metcalf bütün haberleşmeyi kesmiş. Bunu neden yaptığını sormak için Pentagon'u aradım, ama kendisiyle görüşemedim."</p>

    <p>"O halde her şey bitti artık."</p>

    <p>Buna kimse karşılık veremedi. Dönüp Moran'ın Başkan'lık yemini için sağ elini kaldırışını izlediler. Sol eli de İncil'in üstündeydi.</p>

    <p>"Sözlerimi tekrar edin," dedi Yüksek Mahkeme Başkanı O'Brien. "Ben, Alan Moran, yemin ederim ki... "</p>

    <p>"Ben, Alan Moran, yemin ederim ki..."</p>

    <p>"Amerika Birleşik Devletleri Başkanı olarak bütün bağlılığımla hizmet ederek..." diye devam etti O'Brien.</p>

    <p>Birden Oates'un arkasında bir sessizlik oldu. Yüksek Mahkeme Başkan'ının sözleri Moran tarafından yinelenmedi. Merak eden Oates dönüp arkasındaki kalabalığa baktı. Herkes büyük bir şaşkınlık içinde Başkan Yardımcısı Vince Margolin'e bakıyordu. Margolin, önünde Oscar Lucas, iki yanında General Metcalf ve Amiral Sandecker olduğu halde kapıdan içeri girip yürüdü.</p>

    <p>Moran'ın havada duran eli yavaşça düştü, yüzü kül gibi oldu. Odaya büyük bir sessizlik çökmüştü. Margolin kendisine yol açan kalabalığın içinden geçip Yüksek Mahkeme Başkanı'nın yanına geldi. Moran'a buz gibi bir bakış fırlatıp diğerlerine gülümsedi.</p>

    <p>"Bu prova için teşekkür ederim," dedi sıcak bir sesle. "Ama artık ben devam edebilirim."</p>
  </div>
</body>
</html>
