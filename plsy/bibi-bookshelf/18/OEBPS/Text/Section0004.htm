<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h1 style="text-align: center;">BİRİNCİ BÖLÜM</h1>
  </div>

  <div class="WordSection1">
    <h2 class="sigil_not_in_toc" style="text-align: center;">Pilottown</h2>

    <p><i>25 Temmuz 1989 Cook Met, Alaska</i></p>

    <h2 id="sigil_toc_id_1">1</h2>

    <p>Kara bulutlar Kodiak Adası'nı çeviren lacivert suları kurşuni bir renge bürümüş, güneşin portakal ışıltısı da üflenmiş bir mum gibi sönüvermişti. Alaska Körfezi'nde saatte elli, yüz mil hızla esen fırtınaların tersine, bu kez yalnızca hafif bir rüzgâr vardı. Önceleri serpiştiren yağmur çok geçmeden su yüzünü beyaz köpüklerle dolduracak denli yoğunlaştı.</p>

    <p>Sahil Güvenlik botu Catawba'nın köprüsünde Yarbay Amos Dover dürbünüyle yağmur örtüsünde bir şeyler görmeye çalışıyordu. Bu iş parıltılı bir sahne perdesinin arkasını görmeye çalışmaktan farksızdı. Görüş uzaklığı dört yüz metreyi geçmiyordu. Yüzüne çarpan yağmur aynı zamanda parkasının yakasından da içeri sızarak Dover'i iliklerine kadar üşütmekteydi. Bir süre sonra ağzındaki ıslak sigarayı fırlatıp içeri girdi.</p>

    <p>"Radar!" diye seslendi Dover.</p>

    <p>"Hedef tam altı yüz elli metre önümüzde, giderek yaklaşıyoruz," diye yanıtladı radar operatörü.</p>

    <p>Dover parkasının düğmelerini çözüp mendiliyle ıslak boynunu sildi. Böyle ılımlı havalarda sorun çıkması pek beklenmezdi. Yaz ortasıydı, bu mevsimde ne balıkçı tekneleri, ne de özel lüks tekneler kaybolurdu. Oysa kışın körfez yaman olur, bağışlamazdı. Buzlu kutup havası Alaska akıntılarından yükselen sıcak havayla karışınca olağanüstü şiddette rüzgârlar oluşturur, dev gibi dalgalarla teknelerin gövdelerini parçalar, güvertelerini buzla kaplardı. Sonunda dayanamayacağı bir ağırlık biriken tekneler alabora olup külçe gibi batarlardı.</p>

    <p>Adının Amie Marie olduğunu bildiren bir tekneden yardım çağrısı alınmıştı. Mesajda telaşlı bir SOS'in ardından konum verilmiş, "Galiba tümümüz ölüyoruz," denmişti.</p>

    <p>Daha bilgi almak için Amie Marie defalarca aranmış, ama bütün telsiz çağrıları yanıtsız kalmıştı.</p>

    <p>Fırtına yatışana dek havadan arama yapılması olanaksızdı. Yüz mil alan içinde bulunan her gemi rotasını değiştirip tam yol hızla yardıma gitmekteydi. Dover Catawba’nın büyük hızıyla yardıma ilk ulaşan tekne olacağına inanıyordu. Kocaman dizelleriyle daha şimdiden birkaç körfez gemisini geçmişler, dümen suyunda adamakıllı çalkalanışlardı. Deniz kurtarma işlemlerinde bir hayli deneyimli olan Dover dev gibi bir adamdı. Ömrünün o iki yılını kuzey sularında geçirmiş, nice kutup fırtınası görmüştü. Çetin cevizdi; gerçi hareketlerinde biraz ağırdı, hesap makinesi gibi şaşmaz aklıyla her zaman personelini ağzı açık bırakırdı. Daha gemisinin bilgisayarları programlanmadan rüzgâr ve akıntı faktörlerini kafadan hesaplamış, kazazede teknenin nerede bulunabileceğini kestirmişti. Hesabı da kılı kılına doğru çıkmıştı işte.</p>

    <p>Tabanlarının altında hissettiği motor homurtusu bir an daha da hızlanmış gibi geldi. Catawba avının kokusunu almış bir tazı gibi ileri atılıyordu. Tüm personel de heyecan içinde, yağmura aldırmaksızın güvertede ve köprüde dizilmişlerdi.</p>

    <p>"Dört yüz metre," diye seslendi radar operatörü.</p>

    <p>O sırada pruva direklerinden birine tutunan bir er heyecanla yağmur örtüsü içinde bir noktayı işaret etmeye başladı.</p>

    <p>Dover dümen başından uzanıp megafonla seslendi. "Yüzüyor mu?"</p>

    <p>"Küvetteki lastik ördekler gibi," diye yanıtladı er.</p>

    <p>Dover nöbetçi yüzbaşıya döndü. "Yol kesin,"</p>

    <p>"Üçte bir hız verin," diye emri iletti yüzbaşı.</p>

    <p>Amie Marie yağmur örtüsünde giderek belirmeye başlamıştı. Herkes onu batmak üzere bulacağını sanırken tekne, en küçük bir hasar belirtisi olmaksızın, suda dimdik ve mağrur durmaktaydı. Yalnız doğal olmayan bir sessizlik vardı, tüyler ürperten bir sessizlik.</p>

    <p>Bomboş güvertelerden Dover'in megafon çağrılarına karşılık gelmedi.</p>

    <p>"Yaklaşık otuz metre, çelik gövdeli, New Orleans tersanelerinden çıkmış olmalı," diye kendi kendine mırıldandı Dover.</p>

    <p>Haberleşme odasından çıkan telsiz operatörü Dover'in yanına geldi. "Aldığımız bilgiye göre Amie Marie'nin sahibi ve kaptanı Carl Keating. Kodiak limanına bağlıymış."</p>

    <p>Dover bir daha tekneye seslendi, bu kez Keating'i adıyla çağırdı. Yine karşılık yoktu. Catawba teknenin çevresinde yavaş yavaş bir çember çizdikten sonra yüz metre kadar açılıp makineleri susturdu.</p>

    <p>Teknenin boş güvertesinde çelik pavurya kafesleri düzenle istif edilmişti. Bacasından çıkan duman dizel motorlarının rölantide çalıştığını gösteriyordu. Ne kaptan köşkünde, ne de herhangi bir lumbozda hareket görülebiliyordu.</p>

    <p>Tekneye bordalayacak olan ekip iki kişiden oluşuyordu: Teğmen Pat Murphy ve Yüzbaşı Marty Lawrence. Her iki adam da hiç konuşmadan, denize düşmeleri durumunda kendilerini buz gibi suda koruyacak olan özel giysilerini giydiler. Bugüne dek ikisi de yüzlerce kez Alaska'nın 200 millik avlanma sınırı içine sızan yabancı teknelere çıkıp yoklama yapmışlardı, ama bu kez yapacakları iş tümünden çok farklıydı. Şimdi onları karşılamak için bekleyen kimse yoktu. Kıçtan takma motorlu küçük bir kauçuk bota binip ayrıldılar.</p>

    <p>Havanın kararmasına birkaç saat kalmıştı. Yağmur hafiflemiş, ancak giderek sertleşen rüzgâr iri dalgalar yapmaya başlamıştı. Catawba da derin bir sessizlik içindeydi. Ne olduğu öğrenilene dek sanki herkes konuşmaya korkuyor gibiydi.</p>

    <p>Murphy ve Lawrence botu tekneye bağlayıp güverteye çıktılar, az sonra da gözden kayboldular.</p>

    <p>Dakikalar geçiyordu; ara sıra adamlardan biri kısa bir an için güvertede beliriyor, sonra hemen yine bir delikten içeri girip kayboluyordu. Catawba’daki tek ses acil durum frekansında açık olarak bekletilen telsizin parazitiydi.</p>

    <p>Birdenbire hoparlörde Murphy'nin heyecanlı sesi duyuldu.</p>

    <p>"Catawba, burası Amie Marie."</p>

    <p>"Devam et, Amie Marie," dedi Dover mikrofona.</p>

    <p>"Herkes ölmüş."</p>

    <p>Bu buz gibi sözcükleri önce kimse kavrayamadı. "Tekrar et."</p>

    <p>"Hiçbirinde en küçük bir nabız belirtisi yok. Kedileri bile ölmüş."</p>

    <p>Bordalama ekibinin karşılaştığı şey bir ölüler teknesiydi. Kaptan Keating'in cesedi güvertedeydi, başı telsizin altındaki duvara dayanmıştı. Teknenin mutfağında, yemek salonunda ve kamaralarında da dağılmış olarak personelin cesetleri vardı. Yüzleri korkunç bir acı çektiklerini gösteren ifadelerle donmuş kalmış, kolları, bacaklarıysa son anlarını nasıl bir çırpınmayla geçirdiklerini gösteren biçimde katılaşmıştı. Derileri hiç görülmedik siyah bir renkte, vücutlarının her gözeneğinden kan boşalmış gibiydiler. Teknenin siyah kedisiyse son dakikalarında acı içinde liğme liğme ettiği bir battaniyenin yanında yatmaktaydı.</p>

    <p>Murphy'nin anlattığı durum Dover'de şaşkınlıktan çok dehşet yaratmıştı. "Ölüm nedenini kestirebiliyor musun?" diye sordu.</p>

    <p>"En küçük bir fikrim bile yok," dedi Murphy. "Mücadele belirtisi, cesetlerde yara izi de görülmüyor, ama mezbahanedeki domuzlar gibi kan kaybetmişler. Göründüğü kadarıyla onları öldüren her neyse, tümünü aynı anda çarpmış."</p>

    <p>"Sen oradan ayrılma."</p>

    <p>Dover dönüp çevresindeki adamlara baktı, aralarında geminin doktoru Yarbay Isaac Thayer'i buldu.</p>

    <p>Doktor Thayer geminin en sevilen adamıydı. Kıyı Korumada uzun yıllar hizmet vermiş, denizde görev yapmayı karada muayenehane açıp bol para kazanmaya yeğ tutmuştu.</p>

    <p>"Ne dersin, doktor?" diye sordu Dover.</p>

    <p>Thayer omuz silkti, gülümser gibi yaptı. "Galiba bir vizite yapsam iyi olacak."</p>

    <p>Doktor Thayer başka bir kauçuk bota atlayıp öbür tekneye geçerken Dover de köprü üstünde volta atmaktaydı. Amie Marie'yi yedeğe almak için serdümene emir verdi. Gerekli manevraya dikkatini verdiği için yanında bekleyen telsiz operatörünü fark etmedi.</p>

    <p>"Yeni bir sinyal aldık, efendim, Augustine Adası'ndaki bilim heyetine ikmal yapan bir pilottan."</p>

    <p>"Şimdi sırası değil," dedi Dover biraz tersçe. "Ama çok ivedi," diye ısrar etti telsiz operatörü. "Peki, kısaca oku bakalım."</p>

    <p>" 'Bilim heyetinin tümü ölmüş.' Sonra da pek anlaşılamayan sözcükler var, ama galiba 'beni kurtarın,' diyor."</p>

    <p>Dover adamın yüzüne boş boş baktı. "Hepsi bu kadar mı?"</p>

    <p>"Evet, efendim. Yeniden temas kurmaya çalıştım, ama karşılık alamadım."</p>

    <p>Dover, Augustine'nin bulundukları yerin otuz mil kuzeydoğusunda ıssız bir volkanik ada olduğunu biliyordu. Birden aklına korkunç bir şey geldi. Hemen mikrofona sarılıp bağırmaya başladı.</p>

    <p>"Murphy! Orada mısın?"</p>

    <p>Yanıt yok.</p>

    <p>"Murphy... Lawrence... beni işitiyor musunuz?" Yine karşılık yoktu.</p>

    <p>Köprü penceresinden bakınca Doktor Thayer'in Amie Marie'nin küpeştesine tırmanmakta olduğunu gördü. Dover dev gibi cüssesine karşın son derece hızlı hareket edebiliyordu. Hemen bir megafon kapıp dışarı fırladı.</p>

    <p>"Doktor! Geri dön, in o tekneden!" Megafondan çıkan sesi gökgürültüsü gibi patlıyordu. Ama çok geç kalmıştı. Thayer onu işitmeden teknenin kapılarından birine daldı.</p>

    <p>Köprüdeki adamlar hiçbir şey anlamadan hayretler içinde komutanlarına bakıyorlardı. Dover'in yüz kasları gerilmişti. Çaresizlik içinde dümenevine girip mikrofonu aldı.</p>

    <p>"Doktor, ben Dover, beni duyuyor musun?"</p>

    <p>Dover sonu gelmeyecekmiş gibi görünen iki dakika boyunca mikrofon başında Amie Marie'deki adamlarına seslendi. Catawba'nm kulakları yırtan sireni bile karşılık alamadı. Neden sonra Thayer'in buz gibi sakin sesi köprüdeki hoparlörden işitildi.</p>

    <p>"Ne yazık ki, Teğmen Murphy ve Yüzbaşı Lawrence ölmüşler. Hiçbir yaşam belirtisi bulamadım. Nedeni her neyse, beni de etkileyecektir, kaçmama olanak yok. Bu tekneyi karantinaya almalısın. Dediğimi anladın mı, Amos?"</p>

    <p>Eski dostunu yitirmek üzere olduğunu birden anlayamamıştı Dover. "Anlamıyorum," dedi. "Ama söylediğini yapacağım."</p>

    <p>"iyi. Şimdi hastalık belirtileri çıktıkça tanımlamaya çalışacağım. Daha şimdiden başım dönüyor. Nabız yüz elliye çıktı. Hastalık ciltten bulaşmış olabilir. Nabız yüz yetmiş." Thayer sustu. Yeniden başladığında güçlük çekiyordu.</p>

    <p>"Giderek artan mide bulantısı. Bacaklarım... artık... duramıyor. Müthiş bir yanma hissediyorum... sinüs bölgesinde. İç organlarım sanki bir bir patlıyor gibi."</p>

    <p>Catawba'nm köprüsündeki herkes hoparlörün başına eğilmiş, onca sevdikleri, saydıkları bir adamın biraz ötede ölmekte olduğuna inanamıyorlardı.</p>

    <p>"Nabız iki yüzün üstünde. Acı... dayanılmaz. Gözlerim ka­rarıyor." Yüksek sesli bir inilti duyuldu. "Karım... karıma söyle­yin"</p>

    <p>Hoparlörde ses kesildi.</p>

    <p>Bütün personel görülmemiş bir dehşet ve şaşkınlık içinde donup kalmışlardı.</p>

    <p>Dover uyuşmuş bir durumda adı Amie Marie olan mezarlığa baktı. Yumrukları sıkılı, çaresizlik içinde mırıldandı. "Ne oluyor? Tanrı aşkına, nedir bu insanları öldüren?"</p>
  </div>
</body>
</html>
