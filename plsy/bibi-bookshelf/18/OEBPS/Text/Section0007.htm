<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>3</h2>

    <p>Newport News, Virginia kıyılarında James Nehri'nin bulanık derinliklerinde iki dalgıç bir yandan akıntıya karşı savaşım veriyorlar, bir yandan da batık geminin güvertesinde biriken çamurları yarmaya çalışıyorlardı.</p>

    <p>Kapkara, hiçbir boyutu olmayan bu sıvının içinde yön kavramı da yoktu. Görüş uzaklığı da santimetrelerle ölçülecek denli azdı. İki dalgıç çamuru emip su üstüne çektikten sonra püskürten aygıtın borusuna sımsıkı yapışmışlardı. Aydınlık denebilecek tek şey, günler boyu uğraşıp biraz kazabildikleri bir çukura yerleştirilmiş sualtı ışıklarından gelmekteydi. Görebildikleri tek şeyse, maskelerinin önünden rüzgârın savurduğu yağmur taneleri gibi uçuşan küçücük parçacıklardı.</p>

    <p>Bulundukları yerdeyken su üstünde bir dünya olduğuna inanmaları adamakıllı zordu. İnsan bu karabasan gibi çamurun içinde olduğu sürece, dışarda mavi bir gökyüzünde güneşin parladığını, yaz meltemiyle ağaçların hışırdadığını, beş yüz metre ötede otomobillerin, insanların hareket ettiğini aklı almazdı.</p>

    <p>Sualtındayken insanın terleyemeyeceğini söyleyenler vardır, ama insan pekâlâ terler. Dalgıçların ikisi de derilerinden fışkırmak isteyen terin kauçuk giysilerinin sıkı ve'sert dokusuyla mücadele ettiğini hissediyorlardı. Dalalı sekiz dakika olmasına karşın, her ikisi de yorgunluğun ilk belirtilerini duymaktaydılar.</p>

    <p>Gıdım gıdım ilerleyerek teknenin pruva sancağındaki delikten içeri girebildiler. Bu deliğin iki yanındaki ahşap küpeşte sanki dev bir yumruk tekneye inmiş gibi parçalanmıştı. Bir bir çeşitli eşyalar bulmaya başladılar; bir ayakkabı, eski bir sandığın menteşesi, pirinç pergeller, gereçler, hatta bir parça kumaş. Tam 127 yıldan beri kimsenin görmediği insan yapısı nesneleri görmek dalgıçlara tuhaf bir duygu vermekteydi.</p>

    <p>Dalgıçlardan biri durup hava göstergesine baktı. Yaptığı hesaba göre daha on dakika çalışabilirler, su üstüne çıkmak için de yeterli havaları kalırdı.</p>

    <p>Pompanın valfını kapatıp emmeyi durdurdular; böylece yerden kalkan çamur, akıntı tarafından götürülecekti. Soluma regülatörlerinden yükselen kabarcıklar dışında hiçbir kıpırtı yoktu. Batığın bir bölümü biraz daha görünür oldu. Güverte keresteleri ezilmiş, içeri doğru kırılmıştı. Bir sürü halat çamurlu sularda yılanlar gibi kıvıl kıvıldı. Teknenin içi karanlık ve ürkütücüydü. Her an gemiyle batan insanların hayaletleri ortaya çıkacak gibiydi.</p>

    <p>Birden garip bir vızıltı duydular... küçük bir teknenin kıçtan takma motoru gibi değildi bu ses, daha güçlüydü, çok uzaktan duyulan bir uçak motorunun sesi gibi. Sesin geldiği yönü tahmin etmekse olanaksızdı. Suyun yoğunluğuyla daha da artan gürültüye bir süre kulak verdikten sonra dalgıçlar yeniden işe koyulup hava pompasını çalıştırdılar.</p>

    <p>Bir dakika sonra emme borusu sert bir şeye çarptı. Hemen hava musluğunu kapatıp cismin üzerindeki çamuru elleriyle temizlediler. Çok geçmeden ellerindeki bu nesnenin ahşap değil, pasla kaplı çok daha sert bir cisim olduğunu gördüler.</p>

    <p>Batık alanının üzerindeki mavnada bulunan yardımcı personel, eski bir PBY Catalina yüzer uçağın havada süzülerek suya inişini ilgiyle izlediler. Güneşte pırıl pırıl parlayan alüminyum gövdesinde N.U.M.A. harfleri vardı. Uçak motorlarını susturduktan sonra yardımcı pilot çıkıp mavnadaki adamların tutmaları için halat fırlattı.</p>

    <p>Ardından bir kadın belirdi ve çevik bir hareketle mavnaya geçti. Sırım gibi, zarif bir vücudu vardı. Ten rengi bluzu, yeşil pamuklu pantolonu ve ayaklarında mokasenleriyle oldukça uzun boyluydu. Kırk yaşlarında görünüyordu; sarı saçları, bakır renk teni ve güzel yüzüyle kendisininkinden başka hiçbir kalıba girmeyecek bir kadın izlenimi veriyordu.</p>

    <p>Kadın güvertedeki arapsaçına dönmüş kablolar ve gereçler arasından kendine bir yol ararken çevresini, merak ve biraz da hayranlıkla izleyen adamlar sarmıştı. Güneş gözlüklerini kaldırıp tatlı kahverengi gözleriyle onlara baktı.</p>

    <p>"Hanginiz Dirk Pitt'siniz?" diye sordu.</p>

    <p>Kadından daha kısa boylu ama omuzları kalçasından iki kat daha geniş, hırpani kılıklı bir adam öne çıkıp eliyle nehri gösterdi.</p>

    <p>"Aşağıda."</p>

    <p>Kadın dönüp adamın gösterdiği noktaya baktı. Portakal renkli bir şamandıra akıntının etkisiyle çırpınıyordu. Bunun on metre ötesindeyse dalgıçların hava kabarcıkları görülmekteydi.</p>

    <p>"Ne zaman çıkar oradan?"</p>

    <p>"Beş dakikası daha var."</p>

    <p>"Anlıyorum," dedi kadın bir an düşünerek. Sonra yine sordu. "Albert Giordino da onunla beraber mi?"</p>

    <p>"O dediğiniz burada, şimdi sizinle konuşuyor."</p>

    <p>Ayağında patlak lastik ayakkabıları, yırtık tişörtü, iki günlük tıraşı ve tarak görmemiş kıvırcık saçlarıyla Giordino hiç de NU<span style="font-variant:small-caps">MA özel projeler müdürü yardımcısına benzemiyordu.</span></p>

    <p>Kadın bu duruma şaşırmaktan çok hoşlanmış göründü. "Adım Julie Mendoza, Çevre Koruma Bakanlığı'ndan geliyorum. Her ikinizle de ivedi olarak görüşmek zorunda olduğum bir konu var, ama en iyisi Bay Pitt çıkana dek bekleyelim."</p>

    <p>Giordino omuz silkti. "Nasıl istersiniz." Sonra da yüzüne dostça bir gülümseme yayıldı. "Burada konfora pek aldırmayız, ama soğuk biramız da bulunur."</p>

    <p>"Çok iyi olur, teşekkür ederim."</p>

    <p>Giordino buz kutusundan bir bira çıkarıp kadına uzattı. "Çevre Koruma Bakanlığı memurunun... pardon... memuresinin NUMA uçağında ne işi var?"</p>

    <p>"Amiral Sandecker'in önerişiydi."</p>

    <p>Mendoza başka açıklamada bulunmayınca Giordino da üstelemedi.</p>

    <p>"Bu ne projesi?" diye sordu Mendoza. "Cumberland."</p>

    <p>"İç savaş gemilerindendi, değil mi?"</p>

    <p>"Evet, büyük bir tarihi değeri var. Kuzey zırhlısı Merrimack tarafından 1862'de batırılan bir Güney firkateyniydi."</p>

    <p>"Anımsadığım kadarıyla, bir zırhlı tarafından batırılan ilk gemi oluyor."</p>

    <p>"Bayağı tarih biliyorsunuz" dedi Giordino.</p>

    <p>"Şimdi de NUMA bu gemiyi yüzeye mi çıkaracak?"</p>

    <p>Giordino hayır anlamında başını salladı. "Çok pahalıya mal olur. Yalnızca mahmuzunu (Düşman gemisini çarparak batırmak için pruva altına yapılmış demir uzantı.) çıkaracağız."</p>

    <p>"Mahmuzunu mu?"</p>

    <p>Çok müthiş bir çarpışma olmuştu," diye açıkladı. Giordino. "Cumberland'in gülleleri zırhlıya isabet ettiği zaman koca bir kamyona çarpan golf topları gibi kalıyordu, ama buna karşın namluları su altında kalana dek savaştılar. Sonunda Merrimack, Cumberland'i mahmuzlayarak nehrin dibine yolladı. Fakat Merrimack geri çıkarken mahmuzu takılıp koptu. Şimdi biz bu mahmuzu arıyoruz."</p>

    <p>"Bu hurda demir külçesinin ne değeri olabilir ki?"</p>

    <p>"Bir İspanyol gemisindeki hazineler kadar para getirmez tabii, ama tarihi değeri parayla ölçülemeyecek denli büyüktür. Amerikan deniz tarihinin bir parçası."</p>

    <p>Mendoza tam bir soru daha soracakken o sırada nehir yüzeyinde beliren kauçuk koruyuculu iki baş dikkatini çekti. Dalgıçlar yüzerek mavnaya geldiler ve paslı merdivenlerden çıktılar. Sırtlarındaki tüpleri çıkarırken giysilerinden boşalan su güneşte parıldıyordu.</p>

    <p>Uzun boylu olanı başlığını çıkarıp gür, siyah saçlarını parmaklarıyla geriye taradı. Yüzü güneşten adamakıllı esmerleşmiş, gözleriyse Mendoza'nın o güne dek gördüğü en canlı yeşildi. Dik durduğu zaman iki metreyi geçen boyu, sırım gibi, kaslı bir vücudu vardı. Mendoza hiç kimseye sormadan bu adamın Dirk Pitt olduğunu anlamıştı.</p>

    <p>Pitt mavnada bekleyenlere el salladı. "Bulduk."</p>

    <p>Giordino gelip sırtını sıvazladı. "Kutlarım, arkadaş."</p>

    <p>İki dalgıç biralarını yudumlarken herkes dört bir yandan soru yağdırmaktaydı. Giordino neden sonra Mendoza'yı anımsayıp yanlarına çağırdı.</p>

    <p>"Bu hanım, Çevre Koruma Bakanlığı'ndan Julie Mendoza. Bizimle iki çift laf etmek istiyor." Dirk Pitt elini uzatırken kadını gözleriyle tarttı. "Merhaba, Julie."</p>

    <p>"Memnun oldum, Bay Pitt."</p>

    <p>"Bana bir dakika izin verirseniz şunları sırtımdan atıp bir kurulanayım..."</p>

    <p>"Korkarım zamanımız kalmadı," diye sözünü kesti Mendoza. "Uçakta konuşabiliriz. Amiral Sandecker uçağın helikopterden daha süratli olacağını söylemişti."</p>

    <p>"Pek anlayamadım."</p>

    <p>"Şimdi açıklayarak zaman harcayamam. Hemen buradan ayrılmamız gerek. Size bütün söyleyebileceğim, artık yeni bir projede görevlendirilmiş olduğunuzdur."</p>

    <p>Sesinde Pitt'in ilgisini çeken tuhaf bir kısıklık vardı, erkeksi bir ses değildi, Harold Robins'in romanlarındaki kadınlara uyabilecek nitelikteydi. "Bu telaş niye böyle?" diye sordu Pitt. "Burada ve şimdi açıklayamam," dedi Mendoza, kulak kesilen personele bakarak.</p>

    <p>Pitt, Giordino'ya döndü. "Sen ne dersin, Al?"</p>

    <p>Giordino afallamış numarası yaptı. "Ne bileyim? Bu hanım bayağı kararlı görünüyor. Oysa ben de bu mavnada rahat bir yuva buldum, diyordum, buradan ayrılmak hiç hoşuma gitmeyecek."</p>

    <p>Adamların kendisiyle dalga geçtiğini anlayan Mendoza öfkeden kızardı. "Lütfen, baylar, her dakikanın önemi var."</p>

    <p>"Bari nereye gideceğimizi söyler misiniz?"</p>

    <p>"Langley Hava Kuvvetleri Üssü'ne. Oradan askeri bir jet uçağıyla Kodiak, Alaska'ya."</p>

    <p>Aya gideceksiniz deseydi, etkisi bundan farklı olmazdı herhalde. Pitt bir şeyler sezebilmek için kadının gözlerine baktı. Tüm görebildiği, Mendoza'nın son derece ciddi olduğuydu. "Ben en iyisi amirali bir arayıp bu işin aslını sorayım."</p>

    <p>"Bunu Langley'e giderken de yapabilirsiniz," dedi Mendoza hiç aman vermeden. "Özel eşyalarınızı aldım. İki haftalık bir operasyon için giysileriniz ve gereken her şeyiniz toplandı, uçakta sizi bekliyor." Mendoza susup gözlerini Pitt'e dikti. "Bu kadar oyalandığımız yeter, Bay Pitt. Biz burada pineklerken insanlar ölüp gidiyor. Bunu bilmiyorsunuz tabii, ama bana inanın. Eğer hakkınızda söylenenlerin yarısı kadar varsanız, tıraşı keser, hemen uçağa binersiniz... derhal!"</p>

    <p>"İnsanın gırtlağına sarılıyorsunuz, canım."</p>

    <p>"Ee, gerekirse sarılırım."</p>

    <p>Soğuk bir suskunluk oldu. Pitt derin bir soluk alıp üfürdü, sonra Giordino'ya döndü. "Duyduğuma göre bu mevsimde Alaska çok güzel olurmuş."</p>

    <p>Giordino da gözünü uzaklara dikti. "Skagway'de birbirinden güzel barlar varmış, gidip bakalım."</p>

    <p>Pitt diğer dalgıcı buldu. "Batık sana emanet, Charlie. Mahmuzu çıkarıp laboratuvara gönderirsin."</p>

    <p>"Tamam."</p>

    <p>Pitt başıyla selamladıktan sonra Giordino'yla birlikte Catalina'ya doğru yürümeye başladılar. Julie Mendoza yokmuş gibi aralarında konuşuyorlardı.</p>

    <p>"Umarım balık takımlarını almıştır," dedi Giordino yüksek sesle. "Bu mevsimde iyi alabalık vardır."</p>

    <p>"Ben de geyik kızaklarına binmek istiyorum," dedi Pitt. "Duyduğuma göre köpek kızaklarına fark atıyormuş."</p>

    <p>Mendoza da bir adım arkalarından yürürken aklına Amiral Sandecker'in sözleri geliyordu. "O iki şeytanla birlikte çalışacağın için sana hiç imrenmiyorum, özellikle Pitt. Büyük beyaz köpekbalığını bile üçkâğıda getirip etyemez yapabilir. Gözünü dört aç, bacaklarını da kapalı tut."</p>
  </div>
</body>
</html>
