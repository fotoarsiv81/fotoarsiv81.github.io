<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>29</h2>

    <p>Altı saat sonra ve nehrin on iki mil kadar aşağısında on yedi numaralı hedef sonar ekranında belirdi. Bulunduğu yer Persimmon ve Mathias burunları arasındaki Potomac Köprüsü'nün iki mil aşağısında, otuz beş metre derinlikteydi. "Boyutları nedir?" diye sordu Pitt sonar operatörüne.</p>

    <p>"Yaklaşık otuz altı metre uzunluğunda, yedi metre genişliğinde."</p>

    <p>"Ne boyutlarda bir şey arıyoruz?" diye sordu Giordino.</p>

    <p>"Eagle'ın boyu yüz on fit, eniyse yirmi," dedi Pitt.</p>

    <p>"Uyuyor," dedi Giordino kafadan metreyi fite çevirerek.</p>

    <p>"Sanırım tekneyi bulduk," dedi Pitt. "Yanından bir kez daha geçelim, yalnız bu kez bir şamandıra atalım." Dışarda duran Sandecker başını kaptan köşkünden içeri attı. "Bir şey mi buldunuz?"</p>

    <p>Pitt başıyla doğruladı. "Önemli bir bulgu var."</p>

    <p>"Bakacak mısınız?"</p>

    <p>"Şamandıra attıktan sonra, Al'la birlikte inip bakacağız." Sandecker başını çevirdi, bir şey söylemedi. Sonra dönüp iç tarafına gitti ve portakal renkli bir şamandıraya bağlı yirmi beş kiloluk kurşun ağırlığı kaldıran Giordino'ya yardım etti. Pitt dümene geçip tekneyi yönetmeye başladı. Sonar ekranında hedef iyice belirlenince seslendi, "Şimdi!"</p>

    <p>Tekne yavaşladığı sırada şamandıra fırlatıldı. Adamlardan iri pruvaya gidip demiri sarkıttı. Hoki Jamoki kıçı nehrin aşağıma dönük olarak durdu.</p>

    <p>"Keşke bir de sualtı kamerası alsaydınız," dedi Sandecker. Dibe kadar dalmak zorunda kalmazdınız."</p>

    <p>"Boşuna olurdu," dedi Pitt. "Aşağıda görüş uzaklığı bir karışı geçmez."</p>

    <p>"Akıntı hızı iki mil kadar var," dedi Sandecker.</p>

    <p>"Yüzeye çıkmaya başladığımızda akıntı bizi kıç tarafa doğru atacak. Ucunda bir şamandıra olan yüz metrelik bir kurtarma ipi atarsanız iyi olur. Bizi tekneye çekmeniz gerekebilir."</p>

    <p>Giordino ağırlık kemerini sıktı, sonra otuz iki dişini göstererek sırıttı. "Ben hazırım." Sandecker, Pitt'in omzunu tuttu. "Batığın içine girme konusunda söylediklerimi unutma." "Çok dikkatli bakmamaya çalışırım," dedi Pitt.</p>

    <p>Amiral karşılık veremeden Pitt maskesini yerleştirip kendini arkaüstü nehrin sularına bıraktı.</p>

    <p>Üzerine kapanan su güneş ışığını bir anda yeşilimsi bir renge dönüştürdü. Akıntı hemen sürüklemeye başladığı için şamandıraya kadar çapraz yönde yüzmek zorunda kaldı. Uzanıp şamandıra ipini yakaladıktan sonra dibe doğru baktı. Beyaz naylon ip bir metre sonra nehrin bulanık suyunda kayboluyordu.</p>

    <p>İpi bir yol gösterici ve destek olarak kullanarak Potomac'ın derinliklerine dalmaya başladı. İnce bitki parçaları, dipten kalkan kum tanecikleri yüzünün önünden gelip geçiyordu. Sualtı fenerini yaktı, ama bunun sağladığı ışık görüş alanını ancak bir kat daha uzatmaya yetti. Pitt bir ara durup çenesini oynatarak kulaklarında biriken basıncı eşitlemeye çalıştı.</p>

    <p>Derine indikçe su yoğunluğu da arttı. Sonra birden, sanki bir kapıdan geçip başka bir bölüme girmiş gibi, su ısısı on derece birden düşüp görüş uzaklığı üç metreye kadar uzayıverdi. Nehir dibi belirlenmeye başlamıştı; çok geçmeden Pitt sağ yanında bir tekne silueti gördü. Dönüp Giordino'ya işaret etti.</p>

    <p>Sanki bir sis bulutundan çıkar gibi, Eagle'ın bütün üst yapısı ortaya çıkmıştı. Nehrin dibinde cansız bir hayvan gibi durmaktaydı.</p>

    <p>Pitt bir yanından, Giordino diğer yanından yüzerek incelemeye başladılar. Yat, hiçbir eğilme olmaksızın, dibe dimdik oturmuştu. Çok ince bir yosun tabakası dışında, su üstünde yüzdüğü zaman gibi, en küçük bir hasar belirtisi yoktu.</p>

    <p>Giordino'yla kıç tarafında buluşunca Pitt haberleşme tahtasına yazdı. "Hasar var mı?"</p>

    <p>Giordino yanıtladı, "Yok."</p>

    <p>Birlikte güverteye yüzdüler, kamaraların karanlık pencerelerini geçip köprüye geldiler. Ölüm ya da herhangi bir felaket olduğunu gösteren tek bir iz yoktu. Fenerlerini tutup köprüyü incelediler, ama burada da bir şey bulamadılar.</p>

    <p>Pitt bir an duraksadıktan sonra mesaj tahtasına şunları yazdı: "İçeri giriyorum."</p>

    <p>Giordino'nun gözlerindeki pırıltı yüz maskesinin altında bile görünüyordu. "Seninle geliyorum," diye yanıtladı.</p>

    <p>Alışkanlıkla, her ikisi de hava göstergelerine baktılar. Daha on iki dakika su altında kalabileceklerdi. Pitt kaptan köşküne açılan kapıyı zorladı. Kalbi sıkışıyordu, nasıl bir şeyle karşılaşacağının heyecanı dayanılır gibi değildi. Derin bir soluk alıp kapıdan içeri yüzdü. Salonun ıssız görünümü Pitt'e tuhaf geldi. Her şey yerli yede, yerde en küçük bir döküntü yoktu. Bu görünüm Pilottown'u anımsatıyordu. Buradan bir merdivenle başka bir salona geçtiler. Yine aynı garip düzenlilik göze çarpıyordu. Giordino fenerini yukarı tuttu. Maun tavan kaplaması da aynı çıplak görünümdeydi. Pitt o anda bu tuhaflığın nedenini anladı. Normal olarak tavan yüzebilen nesnelerle dolu olmalıydı. Yatı batıranlar su yüzüne çıkıp iz bırakmasın diye yüzebilen ne varsa ortadan kaldırmışlardı.</p>

    <p>Buradan kamaraların bulunduğu küçük koridora geldiler, yatakların üzerindeki yastıklar, şilteler bile alınmıştı. Yalnızca zemine vidalarla yerleştirilmiş mobilya vardı. Pitt tuvaletleri, Giordino da dolapları aradı. Personel kamaralarına geldiklerinde ancak yedi dakikalık havaları kalmıştı. El işaretleriyle anlaşarak ayrıldılar; Giordino mutfak ve depo bölümlerini ararken, Pitt de makine dairesine gitti.</p>

    <p>Makine dairesinin kapısı kilitliydi. Pitt hemen bacağında dalgıç bıçağını çıkarıp kapının menteşesini sökmeye koyuldu. Az sonra menteşelerinden kurtulan kapı yukarı doğru fırladı.</p>

    <p>Açık kapıdan aynı hızla bir de şişmiş bir ceset fırladı, Pitt'i yüzünü sıyırarak boşluğa doğru süzüldü.</p>
  </div>
</body>
</html>
