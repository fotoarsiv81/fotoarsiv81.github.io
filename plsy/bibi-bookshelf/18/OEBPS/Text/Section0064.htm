<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>59</h2>

    <p>Başkan'ın karısı ikinci kattaki çalışma odasına girerek kocasına iyi geceler diledikten sonra yatmaya gitti. Başkan arkası yüksek, oymalı bir iskemlede oturmuş, masasının üzerindeki son ekonomik tahminleri içeren bir istatistik raporunu inceliyordu. Elindeki not defterine epeyce not almıştı; bunların bir bölümünü yırtıp attı, bazılarınıysa sakladı. Yaklaşık üç saat çalıştıktan sonra gözlüklerini çıkarıp birkaç dakika için yorulan gözlerini kapadı.</p>

    <p>Yeniden açtığı zaman artık Beyaz Saray'daki çalışma odasında değil, yüksek tavanlı, penceresiz küçük bir odadaydı.</p>

    <p>Gözlerini ovuşturdu, kırpıştırdı, bir daha baktı.</p>

    <p>Hâlâ o küçük, gri odadaydı, ama şimdi de kendini sert, tahta bir iskemlede oturmuş buldu, ayakları ve elleri kayışlarla bağlanmıştı.</p>

    <p>Müthiş bir korkuyla karısının adını haykırdı, sonra da Gizli Servis ajanlarına bağırdı, ama ses kendi sesi değildi. Değişik bir tonda, daha kalın ve hırıltılıydı.</p>

    <p>Az sonra duvarda gizli bir kapı açıldı ve içeri ufak tefek, sıska, bilgiç yüzlü bir adam girdi. Kara gözlerinde durumu pek eğlenceli bulan bir ifade vardı. Elinde bir enjektörle yaklaştı. "Bugün nasılız bakalım, Sayın Başkan'ım?" diye sordu adam.</p>

    <p>Sözcükler yabancı bir dildeydi, ama işin garibi, ne söylenildiğini anlamıştı. Sonra kendi haykırışını duydu. "Benim adım Oskar Belkaya. Amerika Birleşik Devletler Başkanı değilim. Benim adım..." Adam iğneyi koluna saplayınca sesi kesiliverdi.</p>

    <p>Adamın yüzündeki güleç ifade tutkalla tutturulmuş gibi hiç eksik olmuyordu. Başıyla kapıya bir işaret verince üstünde hapishane üniforması olan bir adam gelip yere vidalanmış metal masanın üzerine bir kaset teyp yerleştirdi. Teybin kablolarını masadaki prize soktuktan sonra odadan çıktı.</p>

    <p>"Yeni dersinizi umarım ilginç bulursunuz, Sayın Başkan'ım," dedi adam. Sonra teybi çalıştırıp odadan çıktı.</p>

    <p>Başkan bu karabasanın dehşetinden kurtulmak için debelendi durdu. Ama her şey bunun bir düş olmadığını vurgulayan bir gerçeklikteydi. Kendi ter kokusunu duyuyor, bacaklarını bağlayan kayışın acısını hissediyor, haykırışlarının duvarda yankılanışını işitiyordu. Bitkin bir durumda başı göğsüne düşüp hıçkıra hıçkıra ağlarken kasetteki mesaj da tekdüze bir sesle tekrarlanıp durmaktaydı. Neden sonra biraz kendine gelir gibi olunca, büyük bir ağırlık kaldırırcasına başını kaldırdı ve gözlerini açtı. Beyaz Saray'daki çalışma odasında oturuyordu.</p>

    <p>Dışişleri Bakanı Oates, Dan Fawcett'in telefonunu özel hattında aldı. "Orada durum nasıl?" diye sordu hemen.</p>

    <p>"Kötü," dedi Fawcett. "Her yerde silahlı muhafızlar var. Belci Deniz Piyade Alayı'yla Kore'de bulunduğum günlerden beri kadar çok asker görmedim."</p>

    <p>"Ya Başkan?"</p>

    <p>"Makineli tüfek gibi emir yağdırıyor. Ben dahil, hiçbir yaverini dinlemiyor. Onunla konuşmak çok zor olmaya başladı. İki ay önce kendisine karşı olan görüşleri hiç olmazsa dinlerdi. Artık dinlemiyor bile. Ya onunla aynı fikirdesin ya da kapı dışarı. Yalnız Megan Blair ve ben hâlâ bürosuna girebiliyoruz, ama benim de günlerim sayılı. Dünya başımıza yıkılmadan ben de sıvışmayı düşünüyorum."</p>

    <p>"Olduğun yerde kal," dedi Oates. "Senin ve Oscar Lucas'ın Başkan'a yakın kalması herkes için daha iyi olur. Bizlerin Beyaz Saray'la olan tek iletişim hattı sensin."</p>

    <p>"Yürümez."</p>

    <p>"Neden?"</p>

    <p>"Söylediğim gibi, burada kalsam bile Başkan'a pek sokulamıyorum. Adım kara listede hızla üst sıralara tırmanıyor."</p>

    <p>"O zaman yine gözüne girmeye çalış," diye emretti Oates. "Yağ çek, boyun kır, ne derse, 'haklısınız,' de. Her şeye 'olur,' deyip bize yapacaklarını dakikası dakikasına bildir."</p>

    <p>Uzun süren bir suskunluktan sonra Fawcett, "Pekâlâ," dedi. "Size bilgi vermek için elimden geleni yaparım."</p>

    <p>"Oscar Lucas'a da hazır beklemesini söyle. Ona işimiz düşecek."</p>

    <p>"Neler olduğunu sorabilir miyim?" "Daha değil," diye kesti Oates. Fawcett üstelemedi, taktik değiştirdi. "Başkan'ın yeni cevherini duymak ister misiniz?"</p>

    <p>"Kötü mü?"</p>

    <p>"Çok kötü," dedi Fawcett. "NATO ittifakından askeri gücümüzü çekmeyi düşünüyor."</p>

    <p>Oates elindeki almacı kıracak gibi sıktı, parmakları bembeyaz kesildi. "Onu durdurmak gerek."</p>

    <p>"Başkan'la dostluğumuz çok eskilere dayanır," dedi Fawcett. "Ama ülkenin çıkarı açısından sizinle aynı fikirdeyim."</p>

    <p>"Yine görüşmek üzere."</p>

    <p>Oates telefonu kapatıp döner koltuğunu pencereye çevirdi ve dalgın gözlerle dışarı baktı. Hava grileşmiş, hafif bir yağmur çiselemeye başlamıştı.</p>

    <p>Sonunda yönetim dizginlerini almak zorunda kalacağını düşündü Oates. Son otuz yıl içinde görev yapan her Başkan kendi kontrolü dışındaki olaylar yüzünden gözden düştüğünü ve aşağılandığını biliyordu. Beyaz Saray'a girdiği kadar saygın çıkabilen son Başkan Eisenhower olmuştu. Görev alacak başkan ne kadar aydın ve dürüst olursa olsun, karşısında bir bürokrasi duvarı ve giderek daha düşmanca davranan bir basın çevresi bulacaktı. Oates'un da böyle taşa tutulmak için hiçbir hevesi yoktu.</p>

    <p>İç haberleşme aygıtının zili çaldığı düşünceleri uzaklaştırdı. "Bay Brogan ve bir Bey sizi görmek istiyorlar."</p>

    <p>"İçeri alın," dedi Oates. Brogan içeri girerken masasından kalkıp onu karşılamak için kapıya yürüdü. Kısaca el sıkıştıktan sora Brogan yanındaki adamı Dr. Raymond Edgely olarak tanıttı.</p>

    <p>Oates adamın üniversite öğretim üyesi olduğunu tahmin etti ve haklı çıktı. Edgely'nin eski moda saç tıraşı ve boyunbağı onun üniversite kampüsünden pek sık ayrılmadığını göstermekteydi. Dikenli teli andıran sakalı ve hiç düzeltilmemiş, yukarı taranmış uzun kaşlarıyla Mefisto tipi vardı.</p>

    <p>"Dr. Edgely, Fathom'un başkanıdır," diye açıkladı Brogan. ClA'nın Colorado Üniversitesi'nde yürütmekte olduğu zihin kontrolü tekniği üzerine çalışıyor."</p>

    <p>Oates oturmaları için kanepeyi işaret edip kendisi de bir koltuğa oturdu. "Az önce Dan Fawcett telefon etti. Başkan asilerimizi NATO'dan çekmeyi düşünüyormuş."</p>

    <p>"Haklı olduğumuzu gösteren bir kanıt daha," dedi Brogan. Böyle bir girişimden yalnızca Ruslar kazançlı çıkar."</p>

    <p>Oates, Edgely'ye döndü. "Martin, Başkan'ın davranışlarından kuşku duyduğumuzu size açıkladı mı?"</p>

    <p>"Evet, Bay Brogan durumu anlattı."</p>

    <p>"Peki, siz bu durumu nasıl buluyorsunuz? Başkan zihinsel olarak zorlanarak bir vatan haini haline getirebilir mi?"</p>

    <p>"Başkan'ın davranışları önemli bir kişilik değişikliği gösteriyor gerçekten, ama ona bir dizi test uygulamadan beyin müdahalesi ya da dışardan kontrol olduğunu kesinlikle söyleyemeyiz."</p>

    <p>"Muayene olmayı asla kabul etmez," dedi Brogan.</p>

    <p>"Bu da zor bir sorun," diye Edgely onayladı.</p>

    <p>"Başkan'ın zihin transferi nasıl gerçekleşti, siz söyleyebilir misiniz, doktor?" diye sordu Oates.</p>

    <p>"Eğer gerçekten durum buysa," dedi Edgely. "Önce sözkonusu kişiyi belirli bir süre ana rahmi gibi bir yerde bütün duyusal etkilerden yalıtlarlar. Bu süre içinde beyin yayınları incelenir, çözümlenir ve bir bilgisayar tarafından çevrilecek bir dile deşifre edilir. Sonra istenen biçimde bilgi doldurulmuş bir mikroçip psikoşirurji ile deneğin beynine yerleştirilir." "Bademcik ameliyatı kadar kolaymış gibi anlattınız," dedi Oates.</p>

    <p>Edgley güldü. "Size çok kısa ve sadeleştirerek anlattım tabii, ama gerçekte son derece duyarlı ve incelik isteyen bir iştir."</p>

    <p>"Mikroçip beyne yerleştirildikten sonra ne oluyor?"</p>

    <p>"Mikroçip beyin elektriğiyle çalışan minicik bir alıcı-verici Bunun işlevi buradan Hong Kong kadar uzakta bulunan bir merkezi bilgisayara bile deneğin düşünce biçimlerini ve diğer bedensel işlevlerini göndermektir."</p>

    <p>"Ya da Moskova'ya," diye ekledi Brogan.</p>

    <p>"Ya da daha önce söylediğin gibi, burada, Washington'da Sovyet Büyükelçiliği olamaz mı?" diye sordu Oates, Brogan’a bakarak.</p>

    <p>"İsterseniz buna ben yanıt vereyim," dedi Edgley. "Haberleşme teknolojisi buradaki denekten istenen bilgiyi uydu aracılığıyla Rusya'ya iletebilir elbette, ama ben Dr.Lugovoy'un yerinde olsaydım, Başkan'ın hareketlerini hemen gözleyebilmek için kontrol merkezimi yakında bir yere kurardım. Böylece beklenmedik siyasi olaylar üzerine daha çabuk davranıp Başkanın beynine yeni emirler gönderebilirdim."</p>

    <p>"Lugovoy, Başkan üzerindeki kontrolünü kaybedebilir mi?” diye sordu Brogan.</p>

    <p>"Eğer Başkan kendisi başına düşünüp davranmayı bırakırsa, normal dünyasıyla olan bağlarını koparmış olur. Sonra da Lugovoy'un çizdiği yoldan çıkıp aşırılığa kaçabilir."</p>

    <p>"Onun için mi bir telaş böyle radikal programlar çıkarıp duruyor?"</p>

    <p>"Bilemem," dedi Edgely. "Anladığım kadarıyla, Lugovoy'un emirlerine tıpatıp uyuyor. Ama bu işin daha da derinlere indiğini sanıyorum."</p>

    <p>"Ne gibi?"</p>

    <p>"Bay Brogan'ın Rusya'da bulunan ajanlarının bildirdiğine göre, Lugovoy siyasi tutuklulara deneyler uygulayarak hipokampuslarında, yani beynin bellek merkezinde bulunan sıvıyı başka hastalara nakletmiş."</p>

    <p>"Bellek enjeksiyonu," dedi Oates. "Demek gerçekten bir Dr. Frankenstein varmış."</p>

    <p>"Bellek nakli çok tehlikeli bir iştir," diye devam etti Edgely. "Sonunda ne olacağı hiç tahmin edilemez."</p>

    <p>"Sizce Lugovoy bu deneyi Başkan üzerinde uygulamış mıdır?"</p>

    <p>"Korkarım Dr. Lugovoy zavallı bir Rus tutukluyu aylarca, hatta yıllarca Sovyet siyasetini yücelten düşüncelerle programladıktan sonra hipokampal sıvısını Başkan'ın beynine nakledip mikroçipini sigorta etmek istemiştir."</p>

    <p>"İyi bir bakım sonunda Başkan eski durumuna gelebilir mi?" diye sordu Oates.</p>

    <p>"Yani zihni eski durumuna gelebilir mi, demek istiyorsunuz."</p>

    <p>"Evet."</p>

    <p>Edgely hayır anlamında başını salladı. "Bilinen tedavi yönleriyle hasar onarılamaz. Başkan her zaman bir başka insan belleğini taşıyacaktır." "Hipokampal sıvısını çıkaramaz mısınız?" "Ne demek istediğinizi anlıyorum, ama yabancı düşünce biçimlerini çıkarırken Başkan'ın kendi belleğini de silmiş oluruz." Edgely bir an sustu. "Hayır, üzgünüm, ama Başkan'ın davranış biçimi bir daha düzeltilemeyecek kadar değiştirilmiştir."</p>

    <p>"O halde görevden alınması gerekir... bir daha getirilmemek üzere."</p>

    <p>"Benim önerim budur," dedi Edgely hiç düşünmeden.</p>

    <p>Oates arkasına yaslanıp ellerini başının arkasında kenetledi. "Sağolun, doktor. Kararımızı güçlendiriniz."</p>

    <p>"Duyduğum kadarıyla, Beyaz Saray kapılarından içeri kimse giremiyormuş."</p>

    <p>"Eğer Ruslar onu kaçırabilseydi, bizim de aynı şeyi yapmamamız için neden yok," dedi Brogan. "Ama önce onu Lugovoy'dan koparmamız gerekir."</p>

    <p>"Bir şey öğrenebilir miyim?"</p>

    <p>"Lütfen."</p>

    <p>"Bu durumu kendi lehimize çevirmek için mükemmel bir fırsat var."</p>

    <p>"Nasıl?"</p>

    <p>"Beyin sinyallerini kesmek yerine, neden aynı frekansa biz girmiyoruz?"</p>

    <p>"Ne amaçla?"</p>

    <p>"Böylece ben ve adamlarım gelen yayını kendi kontrol aygıtlarımızla alırız. Eğer bilgisayarlarımız şöyle kırk sekiz saatlik bir süre içinde yeterli bilgiyi toplayabilirlerse, Başkanın beynin yerini biz alırız."</p>

    <p>"Rusları yanlış bilgiyle besleyecek bir yer değiştirme," deli Brogan heyecanlanarak.</p>

    <p>"Aynen öyle!" dedi Edgely. "Çünkü Başkanın beyninden gelen bilgiye güvenmemeleri için hiçbir neden yok. Sovyet istihbaratı da siz hangi yöne isterseniz, o yöne dalacaktır."</p>

    <p>"Fikrini beğendim," dedi Oates. "Ama asıl sorun, kırk saat daha bekleyebilir miyiz? Bu süre içinde Başkan'ın ne girişimler bulunacağını kimse bilemez."</p>

    <p>"Bence denemeye değer," dedi Brogan. Kapı tıklatıldı, sonra Oates'un sekreteri başını uzattı. "Rahatsız ettiğim için özür dilerim, Sayın Bakan, ama Bay Brogan'ı ivedi olarak telefondan arıyorlar."</p>

    <p>Brogan hemen kalkıp Oates'un masasındaki telefonu açtı ve sinyal veren düğmeye bastı. "Evet, ben Brogan."</p>

    <p>Bir dakika boyunca hiç konuşmadan dinledikten sonra telefonu kapadı. Sonra Oates'a döndü.</p>

    <p>"Kongre Başkanı Alan Moran, Küba'daki Guantanamo Körfezi deniz üssünde sağ olarak bulunmuş," dedi.</p>

    <p>"Margolin?"</p>

    <p>"Bir haber yok."</p>

    <p>"Larimer?"</p>

    <p>"Senatör Larimer ölmüş."</p>

    <p>"Eyvah!" diye inledi Oates. "Bunun anlamı, Moran'ın gelecek Başkan'ımız olabileceğidir. Bu görev için ondan daha uygunsuz ve yakışıksız birini düşünemiyorum!"</p>

    <p>"Dilenciler kralı başkanlığa soyunuyor," dedi Brogan. "Bunu düşünmek bile tatsız."</p>
  </div>
</body>
</html>
