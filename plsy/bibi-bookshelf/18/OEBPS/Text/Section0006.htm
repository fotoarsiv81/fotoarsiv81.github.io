<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2 class="MsoNormal" style="margin-bottom: 2.4pt; text-align: justify;">2</h2>

    <p>"Bence asmalı o itoğlunu!"</p>

    <p>"Oscar, kızların yanında konuşmana dikkat et."</p>

    <p>"Onlar daha beterini de işitmişlerdir. Bu delilik de. Bu soysuz gidip dört çocuğu öldürüyor, sonra da yargıç olacak o geri-zekâlı, sanık haklarını anlayamayacak kadar uyuşturucunun etkisi altında olduğundan davayı düşürüyor."</p>

    <p>Carolyn Lucas kocasına günün ilk kahvesini verdikten sonra çabucak iki kızını hazırlayıp okul otobüsüne yetiştirdi. Kocası hâlâ haberi okuyan televizyon spikerine el kol işaretleriyle veryansın etmekteydi.</p>

    <p>Oscar Lucas'ın el kol hareketleriyle özel bir anlatımı vardı, ama bu sağırların haberleşmesine pek benzemezdi. Kahvaltı masasındaki kambur oturuşu boyunun bir doksan olduğunu belli etmiyordu. Kulaklarının üstündeki tek tük gri teller dışında başı bir yumurta gibi çıplaktı, meşe rengi gözlerinin üstündeyse oldukça gür, çalı gibi kaşları vardı. Kırk yaşlarında olan Lucas daha çok bir dişçiye ya da muhasebeciye benziyordu; Gizli Servisin Devlet Başkan'ını Koruma Bölümü'nde görevli olduğunu kimse tahmin etmezdi. Yirmi yıllık ajanlık yaşamında bu cici-komşu görünüşüyle çok kişiyi yanıltmış, gerek koruduğu devlet başkanları, gerekse eyleme geçemeden engel olduğu suikastçılar onun asıl kimliğini akıllarının ucundan bile geçirmemişlerdi. İş başındayken son derece ciddi ve saldırgan olurdu, ama evinde genellikle neşeliydi ve muziplikler yapmaya bayılırdı... tabii sabah sekiz haberlerinden böylesine etkilendiği anlar dışında.</p>

    <p>Lucas kahvesinden son bir yudum alıp ayağa kalktı. Ceketini açıp kalçasındaki tabanca kılıfını düzeltti... Lucas solaktı... ve 2.5 inç namlusu olan Smith Wesson .357 Magnum, Model 19 tabancasını yerleştirdi. Bu silah ona devlet tarafından verilmişti. Lucas bugüne dek tabancasını iki kez çekmek zorunda kalmış, ama atış eğitimleri dışında daha tetiğine dokunmamıştı.</p>

    <p>Carolyn bulaşık makinesini boşaltırken, Lucas arkasından gelip ensesine bir öpücük kondurdu. "Ben gidiyorum."</p>

    <p>"Unutma, bu gece sokağın karşısındaki Harding'lerde havuzbaşı partisi var."</p>

    <p>"Zamanında yetişirim. Patron bugün Beyaz Saray'dan ayrılmayacak."</p>

    <p>Carolyn gülümsedi. "Sen de ayrılmaması için gayret et." "Başkan'a geç kaldığım zaman karımın çok bozulduğunu söylerim."</p>

    <p>Carolyn gülerek başını kocasının omzuna yasladı. "Altıda."</p>

    <p>"Tamam," diyen Lucas kapıdan çıktı.</p>

    <p>Dört kapılı bir Buick olan resmi otomobiline binip yola koyuldu. Sokağın sonuna varmadan telsiziyle Gizli Servis kumanda merkezini aradı.</p>

    <p>"Crown, ben Lucas. Beyaz Saray'a gitmek üzere yoldayım."</p>

    <p>"İyi yolculuklar," dedi madeni bir ses.</p>

    <p>Lucas hemen terlemeye başlamıştı, soğutucuyu çalıştırdı. Başkentin yazları hep böyle bunaltıcı olurdu. Nem de alabildiğine yükselmişti. Massachusetts Caddesi boyunca sıralanmış büyükelçiliklerin bayrakları direklerine yapışmış gibiydi.</p>

    <p>West Executive Caddesi'ndeki bir kontrol kapısında durdu, Gizli Servisin üniformalı bir memuru onu görüp başıyla işaret ettikten sonra kapı açıldı, Lucas içeri girdi. Beyaz Saray'ın batı girişine yakın bir yerde arabasını park etti.</p>

    <p>Kod Adı W-16 olan Gizli Servis kumanda merkezine uğrayıp burada elektronik haberleşme aygıtlarını yöneten adamlarla biraz sohbet etti. Sonra da Doğu Yakası ikinci katındaki ofisine çıktı.</p>

    <p>Masasına oturur oturmaz her gün ilk yaptığı iş, Başkan'ın o günkü çizelgesine bakmak, sonra da güvenlik görevlilerince verilen raporları incelemek olurdu.</p>

    <p>Başkan'ın uygulayacağı çizelgeyi ikinci kez inceledikten sonra Lucas'ın suratı iyice asılmıştı. Hiç beklenmedik bir yenilik vardı... hem de büyük bir yenilik. Sinirli bir şekilde dosyayı yere fırlattı, döner koltuğunda dönüp gözlerini duvara dikti.</p>

    <p>Çoğu Başkan alışkanlıklar çerçevesinde hareket eder, belirli çizelgelerden şaşmazlardı. Nixon'un gelişleri ve gidişlerine bakarak insan saatini bile ayarlayabilirdi. Carter da, Reagan da belirli programların dışına çıkmazlardı. Ama Oval Salonu, işgal eden yeni adam hiç onlar gibi değildi. Gizli Servisi ensesinde bir çıban gibi görüyordu, daha da kötüsü, ne yapacağını kimse kestiremiyordu.</p>

    <p>Başkan'ın bir sonraki hareketini tahmin etmek Lucas ve memurlarını günde yirmi dört saat meşgul eden bir bulmacaydı. Ansızın hiç olmadık bir yere gitmek ister, gerekli güvenlik önlemlerinin alınmasına olanak vermeyen bir süre içinde akla gelmeyecek konuklar davet ederdi. Bu oyunu Lucas çoğunlukla kaybetmekteydi.</p>

    <p>Lucas bir çırpıda Batı Yakası'na gidip Kurmay Başkanı Daniel Fawcett'i buldu.</p>

    <p>"Günaydın, Oscar," dedi Fawcett gülümseyerek. "Hışımla geleceğini biliyordum."</p>

    <p>"Çizelgeye yeni bir gezi eklenmiş," dedi Lucas.</p>

    <p>"Üzgünüm. Ama Doğu Bloğu ülkelerine yardım kararını çıkarmak için Başkan'ın desteğe ihtiyacı var. Bu nedenle Senatör Larimer ve Moran'ı tavlamaya çalışacak."</p>

    <p>"Onun için de yat gezisine çıkaracak."</p>

    <p>"Neden olmasın? Herbert Hoover'den bu yana her Başkan yüksek düzeyde toplantılar için başkanlık yatını kullanmıştır.</p>

    <p>"Nedenini tartışmıyorum," dedi Lucas. "Yalnızca zamanlamayı beğenmiyorum."</p>

    <p>Fawcett masum masum baktı. "Cuma akşamının nesi var?"</p>

    <p>"Pekâlâ biliyorsun nesi olduğunu. Topu topu iki günümüz kalıyor."</p>

    <p>"Ne olmuş?"</p>

    <p>"Potomac Nehri'nde yapılacak bir gezi ve Mount Vernon'da demir atıp gecelemeleri için güvenlik ekibime en az beş gün gerekli. Bütün alana alarm ve haberleşme sistemleri kurmalıyız. Tekneyi patlayıcılara ve dinleme aygıtlarına karşı çok iyi taramamız gerek. Kıyıların kontrol edilmesi... ve Kıyı Korumaya da refakat botu sağlamaları için yeterince önceden haber verilmesi gerek. İki gün öncesinden haber alarak doğru dürüst iş yapamayız."</p>

    <p>Fawcett sivri burunlu, geniş, kırmızı yüzlü ve insanı deler gibi bakan bir adamdı. "Bu işi biraz abartmıyor musun, Oscar? Suikastlar hep kalabalık sokaklarda ya da tiyatrolarda falan yapılır. Bir Başkan'a teknesinde suikast yapıldığını kim duymuş?"</p>

    <p>"Her zaman her yerde yapılabilir," dedi Lucas. "Başkan'ın uçağına çarpmak için uçak kaçıran hava korsanını unuttun mu? İşin gerçeği şu: Çoğu suikast girişimi Başkan'ın her zaman bulunduğu yerlerden uzaktayken yapılıyor."</p>

    <p>"Başkan tarih konusunda çok kararlı," dedi Fawcett. "Bu işte çalıştığın sürece emredileni yapacaksın, tıpkı benim gibi. Tutup tek başına kauçuk bir botla Miami'ye gideceğim, dese bile uymak zorundayız."</p>

    <p>Fawcett, Lucas'ın damarına basmıştı. Lucas'ın yüzü iyice gerildi, Beyaz Saray Kurmay Başkanı'nın burnunun dibine kadar sokuldu.</p>

    <p>"Madde bir, Kongre emrine göre, ben Başkan hesabına çalışmıyorum. Hazine Başkanlığı'na bağlıyım. Dolayısıyla bana, bas git, deyip kendi bildiğini okuyamaz. Benim görevim onun özel yaşamına elden geldiğince girmeden, en iyi güvenlik önlemlerini sağlamaktır. Asansöre binip yatak odasına çıkarken adamlarım ve ben aşağıda kalırız. Ama odasından çıkıp alt kata indiği andan itibaren o adamın poposu Gizli Servis'ten sorulur.”</p>

    <p>Fawcett, Başkan'ın yanında çalışan adamların kişiliklerini iyi tanımaktaydı. Az önce Lucas'ı sinirlendirdiğini fark edip alttan almaya karar verdi. Lucas'ın işine çok bağlı ve Başkan'a son derece sadık olduğunu biliyordu. Ama bu adamla arkadaş olmaları olanaksızdı. Birlikte çalışıyorlardı ve birbirlerine karşı ölçülüydüler. Aralarında herhangi bir rekabet olmadığı için de hiçbir zaman düşman olmazlardı.</p>

    <p>"Kızmana gerek yok, Oscar. Bağışla. Başkan'a senin endişelerini iletirim. Ama fikrini değiştireceğini hiç sanmıyorum."</p>

    <p>Lucas iç geçirdi. "Biz de bu arada elimizden geleni yaparız. Ama güvenlik görevlileriyle işbirliği yapmasının şart olduğu bu adama mutlaka anlatılmalı."</p>

    <p>"Ne diyebilirim ki? Sen de biliyorsun ki, bütün politikacılar kendilerini ölümsüz sanırlar. Onlar için iktidar en kötü uyuşturucu gibidir. Adını haykıran, elini sıkmak için itişip kalkışan bir kalabalık kadar onları heyecanlandırıp egolarını şişiren başka şey yoktur. Bu yüzden de uygun zamanı ve yeri seçen katillere çok kolay hedef olurlar."</p>

    <p>"Bilmiyor muyum," dedi Lucas. "Benim işim Başkanlar'a bebek bakıcılığı yapmak."</p>

    <p>"Ama bugüne dek hiçbirini kaybetmedin."</p>

    <p>"Ford'u iki kez, Reagan'ı da bir kez, kaybetmeme ramak kalmıştı."</p>

    <p>"Kimin nasıl davranacağını önceden tahmin etmen olanaksız."</p>

    <p>"Belki de. Ama onca yıl korumada çalıştıktan sonra insan içgüdüsel bir tepki geliştiriyor. İşte bu yüzden de bu yat gezisinden hiç hoşlanmadım."</p>

    <p>Fawcett biraz tedirginleşti. "Sence onu öldürmek isteyen biri mi var?"</p>

    <p>"Her zaman onu öldürmek isteyen biri vardır. Her gün en az yirmi bin tane kaçık için soruşturma yapıyoruz, iki yüz bin tane her an suikast girişimi yapabilecek tehlikeli insanla birlikte yaşıyoruz."</p>

    <p>Fawcett elini Lucas'ın omzuna koydu. "Merak etme, Oscar. Cuma akşamı gezisi son dakikaya kadar basına bildirilmeyecek. Hiç olmazsa sana bunu garanti edebilirim."</p>

    <p>"Sağol, Dan."</p>

    <p>"Hem zaten, Potomac Nehri'nde ne olabilir ki?"</p>

    <p>"Belki hiçbir şey. Belki de hiç beklenmedik bir şey," diye yanıtladı. Lucas gözleri boşluğa dalarak. "İşte o hiç beklenmedik şeyler benim uykularımı kaçırıyor."</p>

    <p>Başkan sekreteri Megan Blair, Dan Fawcett'i fark edip başını salladı. "Selam, Dan." "Başkan'ımız nasıl bugün?" Fawcett, Oval Salon'a girmeden önce nabız yoklardı. "Yorgun," dedi Megan. "Dün gece filmciler onuruna verilen davet sabahın birine dek sürdü."</p>

    <p>Megan kırk yaşlarında, oldukça çekici bir kadındı. Kısa siyah saçları ve bir beş kilo daha alabilir, dedirten bir bedeni vardı. Görevine ve patronuna yaşamındaki diğer her şeyden çok bağlıydı. İşe erken gelir, geç çıkar, gerektiğinde hafta sonları bile ses çıkarmadan çalışırdı. Geçmişinde iki tane pek ciddi sayılmayacak ilişkisi olmuştu ve evli değildi.</p>

    <p>Bağımsız yaşamaktan da son derece mutluydu. Fawcett, kadının hem daktilo yazıp, hem de konuşmayı sürdürmesine hayranlıkla bakakaldı.</p>

    <p>"O halde ben de randevuları en aza indireyim de, biraz dinlensin."</p>

    <p>"Geç kaldın. Şu anda Amiral Sandecker'le toplantıya başladı bile." "Kim?"</p>

    <p>"Amiral James Sandecker, NUMA(Ulusal Sualtı ve Denizcilik Örgütü.) Başkanı."</p>

    <p>Fawcett'in yüzünde bir huzursuzluk ifadesi belirdi. Başkan'ın günlük programlarından kendisi sorumluydu, bu işe başkalarının bulaşmasından da nefret ederdi. Haberi olmadan alınan bir randevu görevine tehdit demekti. Bu Sandecker denen adam nasıl haberi olmadan sızabilmişti acaba?</p>

    <p>Megan onun düşüncelerini okumuş gibi, "Amirali Başkan çağırdı," diye açıkladı. "Sanırım seni de aynı toplantıya istiyor."</p>

    <p>Bu açıklama Fawcett'i biraz yatıştırdı. Megan'a başıyla bir selam verip Oval Salon'a girdi. Başkan kanepede oturmuş, sehpaya yayılmış bazı kâğıtları incelemekteydi. Karşısında da kısa boylu, ince yapılı, kızıl saçlı bir adam oturmaktaydı.</p>

    <p>Başkan başını kaldırıp Fawcett'i gördü. "Dan, geldiğine sevindim. Amiral Sandecker'i tanıyor musun?"</p>

    <p>"Evet."</p>

    <p>Sandecker ayağa kalkıp elini sıktı. Amiralin el sıkışı kısa güçlüydü, bir şey söylemeden başıyla Fawcett'i selamladı. Sandecker'in bu davranışı kabalık sayılmazdı. Kimseye boyun eğmeyen, biraz soğuk ve kabuğuna çekilmiş bir adam olarak tanınırdı. Washington'da ondan nefret eden, kıskanan pek çok insan vardı, fakat her zaman yansız oluşu ve her isteneni karşılayabilmesi bakımından herkesin saygısını kazanmıştı.</p>

    <p>Başkan başıyla işaret edip, yanındaki yastığa eliyle vurarak Fawcett'in yanına oturmasını istedi. "Gel, otur, Dan. Alaska açıklarındaki sularda beliren bir sorun nedeniyle amiralden bilgi istedim."</p>

    <p>"Bundan haberim olmadı."</p>

    <p>"Hiç şaşmam," dedi Başkan. "Bana da haber daha bir saat önce geldi." Deniz haritasında kırmızı kalemle çember içine alınmış bir noktayı gösterdi. "İşte burada, Anchorage'in yüz seksen mil güneybatısındaki Cook İnlet bölgesinde ne olduğu bilinmeyen bir zehir denizdeki her şeyi öldürüyor." "Petrol döküntüsü mü acaba?"</p>

    <p>"Çok daha beteri," diye yanıtladı Sandecker arkasına yaslanarak. "Burada söz konusu olan şey, temas ettikten bir dakika sonra insan olsun, başka canlılar olsun, derhal öldüren bilinmeyen bir madde."</p>

    <p>"Nasıl olabilir bu?"</p>

    <p>"Çoğu zehirli bileşimler kana mide ya da solunum yoluyla geçer," diye açıkladı Sandecker. "Oysa burada söz konusu olan madde cilt yoluyla öldürüyor."</p>

    <p>"Küçük bir alanda bu denli etkili olduğuna göre son derece yoğun olmalı."</p>

    <p>"Eğer bin mil karelik açık denize küçük alan diyorsanız."</p>

    <p>"Böylesine korkunç etkisi olan bir maddeyi düşünemiyorum," dedi Başkan hayretler içinde. Fawcett amirale döndü. "Elimizde ne gibi istatistikler var?"</p>

    <p>"Kıyı Koruma'ya ait bir gemi, bütün personeli ölmüş bir balıkçı teknesi buldu. Keşif için gönderdikleri iki subay ve bir doktor da öldü. Otuz mil ötelerinde bir grup jeofizikçi ölü bulundular. Onlara hava ikmali yapan ve cesetlerini gören pilot hemen haberi bildirdi, mesajını tamamlayamadan o da öldü. Birkaç saat sonra bir Japon balıkçı gemisi en az yüz kadar gri balinanın birdenbire ölüp suda karın üstü yüzdüklerini duyurdu. Derken bu tekne kayboldu, hiçbir iz bulunamadı. Bütün pavurya yatakları, fok sürüleri... silindi gitti. Bu daha başlangıç. Bize haberi ulaşmayan pek çok ölüm olayı vardır."</p>

    <p>"Eğer bu yayılma kontrol altına alınamazsa, en kötü olasılıkla neye varır?"</p>

    <p>"Alaska Körfezi'ndeki bütün yaşam biter. Eğer Japonya akıntısına karışıp güneye inerse, Meksika'ya kadar bütün Batı Kıyısı'nda insanlar, balıklar ve kuşlar ölür. İnsan kaybı yüz binleri bulabilir. Balıkçılar, denizde yüzenler, zehirlenmiş kıyı boyunca yürüyen herkes, zehirli balıklardan yiyen herkes... tıpkı zincirleme reaksiyon gibi. Bu zehirin buharlaşıp atmosfere karışmasını ve sonra yağmur olarak iç eyaletlere düşmesini düşünmek bile istemem."</p>

    <p>Fawcett işin korkunç boyutlarına inanmakta güçlük çekiyordu.</p>

    <p>"Tanrım, nedir bu böyle?"</p>

    <p>"Henüz açıklayamıyoruz," diye yanıtladı Sandecker. "Çevre Koruma Bakanlığı bilgisayarlarında bin yüz kimyasal bileşimin iki yüz ilgili özelliği hakkında ayrıntılı bilgileri olan bellek bankası var. Birkaç saniye içinde tehlikeli bir maddenin saçılması durumundaki etkisini, maddenin ticari adını, formülünü, üretenlerini, ulaşım olanaklarını ve çevreye olan tehlike derecesini öğrenebiliyorlar. Fakat Alaska'daki kirlenme onların bilgisayar verilerine uymuyor."</p>

    <p>"Ama hiç olmazsa bir fikirleri vardır."</p>

    <p>"Hayır, efendim. Yok. Çok küçük bir olasılık var... fakat otopsi raporları gelmeden bu yalnızca bir tahmin olur."</p>

    <p>"Bilmek isterim," dedi Başkan.</p>

    <p>Sandecker derin bir soluk aldı. "Şu ana dek insanlarca bilinen korkunç zehirli maddeler, plütonyum, dioxin ve bir kimyasal savaş sistemidir. Bunlardan ilk ikisi örneklere uymuyor. Üçüncüsüyse... en azından bana göre... en güçlü olasılıktır."</p>

    <p>Başkan gözlerini dikip Sandecker'e bakarken yüzünde anladığını gösteren bir şok ifadesi belirdi. "Sinir sistemi S mi?" dedi yavaşça.</p>

    <p>Sandecker sessizce başıyla doğruladı.</p>

    <p>"O yüzden Çevre Koruma Bakanlığı'nın bilgi arşivinde bulunmaz," dedi Başkan. "Bu formül son derece gizlidir."</p>

    <p>Fawcett, Başkan'a döndü. "Korkarım ben bu konunun dışındayım..."</p>

    <p>"Sinir sistemi S bilim adamlarının Rocky Dağları Cephaneliğimde yirmi yıl önce geliştirdikleri korkunç bir bileşimidir," diye açıkladı Başkan. Deney raporlarını okudum. Deriye temasından birkaç saniye sonra öldürüyor. Gaz maskesi ve koruyucu gereçlerle donanmış düşmana karşı en iyi çözüm olarak tanıtılmıştı. Dokunduğu her şeye yapışıyordu. Ama kontrol edilmesi çok zordu... yalnızca hedef olan düşman için değil, kullananlar için de. Kara Kuvvetleri bu projeden vazgeçip eldeki ürünleri Nevada Çölü'ne gömdü."</p>

    <p>"Nevada'yla Alaska arasında bir bağlantı göremiyorum," dedi Fawcett.</p>

    <p>"Denver dışındaki bir cephanelikten tren yoluyla gönderilirken içinde yaklaşık bin galon Sinir Sistemi S bulunan bir yük vagonu kayboldu," diye açıkladı Sandecker. "Hâlâ da kayıp olarak gözüküyor ve hesabı verilmiş değil."</p>

    <p>"Eğer, denize dökülmüş olan bu sinir zehiriyse, bulduğumuz taktirde yok etme süreci nedir?"</p>

    <p>Sandecker omuz silkti. "Ne yazık ki, şu andaki temizleme teknolojisi ve Sinir Sistemi S'nin fiziksel-kimyasal özellikleri, zehirin suya karıştıktan sonra yapılacak fazla bir şey olmadığını gösteriyor. Tek umudumuz bütün okyanus cansız bir havuza dönmeden zehirin yayıldığı kaynağı bulup önlem almak."</p>

    <p>"Nereden kaynaklandığı konusunda bir ipucu var mı?" diye sordu Başkan.</p>

    <p>"Olsa olsa Kodiak Adası'yla Alaska kıyıları arasında batan bir gemidir," dedi Sandecker. "Şimdi yapacağımız iş akıntıları geriye doğru izleyerek bir arama ekibi çıkarmak."</p>

    <p>Başkan sehpaya eğilip kırmızı işaretli haritayı inceledi. Sonra da Sandecker'e döndü. <span style="font-variant:small-caps">"NUMA başkanı olarak bu tehlikeyi etkisiz duruma getirmek sana düşüyor, amiral. Devletin hangi kuruluşu olursa olsun, istediğini almaya yetkin var." Başkan bir an durdu, sonra sordu. "Bu Sinir Sistemi S deniz suyunda tam olarak ne kadar etkilidir?"</span></p>

    <p>Sandecker bitkin görünüyordu. "Bir çay kaşığı dolusu dört milyon galon deniz suyundaki tüm canlı varlıkları öldürmeye yeter."</p>

    <p>"O halde mutlaka bulmalıyız," dedi Başkan, sesindeki kaygıyı gizleyemeden. "Hem de çok çabuk!</p>
  </div>
</body>
</html>
