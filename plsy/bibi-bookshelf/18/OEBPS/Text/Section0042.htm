<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>38</h2>

    <p>Suvorov'un midesi gerilim içinde kasılmıştı. O akşamı kontrol odasında telemetre aygıtlarını bekleyen iki psikologla söyleşerek geçirmiş, adamlara fıkralar anlatıp mutfaktan kahve getirmişti. Psikologlar Suvorov'un ikide bir duvar saatine baktığı fark edememişlerdi.</p>

    <p>Gece 11.20'de Lugovoy odaya gelip her zamanki gibi Başkan'la ilgili gelişmeleri yokladı. Saat 11.38'de Suvorov'a döndü "Benimle bir bardak şarap içer misin, yüzbaşı?"</p>

    <p>"Bu gece içmeyim," dedi Suvorov yüzünü buruşturarak. "Midem hiç iyi değil. Daha sonra bir bardak süt içerim belki."</p>

    <p>"Nasıl istersen," dedi Lugovoy. "Kahvaltıda görüşürüz."</p>

    <p>Lugovoy gittikten on dakika sonra Suvorov, TV monitörlerinden birinde küçük bir kıpırtı fark etti. Önce bu hareket belli belirsizdi, ama az sonra psikologlardan birinin gözüne çarptı.</p>

    <p>"Bu da nesi?" dedi heyecanla.</p>

    <p>"Bir şey mi oldu?" diye sordu öbürü.</p>

    <p>"Senatör Larimer... kendine geliyor."</p>

    <p>"Olamaz."</p>

    <p>"Ben bir şey görmüyorum," dedi Suvorov sokularak. "Alfa aktivite dalgalanması 9-10 devir gösteriyor. Eğer programlandığı uyku durumunda bulunsaydı, böyle olmazdı."</p>

    <p>"Başkan Yardımcısı Margolin'in dalgaları da artıyor."</p>

    <p>"Hemen Dr. Lugovoy'u çağırıp..."</p>

    <p>Adam daha sözünü bitiremeden Suvorov'un ense köküne vurduğu sert bir judo vuruşuyla yere yığıldı. Suvorov'un aynı stilde ikinci vuruşu diğer psikologun boğazına inerek soluk borusunu ezdi.</p>

    <p>Daha kurbanları yere düşmeden Suvorov yine hemen saate baktı: 11.49 Lugovoy'un her zamanki gibi laboratuvardan çıkıp asansöre binmesine on bir dakika vardı. Suvorov eylemini önceden birkaç kez prova etmiş, beklenmedik gecikmeler için iki dakikadan fazla zaman ayırmamıştı.</p>

    <p>Öldürdüğü adamların üzerinden atlayıp ses geçirmez kozaların olduğu bölüme girdi. Üçüncü kozanın kapağını açıp içine baktı.</p>

    <p>Senatör Marcus Larimer gözlerini açmış ona bakmaktaydı. Neresi burası? Sen kim oluyorsun?"</p>

    <p>"Bir dost," dedi Suvorov. Larimer'in koluna girerek kozadan çıkardı ve bir iskemleye oturttu. "Neler oluyor?"</p>

    <p>"Ses çıkarma ve bana güven."</p>

    <p>Suvorov cebinden bir enjektör çıkarıp Larimer'e uyarıcı ilaç verdi. Aynı işlemi Başkan Yardımcısı Margolin'e de uyguladı. Margolin hiçbir direnç göstermeden boş gözlerle bakınıyordu. Her ikisi de çıplaktı. Suvorov birer battaniye attı.</p>

    <p>"Bunlarla örtünün hemen," diye emretti.</p>

    <p>Kongre üyesi Moran hâlâ uyanmamıştı. Suvorov onu kozadan çıkarıp yere yatırdı. Onu orada bırakıp Başkan'ın bulunduğu kozaya gitti. Amerikan Devlet Başkanı hâlâ baygındı. Bu kozanın kapı sürgüsü diğerlerinden farklıydı, Suvorov açmakta güçlük çekiyordu. Çok değerli saniyeler harcadı. Parmakları uyuşmuş, ilk korku belirtilerini hissetmekteydi.</p>

    <p>Saati 11.57 olmuştu. Süreyi geçirmiş, iki dakikalık yedeğini de harcamıştı. Korkusu artık panik haline dönüşmüştü. Eğilip baldırına kayışla tutturulmuş kılıftan .22 kalibrelik otomatik Colt Woodsman tabancasını çıkardı ve susturucusunu yerleştirdi. O an Suvorov kendinden geçmiş gibiydi; görev bağlılığı ve dizginleyemediği duyguları bütün bilincini körleştirmişti. Kozanın cam bölmesi dışından tabancayı Başkan'ın altına doğrulttu.</p>

    <p>Hâlâ ilaçların etkisinde olmasına karşın Margolin, Suvorov'un ne yapmak üzere olduğunu anladı. Sendeleyerek kozaya yaklaşıp Rus ajanının üstüne atıldı ve tabancayı kapmaya çalıştı. Suvorov bir adım çekilip onu duvara doğru itti. Margolin her nasılsa ayakta kalabilmeyi başarmıştı. Gözleri bulanık görüyor, kusacak gibi oluyordu. Başkan'ının hayatını kurtarmak için bir kez daha atıldı.</p>

    <p>Suvorov bu kez tabancanın namlusunu Margolin'in şakağına indirdi. Başkan Yardımcısı kanlar içinde yere yığıldı. Suvorov bir an öylece, hareketsiz kaldı. En ince noktasına kadar hazırladığı planı çatırdayıp parçalanmaya başlıyordu. Artık hiç zamanı kalmamıştı.</p>

    <p>Son umudu geride kalanları kurtarmaktı. Başkan'ı aklından çıkardı; Margolin'i bir tekmeyle yolundan çekip, Larimer'i kapıya doğru iteledi. Hâlâ baygın olan Moran'ı da omzuna alıp asansöre doğru yürümeye başladı. Tam koridorun köşesine geldiklerin de asansör kapısı açıldı. Lugovoy içine girmek üzereydi.</p>

    <p>"Olduğun yerde dur, doktor."</p>

    <p>Lugovoy döndü, şaşkın şaşkın bakakaldı. Colt tabanca Suvorov'un elinde kaya gibi sabit duruyordu. KGB ajanının gözleri nefret doluydu.</p>

    <p>"Sersem!" diyebildi Lugovoy ne olduğunu anlar anlamazı "Seni koca sersem!"</p>

    <p>"Kes sesini!" diye tersledi Suvorov. "Çekil yolumdan."</p>

    <p>"Sen ne yaptığını bilmiyorsun."</p>

    <p>"Yalnızca iyi bir Rus olarak görevimi yapıyorum."</p>

    <p>"Yıllardır hazırlanan bir planı mahvediyorsun," dedi Lugovoy öfkeyle. "Başkan Antonov seni kurşuna dizdirecek."</p>

    <p>"Yalanların yeter artık, doktor. O çılgınca projen devletimizi büyük bir tehlikeye soktu. Asıl sen idam edileceksin. Hain olan sensin."</p>

    <p>"Yanılıyorsun," dedi Lugovoy. "Gerçeği görmüyor musun?"</p>

    <p>"Senin Koreliler hesabına çalıştığını görüyorum. Güney Koreliler seni satın almışlar."</p>

    <p>"Tanrı aşkına, dinle beni."</p>

    <p>"İyi bir komünistin Parti'den başka Tanrısı yoktur," dedi Suvorov. Lugovoy'u dirseğiyle iterek Amerikalıları asansöre soktu. "Tartışacak zamanım yok."</p>

    <p>Lugovoy çaresizlik içinde kıvranıyordu. "Lütfen dur, bunu yapamazsın," diye yalvardı. Suvorov karşılık vermedi. Asansör kapıları kapanmadan önce dönüp son bir kez nefretle baktı.</p>
  </div>
</body>
</html>
