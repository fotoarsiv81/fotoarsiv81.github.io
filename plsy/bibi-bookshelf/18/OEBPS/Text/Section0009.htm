<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>5</h2>

    <p>Doğuda gün ağarmaya başlarken ufuk çizgisinde basık, karanlık bir hat yükselmeye başladı. Helikopterin penceresinden görülen bu karaltı giderek huni biçimini aldı ve az sonra çevresi denizle kuşatılmış bir dağ doruğu olarak belirlendi. Arkasında dörtte üçlük bir ay görünmekteydi. Güneş yükseldikçe koyu mavilik portakal rengini almaya başladı. Artık dağın eteklerindeki kar örtüleri bile görülebiliyordu.</p>

    <p>Pitt, Giordino'ya baktı. Uyuyordu. Giordino sırtındaki eski bir kazağı giyip çıkarır gibi uyuyup uyanabilirdi. Anchorage'den yola çıkar çıkmaz dalmıştı. Helikoptere geçtikten beş dakika sonra yine uyumuştu.</p>

    <p>Pitt, Mendoza'ya döndü. Kadın, pilotun arkasında dimdik oturmaktaydı. Yüzündeki ifade geçit töreni izlemeye gelmiş küçük bir kızın heyecanını andırıyordu. Pitt bu yüzün öncesine oranla biraz daha yumuşamış buldu. Eski işkadını ciddiyeti kalmamış, ağzının kenarlarına da daha önce olmayan bir sevecenlik gelmişti.</p>

    <p>"Augustine Yanardağı," dedi, Pitt'in kendisine baktığını fark etmeden. "Bu adı Kaptan Cook 1778 yılında koymuş. Görünce pek anlaşılmaz, ama Augustine, Alaska'nın en faal yanardağıdır, geçen yüzyıl içinde tam altı kez patlamış."</p>

    <p>Pitt istemeye istemeye baktı. Adada insan yaşadığını gösteren belirti yoktu. Doruktan denize kadar uzanan lav kayaları görülüyordu. Küçük bir bulut doruğun tepesinde süzülmekteydi.</p>

    <p>"Güzel bir tablo," dedi Pitt esneyerek. "İyi bir kayak merkezi olabilir."</p>

    <p>"Yanılıyorsun," dedi Mendoza gülerek. "Dorukta gördüğün o bulut aslında buhardır. Augustine sürekli hareket halindedir. 1987 yılındaki son patlama Washington'daki St. Helens Dağı'nı solda sıfır bırakmıştı. Püsküren küllerin ta Atina'ya kadar uzandığı saptandı."</p>

    <p>"Şimdiki durumu nedir?"</p>

    <p>"Son alınan bilgiler, doruk çevresinde ısının yükseldiğini gösteriyor, belki de yakında olabilecek bir patlamanın habercisidir."</p>

    <p>"Ama tabii ne zaman patlayacağını söylemezsiniz."</p>

    <p>"Tabii." Mendoza omuzlarını silkti. "Yanardağların göstereceği gelişmeler tahmin edilemez. Bazen en küçük bir uyarı bile olmadan harekete geçiverirler. Bazen de tam kıvama gelmiş, müthiş bir patlama olacağı izlenimini verirken hiçbir şey olmaz. Biraz fokurdar, biraz homurdanır, sonra da susar kalırlar. Size anlattığım o sinir zehirinden ölen yerbilimciler adada bu yanardağın yakında olası faaliyetini incelemekteydiler."</p>

    <p>"Biz nereye ineceğiz?"</p>

    <p>"Kıyıdan on mil açığa, Kıyı Koruma gemisi Catawba'ya."</p>

    <p>"Catawba'ya mı?" dedi Pitt bu adı anımsayarak.</p>

    <p>"Evet, bu gemiyi tanır mısın?"</p>

    <p>"Birkaç yıl önce onun uçuş düzlüğüne ben bir helikopter kondurmuştum."</p>

    <p>"Nerede oldu bu?"</p>

    <p>"Kuzey Atlantik'te, İzlanda yakınlarında." Pitt'in gözleri uzaklara kaldı. "Çok iyi bir dostumla birlikte buzdağına gömülmüş bir gemi arıyorduk."</p>

    <p>"Buldunuz mu?"</p>

    <p>Pitt başıyla doğruladı. "Tümden yanmış gövdesini. Az kalsın Ruslar bizden önce davranıyorlardı. Daha sonra İzlanda kıyıları önünde sulara gömüldük. Dostum öldü." Mendoza, Pitt'in anılara daldığını fark etti. Yüzünde buruk bir ifade belirmişti. Konuyu değiştirdi.</p>

    <p>"Birazdan vedalaşmamız gerekecek... bir süre için. Yani gemiye indikten sonra."</p>

    <p>Pitt anılarından silkinip Mendoza'ya baktı. "Bizden ayrılıyor musun?"</p>

    <p>"Sen ve Al, Catawba'da kalıp sinir zehirinin kaynağını arayacaksınız. Ben de buradaki yerel araştırma ekibinin bilgi toplama merkezi kurduğu adaya gidiyorum."</p>

    <p>"Ve benim görevlerimden biri de gemiden senin laboratuvarına su örnekleri göndermek olacak değil mi?"</p>

    <p>"Evet, örneklerdeki zehir düzeylerine göre sizi kaynağa yöneltebileceğiz."</p>

    <p>"Tıpkı ekmek kırıntılarının peşinden gider gibi."</p>

    <p>"Öyle de diyebilirsin."</p>

    <p>"Peki, bulduktan sonra ne olacak?"</p>

    <p>"Sizin batık ekibiniz zehirin bulunduğu varilleri çıkardıktan sonra Kara Kuvvetleri bunları Kutup Çemberi içinde bir yerde açacağı kuyuya gömecek."</p>

    <p>"Ne derinlikte bir kuyu?"</p>

    <p>"Bin metre."</p>

    <p>"Böylece de sorun çözülmüş olacak." Mendoza'nın gözlerine "bir önerin var mı?" bakışı yerleşmişti. "Bizim bildiğimiz en etkili yöntem budur." "Çok iyimsersin."</p>

    <p>Pitt'e kuşkulu gözlerle baktı. "Ne demek istiyorsun?"</p>

    <p>"Batık bulma ve çıkarma. Bu iş aylar sürebilir."</p>

    <p>"Bir hafta bile bekleyemeyiz," dedi Mendoza hemen.</p>

    <p>"Şimdi konu benim alanıma girdi, dedi Pitt ders verir gibi. "Derilerine bir damlacığı bile değerse ölecekleri bir suda dalgıçlar çalışamaz. Güvenli olabilecek tek yol denizaltı araçları kullanmaktır... ki, bu da son derece yavaş ve zorlu bir çalışma gerektirir. Denizaltı araçları çok yüksek düzeyde eğitim görmüş elemanlar ve özel olarak yapılmış çalışma platformlarıyla donatılmak zorundadır."</p>

    <p>"Daha önce de söylemiştim," dedi Mendoza sabrı taşmış gibi. "İstediğiniz her araç gereci kullanabilmek için Başkan'dan yetkimiz var."</p>

    <p>"O işin kolay kısmı," diye devam etti Pitt. "Sizin su örneklerine bakarak vereceğiniz yöne karşın, batık bir gemi bulmak kocaman bir futbol alanı içinde, gece yarısı mum ışığıyla toplu iğne aramaya benzer. Eğer şansımız yaver gider de gemiyi bulursak bile, bakarsın teknesi birkaç yerinden ayrılmış olabilir, kargosu çevreye savrulmuştur ya da variller kımıldatılamayacak denli çürümüştür. Derin denizde yapılacak hiçbir operasyon kolay değildir."</p>

    <p>Mendoza'nın yüzü kızarmaya başlıyordu. "Bir noktayı açıklamam gerekir..."</p>

    <p>"Hiç zahmet etme," diye sözünü kesti Pitt, "Nutuk atmak için yanlış adam seçtin. Sayısız insanın yaşamı buna bağlı tıraşını da boşver. Bilmiyor değilim. Her beş dakikada bir anımsatmana gerek yok."</p>

    <p>Mendoza, Pitt'in bu çıkışından rahatsız olmuştu, ama kendisini sınadığının da farkındaydı. "Sinir Sistemi S'e yakalanmış birini hiç gördün mü?"</p>

    <p>"Hayır."</p>

    <p>"Hiç de iç açıcı bir görünüm değildir. İç organları patladıkça kelimenin tam anlamıyla kendi kanları içinde boğulurlar. Her bir gözenekten oluk gibi kan akar. Sonra da ceset kararır." "Çok güzel tanımını yaptın."</p>

    <p>"Senin için bütün bunlar oyun geliyor," diye parladı Mendoza. "Benim için oyun değil ama." Pitt karşılık vermedi. Başıyla Catawba'yı gösterdi. "İniyoruz."</p>

    <p>Pilot helikopteri yavaş yavaş kıç üstüne getirdi, burada birkaç dakika havada kaldıktan sonra iniş platformuna kondu. Daha pervanesi tam durmadan astronot gibi giyinmiş iki adam bir buçuk metre çapında bir plastik hortum getirdiler. Helikopterin çıkış kapısına bunu bağladıktan sonra kapıyı tıklattılar. Pitt kapıyı açtı. Adamlar ona kumaş başlıklar ve eldivenler uzattı. "Hemen giyseniz iyi olur," dedi adamlardan biri. Pitt dürterek Giordino'yu uyandırdıktan sonra ona başlığını ve eldivenlerini verdi.</p>

    <p>"Bunlarda ne oluyor?" diye homurdandı Giordino uyku sersemliği içinde.</p>

    <p>"Belediye Temizlik İşleri'nden hoşgeldin armağanı." Plastik tünel içinde iki adam daha belirip onların araç gereçlerini aldı. Giordino uykulu uykulu tökezleyerek helikopterden indi. Pitt bir an duraksadıktan sonra gözlerini Mendoza'ya dikti.</p>

    <p>"Eğer zehirinizi kırk sekiz saat içinde bulursam, ödülüm ne olacak?"</p>

    <p>"Ne olmasını istersin?"</p>

    <p>"Göründüğün kadar katı mısın?"</p>

    <p>"Daha katıyımdır, Bay Pitt, çok daha katı."</p>

    <p>"O halde, sen karar ver."</p>

    <p>Kadına son bir kez çakalca sırıtıp helikopterden çıktı.</p>
  </div>
</body>
</html>
