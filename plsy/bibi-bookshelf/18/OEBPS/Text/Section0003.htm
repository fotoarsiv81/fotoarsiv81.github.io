<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2 style="margin-bottom:2.4pt">BAŞLANGIÇ</h2>

    <p><i>San</i> <i>Marino</i></p>

    <p><i>15 Temmuz 1966 Pasifik Okyanusu</i></p>

    <p>Kız kahverengi gözlerini güneşten koruyarak kıç üstünde kayar gibi süzülen deniz kuşunu izledi. Bir süre beğeniyle baktıktan sonra sıkıldı, oturduğu koltukta doğruldu. Bronzlaşmış sırtında kırmızıçizgiler halinde koltuğun izi kalmıştı.</p>

    <p>Gemi personelinden kimse var mı, diye bakındı, ama görünürde kimse yoktu. Utana sıkıla bikinisinin sutyeni içinde sıkışmış göğüslerini düzeltti.</p>

    <p>Nemli ve sıcak hava her yanını ter içinde bırakmıştı. Elini sert karnına götürüp cildinden süzülen teri hissetti. Yeniden arkasına yaslanıp kendini yaşlı şilebin tekdüze motor sesine ve iliklerine kadar ısıtan güneşe bıraktı.</p>

    <p>Gemiye bindiğinde içini kemiren o korku artık kalmamıştı. Artık geceleri gümbür gümbür kalbi çarpıp uykusuz kalmıyor, personelin yüzlerinde her an bir kuşku belirtisi aramıyor ya da kaptanın asık suratla çıkagelip, "Sizi tutukluyoruz," demesini beklemiyordu. Artık işlemiş olduğu suçu unutup aklını geleceğe çevirebiliyordu. Suçluluk da gelip geçici bir duyguydu işte... bunu kabullenmek de adamakıllı rahatlatıcıydı.</p>

    <p>Gözucuyla kamara iskelesinden inmekte olan Uzakdoğulunun beyaz ceketini fark etti. Adam çekine çekine yaklaştı. Kızın yarı çıplak vücuduna bakmaktan utanır gibi gözlerini çevirmişti.</p>

    <p>Özür dilerim, Miss Wallace," dedi. "Kaptan Masters saygılarını sunuyor ve eğer kendinizi iyi hissediyorsanız, akşam yemeğini kendisiyle ve süvarileriyle birlikte yemenizi rica ediyor."</p>

    <p>Estelle Wallace kızardığını hissetti; neyse ki, güneşten iyice esmerleştiğinden belli olmamıştı. San Francisco'da gemiye bindiğinden beri hasta numarası yapmış, gemi süvarileriyle karşılaşmaktan kaçınmak için tüm yemeklerini kamarasına getirtmişti. Ama artık bu oyunu daha fazla sürdürmeye gerek yoktu. Artık yalanını yaşama zamanı gelmişti. "Kaptan Masters'a söyleyin, kendimi çok iyi hissediyorum. Davetini seve seve kabul ediyorum."</p>

    <p>"Buna çok sevinecek," dedi garson. Gülümseyen ağzında bir üst dişinin boşluğu görünüyordu. "Aşçıya sizin için özel bir şey hazırlamasını söyleyeceğim."</p>

    <p>Garson döndü, Estelle'in bile dikkatini çeken ürkek adımlarla oradan uzaklaştı.</p>

    <p>Estelle doğru karar verdiğinden emin, gözlerini San Marino'nun üç katlı kumanda köprüsünde dolaştırdı. Bacadan çıkan kara duman geminin beyaz bölmeleriyle çarpıcı bir karşıtlık oluşturuyordu.</p>

    <p>Kaptan daha ilk günü Estelle'e kamarasını gösterirken, "Sıkı gemidir," demişti. Estelle sanki ömründe ilk kez sandala binecek ürkek bir yolcuymuş gibi ona güven vermek için geminin bütün tarihini ve istatistiklerini de anlatmıştı.</p>

    <p>Standart Liberty tipinde, 1943 yılında yapılmış olan San Marino İngiltere’ye askeri araç gereçler taşımak için Atlantik'i gidiş geliş on altı kez geçmişti. Bir keresinde konvoydan ayrı düşüp torpillenmiş, ama batmadan, kendi olanaklarıyla Liverpool'a dek dayanmıştı. Savaştan beri de Panama bandırasıyla Manx Steamship Company adında bir New York şirketinin malı olarak girip çıkmadığı liman kalmamıştı. 441 fitlik uzunluğuyla Pasifik sularında on bir millik bir hız yapabiliyordu. Ancak birkaç yıllık işe yararlılığı kalan San Marino sonunda hurdaya çıkacaktı. Geminin çelik yüzeyi pas içindeydi. Tohuma kaçmış, yaşlı bir orospudan farkı yoktu, ama Estelle için dünya güzeli bir bakire gibiydi.</p>

    <p>Estelle'in geçmişi daha şimdiden eskimeye başlamıştı. Yaşlı motorların her bir devri onu, gömmeye çalıştığı eski benliğinden uzaklaştırıp yepyeni bir geleceğe kaçırıyordu.</p>

    <p>Arta Casilighio'nun Estelle Wallace'a dönüşümü genç kadının Los Angeles'de bir otobüste kaybolmuş bir pasaport bulmasıyla başlamıştı. Nedenini kendisi de pek bilmeden Arta pasaportu çantasına atıp eve götürmüştü.</p>

    <p>Aradan günler geçtiği halde Arta bu belgeyi hâlâ otobüs idaresine ya da sahibine göndermemişti. Pasaportun sayfalarını karıştırıp, yabancı damgaları saatlerce incelediği oluyordu. Fotoğraftaki yüz çok ilgisini çekmişti. Resimdeki biraz daha bakımlı olmasına karşın, kendi yüzüne şaşılacak denli benzemekteydi. Her iki kadın da hemen hemen aynı yaştaydılar, doğum günleri arasında sekiz aylık bir fark vardı. Gözlerinin kahverengisi bile aynı tondaydı. Saç biçimleri ve bir iki ufak ayrıntı dışında, gören herkes onları kardeş sanabilirdi.</p>

    <p>Günler geçtikçe görünüşünü Estelle'e daha çok benzetmeye çalışıyordu. Hayallere dalıyor, silik ve ürkek Arta Casilighio olarak ömrü boyunca gidemeyeceği yerlere bu yeni kimliğiyle, düşünde bile olsa kaçabiliyordu.</p>

    <p>Bir akşam çalıştığı bankanın kapanış saatinden sonra Arta'nın gözü Amerikan Merkez Bankası'ndan o gün gelen yeni basılmış para destelerine takıldı. Dört yıllık vezneci olarak bu miktarlarda para alıp vermeye öylesine alışmıştı ki, bütün veznecilerde er geç olduğu gibi, paranın görünüşü onu da pek etkilemezdi.</p>

    <p>Her nedense bu kez üst üste yığılmış yeşil desteler onu çok heyecanlandırdı. Bilinçaltında bu yığına sahip olma düşüncesi biçimlenmeye başladı.</p>

    <p>Arta evine kapanıp işleyeceği suç için kendini hafifletmeye ve plan yapmaya koyuldu. Yaptığı planı en küçük bir detayına, en küçük bir yüz ifadesine kadar defalarca prova etti. Sonunda istediği kıvama gelmişti. Pazar gecesi sabaha kadar gözünü uyku tutmadı, vücudundan soğuk terler boşandı durdu, .una ne olursa olsun, planını sonuna dek uygulamaya kararlıydı.</p>

    <p>Nakit teslimatı her pazartesi günü zırhlı araçla yapılır, miktarıysa altı yüz, sekiz yüz bin dolar dolayında olurdu. Para bankaya vardığında bir kez daha sayılıp Los Angeles yöresindeki şubelere dağıtılacağı çarşamba gününe dek burada tutulurdu. Arta pazartesi akşamı para kutusunu büyük kasa odasına koyacağı zaman harekete geçmeye karar vermişti.</p>

    <p>O sabah bir duş alıp makyajını yaptıktan sonra içine bir bikini külot giydi. Baldırlarından but üstlerine dek iki yanı yapışkan bant sardı, fakat üstündeki koruyucu tabakayı çıkarmadı. Ayak bileklerine kadar örten uzun bir etek bandı yeterince gizlemekteydi.</p>

    <p>Sonra para desteleri gibi kesilmiş kâğıt paketleri alıp torba benzeri büyükçe bir çantaya doldurdu. En üstte gıcır gıcır beş dolarlık bir banknot bulunan bu desteler Merkez Bankası'nın mavi beyaz şeritleriyle bağlanmıştı. Bir bakışta gerçek para destesinden ayırt etmek oldukça zordu.</p>

    <p>Arta boy aynasının karşısına geçti. "Arta Casilighio yok. Sen artık Estelle Wallace'sın," diye defalarca tekrar etti. Bu kandırmaca işe yaramış gibiydi. Kaslarının yumuşadığını, soluğunun yavaşladığını hissetti. Sonra derin bir soluk alıp omuzlarını geriye attı ve işe gitti.</p>

    <p>Normal görünmek için onca kaygılanan Arta bir hata yapmış, bankaya on dakika erken gelmişti. Bu, onu tanıyan herkesi şaşırtacak bir şeydi, ne var ki, pazartesi sabahı olduğundan kimse fark etmedi. Veznedeki yerine geçtikten sonra zaman bir türlü geçmek bilmedi, saatler uzadıkça uzadı. Her zamanki tanıdık çevresine garip bir yabancılık duymaktaydı, ama planından cayma fikri aklına geldikçe hemen bastırıyordu. Neyse ki, korku ve panik yoktu.</p>

    <p>Sonunda saat altı olup da bankanın dev gibi ön kapıları kapanarak kilitlendikten sonra Arta çabucak kendi kasa hesabını tutturdu ve sessizce tuvalete gitti. Burada bacaklarındaki yapışkan bandın koruyucu üst kısmını ayırıp kubura attı, sifonu çekti. Sonra sahte para destelerini bir bir bacağını saran bantlara yapıştırdı. Bu iş bitince ayaklarını birkaç kez sertçe yere vurup destelerin yere düşüp düşmediğine baktı.</p>

    <p>Kendini hazır hissedince çıktı ve diğer veznecilerin para kutularını kasa odasına bırakıp ayrılmalarını bekledi. Bu çelik odacık içinde topu topu iki dakikalık süresi olacaktı, öyle oldu.</p>

    <p>İçeri girer girmez hemen eteklerini kaldırıp sahte destelerini kutudaki gerçek olanlarıyla değiştirdi. İşi bitip de çıkış kapısında başkan yardımcısına iyi geceler dilerken bu işi başardığına hâlâ inanamıyor gibiydi.</p>

    <p>Eve girer girmez hemen etekliğini bir yana fırlattı, bacaklarından desteleri söküp paraları saymaya başladı. Tam 51.000 dolar vardı.</p>

    <p>Yetmezdi ki!</p>

    <p>Büyük bir düş kırıklığı içini kavurmaya başladı. Ülkeden kaçıp bir miktar yatırım yaptıktan sonra orta halli bir yaşam sürebilmek için bu miktarın en azından iki katı gerekliydi.</p>

    <p>İşin kolaylığı Arta'nın başını döndürmüştü. Bir kez daha yapmaya cesaret edebilir miydi? Merkez Bankası'nın parası sayılmış, çarşambaya dek dağıtımı yapılmayacaktı. Yarın salıydı. Eksiklik fark edilmeden bir vurgun yapma fırsatı daha vardı.</p>

    <p>Neden olmasın?</p>

    <p>Aynı bankayı iki gün üst üste soymak onu adamakıllı heyecanlandırmıştı. Belki Arta Casilighio böyle bir şeyi yapmayı göze alamazdı, ama Estelle Wallace'in korkusu yoktu.</p>

    <p>O akşam kullanılmış mal satan bir dükkândan modası geçmiş, kocaman bir bavul alıp içine gizli bir bölme yaptı. Paralarını ve giysilerini yerleştirip bir taksiye atladığı gibi Los Angeles Uluslararası Havaalanı'na gitti. Burada bavulunu emanete bırakıp salı akşamı için San Francisco'ya bir uçak bileti aldı. Kullanmadığı pazartesi gecesi biletiniyse bir gazeteye sarıp çöp sepetine attı. Artık yapacağı bir şey kalmayınca eve döndü ve sabaha dek deliksiz uyudu.</p>

    <p>İkinci soygun da ilki gibi pürüzsüz gerçekleşmişti. Beverly-Wilshire Bankası'ndan son kez çıkışından üç saat sonra Arta, San Francisco'da bir otelde parasını saymaktaydı. İki günün toplamı 128.000 doları bulmuştu. Enflasyon ortamına göre öyle aman aman bir miktar değildi, ama Arta'ya yetecekti.</p>

    <p>Bundan sonrası oldukça kolaydı. Gazeteleri tarayıp uzak yola çıkacak gemileri aradı. Ertesi sabah altı buçukta San Marino adında bir yük şilebi Auckland, Yeni Zelanda'ya hareket edecekti.</p>

    <p>Demir almasından bir saat önce Arta gemiye çıktı. Kaptan önce yolcu almadıklarını söylediyse de, uygun bir ücret karşılığında Estelle'i kabul etti. Aldığı ücret hiç kuşkusuz şirketin kasasına değil, kendi cebine girecekti.</p>

    <p>Estelle yemek salonuna adımını atmadan önce kapı eşiğinde bir an durdu; odadaki altı adam büyük bir hayranlıkla kendisine bakmaktaydı.</p>

    <p>Estelle'in bakıra çalan saçları, güneşten yanmış teniyle neredeyse aynı renkteydi. Üzerindeki bedenini saran pembe giysiye aksesuar olarak yalnızca beyaz kemik bir kolye takmıştı. Sade ama zarif görünüşü onu ayakta karşılayan süvarileri bir hayli heyecanlandırdı.</p>

    <p>Uzun boylu, kır saçlı bir adam olan Kaptan Irwin Masters yanına gelip koluna girdi. "Miss Wallace," dedi sıcak bir ilgiyle. "İyileştiğinizi görmek ne güzel."</p>

    <p>"En kötü dönemini atlattım herhalde," dedi Estelle.</p>

    <p>"İtiraf edeyim, epey korkmaya başlamıştım. En çok korkutan da tam beş gün kamaranızdan çıkmamanız oldu. Gemide doktorumuz yok, eğer ciddi bir tıbbi müdahale gerekseydi işimiz bitikti."</p>

    <p>"Teşekkür ederim," dedi Estelle.</p>

    <p>Kaptan şaşırdı. "Neden teşekkür ettiniz?"</p>

    <p>"İlginiz için." Estelle adamın kolunu hafifçe sıktı. "Epeydir kimse benim için endişelenmemişti de."</p>

    <p>Kaptan başını sallayıp göz kırptı. "Gemi kaptanları ne güne duruyor?" Sonra süvarilerine döndü. "Baylar, size Miss Estelle Wallace'i takdim ediyorum. Kendisi eşsiz zarafetiyle Auckland'a dek bize eşlik edecek."</p>

    <p>Kaptan, Estelle'i adamlarıyla tanıştırdı. Her birinin numaralanmış olması Estelle'e tuhaf gelmişti. Birinci süvari, ikinci süvari... hatta dördüncüsü bile vardı. Tümü de elini sanki kırılacak bir biblo tutar gibi sıkmıştı... yalnız kısa boylu, boğa gibi omuzları olan başçarkçı dışında. Başçarkçı eğilip Estelle'in parmak uçlarını öptü.</p>

    <p>Birinci süvari maun Amerikan barının gerisinde duran garsona işaret etti. "Mis Wallace, içki olarak ne emredersiniz?"</p>

    <p>"Daiquiri. Canım tatlı bir şey istedi."</p>

    <p>"Elbette," dedi birinci süvari. "San Marino belki lüks bir transatlantik değildir, ama Pasifik'in bu bölgesinde en iyi kokteyl barı bizdedir."</p>

    <p>"Bırak numarayı," dedi kaptan. "Bu bölgede bulunan tek gemi olduğumuzu da söylesene." "Ufak bir ayrıntı," diyerek omuz silkti birinci süvari. "Lee, bayana senin o ünlü daiquiri'lerinden bir tane yap bakalım."</p>

    <p>Estelle garsonun büyük bir beceriyle limonu sıkıp gerekli karışımı yapışını izledi. Gerçekten de içkinin tadı nefis olmuştu, bir yudumda tümünü bitirmemek için kendini zor tuttu.</p>

    <p>"Lee," dedi Estelle. "Sen bir harikasın."</p>

    <p>"Gerçekten öyledir," dedi Masters. "Onu bulmamız büyük şans,"</p>

    <p>Estelle içkisinden bir yudum daha aldı. "Epey Uzak doğu'lu personeliniz var."</p>

    <p>"Yeni geldiler," diye açıkladı Masters. "San Francisco'ya varır varmaz on tane adamım gemiden kaçtı. Neyse ki, demir almadan Lee ve dokuz Koreli arkadaşını bulduk."</p>

    <p>"Bana sorarsanız, bu olanların tümü çok tuhaf," dedi ikinci süvari.</p>

    <p>Masters omuz silkti. "Limana varınca gemi personelinin kaçması ilk salın yapıldığı günden beri olagelir. Tuhaf yanı yok."</p>

    <p>İkinci süvari kuşkulu gözlerle başını salladı. "Bir iki kişi anlarım, ama on kişi birden! San Marino iyi gemidir, kaptanımız da haksever adamdır. Bu kadar adamın kaçması için hiçbir neden yoktu."</p>

    <p>"Denizde olur böyle şeyler." Masters iç geçirdi. "Koreliler temiz, çalışkan denizcilerdir. Taşıdığımız yükün yarısına bile değişmem."</p>

    <p>"O zaman bayağı pahalıya gelirler," dedi başçarkçı. "Acaba ne taşıdığınızı sorsam ayıp mı olur?" dedi Estelle çekinerek.</p>

    <p>"Hayır, hiç ayıp olmaz," diye atıldı dördüncü süvari. "San Francisco'dan aldığımız yük..."</p>

    <p>"Titanyum külçeleri," diye araya girdi Kaptan Masters.</p>

    <p>"Sekiz milyon dolar değerinde," dedi birinci süvari, dördüncüye ters ters bakarak.</p>

    <p>"Bir tane daha, lütfen" dedi Estelle boş bardağını garsona uzatarak. Yeniden Masters'a döndü. "Titanyumdan söz edildiğini duydum, ama neye yaradığını hiç bilmiyorum."</p>

    <p>"Saf titanyum belirli bir işlemden geçirilince çelikten daha güçlü, ama daha hafif bir kıvama gelir; böyle olunca da, özellikle jet uçağı motoru yapımında çok önemli bir yer tutar. Ayrıca boya, yapay ipek ve plastik üretiminde de çok yaygın kullanımı vardır. Hatta sizlerin makyaj malzemelerinizde bile titanyum izi görülebilir."</p>

    <p>Koreli aşçı üzerindeki bembeyaz önlüğüyle bir yan kapıdan uzanıp başıyla Lee'ye işaret verdi. Bunun üzerine Lee elindeki küçük kaşıkla bir bardağa vurarak, "Yemek hazır, lütfen buyurun," dedi.</p>

    <p>Yemek nefisti. Estelle bu olayı ömrü boyunca unutmamaya karar verdi. Altı tane yakışıklı erkeğin tüm ilgisini topladığı bir masada bulunmak, dişilik gururunun taşıyamayacağı kadar olağanüstü bir şeydi.</p>

    <p>Yemeğin sonlarına doğru Kaptan Masters özür dileyip kumanda köprüsüne döndü. Diğer süvariler de birer birer görevlerine giderken başçarkçı Estelle'i güvertede gezdirdi. Denizcilere özgü batıl inançlar, korkunç deniz canavarları ve gemi personeliyle ilgili gülünç öyküler anlatarak Estelle'i epey eğlendirdi.</p>

    <p>Sonunda Estelle'in kamarasının önünde durdular; adam yine Estelle'in elini öpüp ertesi sabah kahvaltıya davet etti. Genç kadın bu öneriyi seve seve kabul etti.</p>

    <p>Estelle küçük kamarasına girip kapıyı kilitledikten sonra lambayı yaktı. Tek lombozu örten perdeyi de kapadıktan sonra yatağın altındaki bavulunu çıkarıp açtı.</p>

    <p>Üst kısımda makyaj malzemeleri ve gelişigüzel yerleştirilmiş iç çamaşırları, bunların altındaysa özenle katlanmış bluzları ve etekleri vardı. Estelle bunların tümünü kaldırıp tırnak törpüsüyle gizli bölmeyi açtı. Para destelerini bıraktığı yerde görünce rahat bir soluk aldı. Daha bu paraya hiç el sürmemişti.</p>

    <p>Ayağa kalkıp üzerindeki giysiyi, çıkardıktan sonra sırtüstü yatağa uzandı ve gözlerini kapadı. Amirleri kaybolan parayla birlikte herkesin güvendiği küçük Arta Casilighio'nun da yok olduğunu fark edince kim bilir nasıl şaşıracaklardı. Hepsini faka bastırmıştı!</p>

    <p>FBI onun adını en çok aranan suçlular listesine geçirecekti. Müfettişler bütün tanıdıklarını sorguya çekecekler, kim bilir kaç bin bankaya başvurup yüklü bir depozit olup olmadığını soracaklardı... ama tabii avuçlarını yalayacaklardı. Arta, yani yeni adıyla Estelle, onların aradıkları hiçbir yerde olmayacaktı.</p>

    <p>Estelle gözlerini açıp artık iyice tanıdığı kamara duvarlarına baktı. Nedense odanın içindeki her şey gözünden uzaklaşır gibiydi. Eşyalar bulanık bir perde içine girip çıkıyordu. Mesanesi bir an önce tuvalete girmesini uyarıyor, bedeni bir türlü bu emre uyup harekete geçemiyordu. Tüm kasları donmuştu sanki. O sırada kapı açıldı, garson Lee'yle birlikte bir Uzakdoğulu kamaraya girdi.</p>

    <p>Lee bu kez gülmüyordu.</p>

    <p>Bu olamaz, dedi Estelle içinden. Kamarasında çırılçıplak yatarken geminin garsonu paldır küldür içeri giremezdi. Herhalde yemek ağır gelmişti, içkinin de etkisiyle çılgınca bir düş görmekteydi.</p>

    <p>Bedeninden ayrılmış da, kamaranın bir köşesinden olanları izler gibiydi. Lee onu dikkatle kucaklayıp koridordan geçirerek güverteye çıkardı. Diğer Koreliler de buradaydı, oval yüzleri projektörlerin aydınlığında pırıl pırıldı. İri bohçaları kaldırıp bir bir küpeşteden denize atıyorlardı. Birden bu bohçalardan biri Estelle'e bakıverdi. Bu, gözler dehşet ve hayret içinde faltaşı gibi açılmış dördüncü süvarinin yüzüydü. Onu da küpeşteden aşağı attılar.</p>

    <p>Lee eğilmiş Estelle'in ayaklarına bir şey yapıyordu. Estelle'in hiçbir şey hissettiği yoktu, müthiş bir uyuşukluk içindeydi. Lee ayak bileklerine paslı bir zincir doladı.</p>

    <p>Bunu neden yapıyor acaba, diye geçirdi içinden. Havaya kaldırıldığında bile durumunun pek farkında değildi. Sonra boşluğa bırakıldı ve karanlığa doğru uçtuğunu hissetti.</p>

    <p>Müthiş bir çarpma ciğerlerindeki bütün havayı boşaltırken Estelle her yanını saran korkunç bir güç hissetti. Amansız bir basınç içinde bedeni aşağı doğru sürükleniyor, bütün iç organları sıkıştıkça sıkışıyordu.</p>

    <p>Kulak zarları patladı; o müthiş acıyı duyduğu an her şey büyük bir açıklıkla kafasında beliriverdi. Bu, düş falan değildi. Acı bir çığlık atmak için ağzını açtı.</p>

    <p>Sesi çıkmadı. Artan su yoğunluğuyla göğüs boşluğu ezildi. Cansız bedeni dipsiz bir karanlığa doğru yavaş yavaş süzülmeye devam ediyordu.</p>

    <p>&nbsp;</p>
  </div>
</body>
</html>
