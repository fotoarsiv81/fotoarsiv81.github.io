<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>7</h2>

    <p>"Akıntıya karşı döndük." Pitt'in sesi güçlükle duyulabilecek bir tondaydı. Deniz yatağını tarayan sonarın renkli video ekranı başında duruyordu. "Hızı iki mil arttırırı."</p>

    <p>Başında bir NUMA beyzbol şapkası, ayağında blucin ve kahverengi tenis ayakkabıları, sırtında balıkçı yaka kazağıyla Pitt sakin, hatta biraz canı sıkılmış gibiydi.</p>

    <p>Catawba bir metre yüksekliğindeki dalgaların ortasında çim biçme makinesi gibi bir ileri bir geri gidip gelmekteydi. Bir köpeğin kuyruğuna bağlanmış teneke kutu gibi, kıç tarafından sarkıtılan sonara ayarlı videoya sinyaller gönderiyor, bu aşamada da sinyaller deniz yatağının ayrıntılı bir görünümüne dönüşüyordu.</p>

    <p>Sinir zehirinin aramasına Cook Inlet'in güney ucunda başlanmış, batıdaki Kamishak Körfezi'ne doğru geldikçe artık izlerinin çoğaldığı görülmüştü. Su örnekleri her yarım saatte bir helikopterle Augustine Adası'ndaki kimya laboratuvarına gönderiliyordu. Amos Dover bunu çocukların oynadığı gizlenmiş şekeri bulma oyununa benzetmişti. Arayana ipucu olarak yalnızca "daha sıcak" ya da "daha soğuk" bilgisi veriliyordu.</p>

    <p>Gün ilerledikçe Catawba'daki gerilim iyice artarak dayanılmaz hale geldi. Personel biraz temiz hava almak için güverteye çıkamıyordu. Güverteye yalnızca Çevre Koruma Bakanlığı kimyacıları hava geçirmez giysileriyle çıkabilmekteydiler.</p>

    <p>"Herhangi bir şey var mı?" diye sordu Dover, Pitt'in yanına gelerek.</p>

    <p>"İnsan elinden çıkmış hiçbir şey yok," dedi Pitt. "Zemin oldukça pürüzlü, lav kayalarıyla kaplı." "Görüntü bayağı net."</p>

    <p>Pitt başını salladı. "Evet, bütün ayrıntılar belli."</p>

    <p>"Şu kara leke ne oluyor?"</p>

    <p>"Belki bir balık sürüşüdür. Belki de bir fok sürüsü."</p>

    <p>Dover dönüp köprü penceresinden birkaç mil ötede yükselen Augustine Adası'nın volkanik tepesine baktı. "Bir an önce bulsak iyi olur. Kıyıya çok yaklaşıyoruz."</p>

    <p>"Laboratuvar gemiyi arıyor," Mendoza'nın sesi köprü hoparlöründe çınladı.</p>

    <p>Dover haberleşme telefonunu aldı. "Devam et, laboratuvar."</p>

    <p>"Sıfır yetmiş derece dümen kırın. Bu yönde kalıntı izleri daha yoğun."</p>

    <p>Dover yanı başlarındaki adaya bir göz daha attı. "Eğer o rotada yirmi dakika kalacak olursak sizin kapınızın önüne park ederiz."</p>

    <p>"Gelebildiğiniz kadar gelin, bu arada su örnekleri toplayın," dedi Mendoza. "Elimdeki verilere göre neredeyse hedefin tepesinde sayılırsınız."</p>

    <p>Dover daha fazla tartışmadan telefonu kapadı. "Derinlik ne kadar?"</p>

    <p>Vardiya subayı bir aygıtın konsol üzerindeki düğmesine bastı. "Otuz üç metre, daha da azalıyor."</p>

    <p>"Onunla ne kadar uzağı görebiliyorsun?" diye Pitt'e sordu.</p>

    <p>"Teknenin her iki yanından altı yüz metreye kadar deniz yatağını inceleyebiliriz."</p>

    <p>"O halde bir milin üçte ikisi kadar bir alanı tarıyoruz."</p>

    <p>"Aşağı yukarı," dedi Pitt.</p>

    <p>"Şimdiye dek batığı bulmamız gerekirdi," dedi Dover. "Belki de gözümüzden kaçmıştır." "Telaşlanmana gerek yok," dedi Pitt. Eğilip bilgisayarın tuşlarını ayarlayarak görüntüyü netleştirdi. "Batık bir gemiyi bulmak hiç de kolay iş değildir. Agatha Christie romanlarında katilin kim olduğunu çıkarmak bunun yanında çocuk oyuncağı kalır. Bazen şans yardım eder, çabuk bulunur. Ama çoğu zaman çok uzun sürer."</p>

    <p>"Anlıyorum," dedi Dover.</p>

    <p>Pitt bir an düşündü. "Su yüzeyinden görüş nasıldır?"</p>

    <p>"Kıyıdan elli metre açıkta kristal gibi olur. Gelgit zamanında otuz beş metre derine kadar gördüğüm olmuştur."</p>

    <p>"Helikopterinizi ödünç alıp şu alanın bir hava fotoğrafını çekmek istiyorum."</p>

    <p>"Ne gerek var?" dedi Dover. "Kıyı Koruma'da ne istersen bulunur. Elimizde Alaska kıyılarının üç bin millik uydu fotoğrafları var."</p>

    <p>Pitt sonarın başına Giordino'yu oturtup Catawba kaptanıyla birlikte içinde deniz haritaları ve fotoğrafları bulunan küçük bir kamaraya geçti. Dover raflarda bir süre arandıktan sonra büyükçe bir fotoğraf haritası çıkardı. "Uydu Gözlem No: 2430A, Augustine Adası Güney Kıyısı." Sonra haritayı masanın üzerine yaydı. "Sen de böyle bir şey istiyordun, değil mi?"</p>

    <p>Pitt masanın üzerine eğilip bu volkan adasının kıyılarını kuşbakışı gösteren haritaya baktı.</p>

    <p>"Harika. Bir büyütecin var mı?"</p>

    <p>"Masanın altındaki gözde."</p>

    <p>Pitt büyüteci alıp fotoğraflardaki küçücük lekeleri incelemeye başladı. Dover bir ara kayboldu, sonra elinde iki fincan kahveyle geldi.</p>

    <p>"O karabasan gibi deniz yatağında değişik bir şeyin gözüne çarpma olasılığı sıfır," dedi Dover. "Batık bir gemi burada sonsuza dek gizli kalabilir."</p>

    <p>"Ben deniz yatağına bakmıyorum."</p>

    <p>Dover, Pitt'in sözlerini duymasına duymuş, ama ne demek istediğini pek anlayamamıştı. Gözleri merakla açıldı, tam aklındaki soruyu soracakken hoparlörde bir ses patladı. "Komutanım, hemen önümüzde dalgalar köpükleniyor." Vardiya subayının sesi endişeliydi. "Fotometre teknenin altında tam on metre derinlik olduğunu gösteriyor, giderek de azalmakta."</p>

    <p>"Makineler dursun!" diye bağırdı Dover. Biraz sonra da ekledi. "Hayır, hızı sıfıra düşürene dek tornistan yapın."</p>

    <p>"Sonar alıcısını hemen yukarıya çekmelerini söyle de dibe takılmasın," dedi Pitt serinkanlılıkla. "Sonra da demir atmayı öneririm."</p>

    <p>Dover bir süre Pitt'e tuhaf tuhaf baktıysa da emri verdi. Tornistan yapılırken ayaklarının altındaki zemin sarsılmaya başladı. Birkaç dakika sonra sarsıntı kesildi.</p>

    <p>"Hız sıfır," diye duyurdu vardiya subayı. "Demir atıldı."</p>

    <p>Dover masaya oturup kahvesini elleri arasına aldı ve gözlerini Pitt'e dikti. "Ee, söyle bakalım, ne görüyorsun?"</p>

    <p>"Aradığımız gemiyi buldum," dedi Pitt heyecansız bir sesle. "Zaten başka olasılık da yok. Bir konuda hata yaptın, Dover, ama hemen sonra söylediğinde de haklıydın. Tabiat Ana altmış, yetmiş metre dümdüz uzanan kaya oluşumları pek yapmaz. Bu nedenle pürüzlü bir zeminde batık gemi göze çarpabilir. Ama deniz yatağında batığı bulma şansımızın sıfır olduğunu söylemekte de haklıydın."</p>

    <p>"Sadede gel," dedi Dover sabırsızca.</p>

    <p>"Hedefimiz kıyıda."</p>

    <p>"Yani sığ suda, demek istiyorsun."</p>

    <p>"Hayır, kıyıda demek istiyorum, su üstünde, kupkuru."</p>

    <p>"Ciddi olamazsın."</p>

    <p>Pitt bu söze aldırmadan Dover'e büyülteci uzattı. "Kendin bak." Bir kalem alıp deniz düzeyinin üzerindeki kayalıklarda bir çember çizdi.</p>

    <p>Dover eğilip büyüteçle baktı. "Yalnızca kayalık görüyorum."</p>

    <p>"Daha dikkatli bak. O uçurumun alt tarafından denize uzanan çıkıntıya."</p>

    <p>Dover'in yüzünde müthiş bir hayret ifadesi belirdi. "Tanrım, bu bir geminin kıç tarafı!" "Dümenin üst yarısı da seçilebiliyor."</p>

    <p>"Hatta kıç kamarasının da bir kısmı..." Bu yeni gelişme Dover'in bütün düşkırıklığını silip atmıştı. "İnanılır şey değil. Sanki üstüne bir çığ düşmüş gibi, pruvadan kıyıya gömülmüş. Dümen yapısına ve kıç tarafına bakılırsa bu, Liberty tipi gemilerden." Dover birden doğruldu, gözlerinde derin bir ilgi belirdi. "Yoksa Pilottown mu bu?"</p>

    <p>"Bu ad yabancı gelmedi."</p>

    <p>"Kuzey denizlerinin en çözülmez gizlerinden biridir. Pilottown on yıl öncesine dek Tokyo'yla Batı Kıyıları arasında seyir yapardı, derken bir gün bir fırtınada batmakta olduğu rapor edildi. Yapılan arama girişimi sonuç vermedi. Bundan iki yıl sonra bir Eskimo, Pilottown'u Nome'nin doksan mil kadar üstünde buza sıkışmış olarak buldu. Adam gemiye çıktı, ama ne bir insan, ne de geminin yükünden bir şey gördü. Bir ay sonra kabilesiyle birlikte para edecek bir şeyler bulma umuduyla geri geldiler, ancak bu kez de gemi yoktu.</p>

    <p>Bundan yaklaşık iki yıl geçtikten sonra geminin Bering Boğazı'nda başıboş sürüklendiği rapor edildi. Kıyı Koruma hemen bir arama gemisi çıkardı, ama gemi bulunamadı. Pilottown yeniden sekiz ay kadar hiç görülmedi. Bu kez de bir balıkçı teknesi tarafından bulundu. Gemiye çıkan balıkçılar hiçbir hasar göremediklerini söylediler. Sonra bir kez daha ortadan kayboldu, bugüne dek de görülmüş değil."</p>

    <p>"Bu konuda bir şeyler okuduğumu anımsıyorum..." dedi Pitt. "Aa, tamam, 'Hayalet Gemi' dedikleri."</p>

    <p>"Evet, gazeteciler bu adı takmışlardı," dedi Dover. "Onun bu kaybolmasını, 'bir göründü, bir yok oldu' diye anlatıyorlardı."</p>

    <p>"İçinde öldürücü zehir yüküyle yıllardan beri başıboş sürüklendiğini işitince yapacakları şamatayı gör."</p>

    <p>"Eğer tekne bir buz kitlesine ya da kayalık bir zemine çarpıp parçalanmışsa korkunç bir şey olur."</p>

    <p>"Yük ambarlarına girmemiz gerek," dedi Pitt. "Hemen Mendoza'yı bulup batığın konumunu verin, oraya helikopterle kimyager ekibini göndersin. Biz de denizden yaklaşırız."</p>

    <p>"Ben gerekli hazırlıkları yaparım."</p>

    <p>"Belki bölmeleri kesmemiz gerekir, yanınıza asetilen takımını da alın."</p>

    <p>Dover haritanın üzerine eğilip işaretli noktaya bir daha baktı. "Hayalet Gemi'ye ayak basacağım aklımın ucundan bile geçmezdi."</p>

    <p>"Eğer tahminin doğruysa, bu Pilottown'nun son gösterisi olacak.</p>

    <h2 class="MsoNormal" id="sigil_toc_id_2" style="margin-bottom: 2.4pt; text-align: justify;">8</h2>

    <p>Deniz uzun zamandan beri sakindi, ama Catawba'nın işkampavyası ıssız, tüyler ürperten kıyıya çeyrek mil kadar yaklaştığında, birdenbire çıkan yirmi mil hızındaki rüzgâr denizi hareketlendirdi. Sinir zehiriyle kirlenmiş sular işkampavyanın kamara pencerelerini dövmeye başladı. Bununla birlikte, batığın bulunduğu yer rüzgârdan pek etkilenmiyordu. İnce uzun kayalar baca gibi görünümleriyle bazı yerlerde denizden yüz metre kadar yükselmekteydi.</p>

    <p>Bu çalkantılı suların tepesinde Augustine Yanardağı bütün heybetiyle dikilmişti. Fuji Dağı'ndan aşağı kalmayan, olağanüstü güzellikte bir biçimi vardı.</p>

    <p>İşkampavya, dalgalar içinde bata çıka ilerlerken, Pitt iki eliyle parmaklıklara yapışmış kıyıyı izlemekteydi. Batığın kıç kısmı tamamen pasla örtülüydü. Dümen sancak yönüne eğilmiş, uskurun iki palası kumsala gömülmüştü. Geminin ve bağlı olduğu limanın adları okunamıyordu.</p>

    <p>Pitt, Giordino, Dover, iki Çevre Koruma Bakanlığı uzmanı ve Catawba'nın genç subaylarından biri zehirin öldürücü etkisine karşı beyaz, koruyucu giysiler giyinmişlerdi. Haberleşme koruyucu başlıkları içine yerleştirilmiş küçük vericilerle sağlanmaktaydı. Kemerlerine takılmış bir filtre sistemiyle de temiz hava solumaktaydılar.</p>

    <p>Çevrelerindeki deniz yüzeyi akla gelebilecek her cins balık ölüsüyle örtülüydü. İki balina, çürümeye yüz tutmuş yunuslar, denizaslanları ve fok balıkları binlerce kuş cesedinden oluşmuş bir halı üzerinde cansız sallanmaktaydılar. Bölgede canlı hiçbir yaratık kurtulmamıştı.</p>

    <p>Dover zemindeki kayalardan kaçınarak büyük bir ustalıkla işkampavyayı batığın hemen yanındaki küçük bir kumsalda karaya oturttu. Araçtan iner inmez herkes tepelerinde yükselen gemiye merak içinde bakmaya başlamıştı. Kıç tarafta silinmeye yüz tutmuş Pilottown yazısı artık bulundukları yerden okunabiliyordu.</p>

    <p>"Bulmacanın sonu geldi diye neredeyse üzüleceğim," dedi över.</p>

    <p>"Böylesi daha iyi," dedi Pitt, geminin içindeki ölüm tehdidini düşünerek.</p>

    <p>Beş dakika içinde yük boşaltılmış, işkampavya Pilottown’un dümenine bağlanmıştı. Daha sonra Pitt başta olmak üzere adamlar geminin iskele yanından tırmanmaya başladılar. Ayaklarının altındaki zemin sağlam kaya değil, kül, çamur ve çakıl karışımıydı. Attıkları her üç adımda, iki adım geri kayıyorlardı. Yerden kalkan kül tozu beyaz giysileri bir anda koyu griye dönüştürmüştü. Çok geçmeden tümü ter içinde kaldı, başlıkların içindeki kulaklıklardan zorlu soluma sesleri gelmeye başladı.</p>

    <p>Bir metre genişliğinde bir düzlüğe gelince Pitt durmalarını işaret etti. Giordino bitkin bir durumda yere oturup sırtındaki asetilen tankının kayışlarını düzeltti. Soluğunu toparlayabildiği anda ilk söylediği söz, "Bu paslı kova nasıl göçmüş buraya böyle?" oldu. "Herhalde 1987'den önce buraya sürüklenmiş olmalı," dedi Pitt. "Mendoza'nın söylediğine göre yanardağ bu yılda patlamış. Çıkan gazlar buradaki buzları eritip milyonlarca galon su oluşturmuştur. Çamur akıntısı ve kül yığınıyla birlikte dağdan aşağı kayıp gemiyi örtmüştür."</p>

    <p>"Bugüne kadar kimsenin görmemiş olması garip."</p>

    <p>"Şaşılacak bir şey yok," dedi Pitt. "O kadar az bir kısmı görünüyor ki, havadan fark edilmesi hemen hemen olanaksız, kıyıdan bir mil uzaktan bakılınca da sahil şeridinin pürüzlü yapısından ayırt edilmiyor. Şimdi biraz açığa çıkmışsa, bunu da son fırtınalardan sonra oluşan erozyonlara borçluyuz."</p>

    <p>Dover ayağa kalkıp iki bacağı üzerinde dengesini sağladı. Belinden ince, naylon bir ip çıkarıp ucuna küçük bir kanca bağladı. Sonra Pitt'e döndü. "Bacaklarımı tutarsanız şu kancayı geminin parmaklıklarına fırlatabilirim."</p>

    <p>Pitt sol bacağını, Giordino da sağ bacağını tutarken Dover elindeki ipi birkaç kez havada salladıktan sonra savurdu ve kancayı parmaklıklara takmayı başardı.</p>

    <p>Çıkışın bundan sonraki bölümü yalnızca birkaç dakika sürdü. Çok geçmeden tümü geminin kıç güvertesindeydiler. Ayaklarının altı kalın pas tabakaları ve kül örtüsüyle kaplıydı. "Mendoza hâlâ ortalarda yok," dedi Dover. "Helikopterin inebileceği en yakın düzlük bin metre ötede," dedi Pitt. "Mendoza'yla ekibi onca yolu yürüyecekler."</p>

    <p>Giordino parmaklık boyunca yürüyüp aşağı baktı. "Deniz yükseldiği zaman zehir de suya karışıp akıyor olmalı." "Herhalde kıç ambarına yüklenmiştir," dedi Dover. "Ambar kapakları tonlarca lav artığının altında kalmış," dedi Giordino. "Temizlemek için bir buldozer filosu gerek."</p>

    <p>"Liberty tipi gemileri tanır mısın?" diye sordu Pitt, Dover'e. "Onca yıldan beri epey gördüm. Kaçak yük var mı, diye birçoğunu didik didik aramışımdır." Dover diz çöküp yerdeki tozda geminin resmini çizdi. "Kıçüstü dümenevinde şaft tüneline inen bir tahliye deliği olmalı. En altta küçük bir bölme vardır. İşte buradan duvarı kesip ambara girebiliriz."</p>

    <p>Dover sözlerini bitirince herkes bir an sustu. Sinir zehirinin kaynağını bulmak onları sevindirmiş olmalıydı, oysa egemen olan duygu bu değildi. Pilottown'nun çelik duvarları arasında ne bulacaklarının gizli dehşeti kimsenin aklından çıkmıyordu.</p>

    <p>"İsterseniz... isterseniz kimyagerlerin gelmesini bekleyelim," dedi çevre korumacılardan biri. "Nasıl olsa yetişirler," dedi Pitt.</p>

    <p>Giordino, Pitt'in sırtındaki gereç çantasından bir manivela demiri alıp hiçbir şey söylemeksizin dümenevinin çelik kapısına saldırdı. Daha ilk girişiminde kapı gıcırdayıp kımıldadı. Biraz daha zorlayınca paslı menteşeler teslim oldu ve kapı ardına kadar açılıverdi. Dümenevinin içi bomboştu, tek bir çöp parçası bile yoktu.</p>

    <p>"Burası iyice silinip süpürülmüş gibi," dedi Pitt. "Kullanılmamış olması şaşılacak şey," dedi Dover dalgın dalgın.</p>

    <p>"Tahliye deliğinin mi?"</p>

    <p>"Buradan..." Dover yine bomboş olan başka bir bölmeye geçti. Yerde yuvarlak bir kaportanın başında durdu. Giordino eğilip kaportayı bir iki zorladıktan sonra açtı ve geri çekildi. Dover el fenerini kapkara tünelin içine tuttu.</p>

    <p>"Bu fikir de burada iflas etmiştir," dedi düşkırıklığıyla. "Tünel bölmesi molozla dolmuş."</p>

    <p>"Alt katta ne var?"</p>

    <p>"Dümen donanımı odası." Dover bir süre sustuktan sonra yüksek sesle düşünmeye başladı. "Dümen donanımı odasının biraz önünde kıçüstü dümen odası var. Belki, ama belki buradan ambara bir geçiş olabilir."</p>

    <p>Yeniden birinci odaya gidip kaportayı buldular. Buradaki merdivenden inerek dümen donanımı odasına geldiler. Dover bir süre el fenerini çelik duvarda dolaştırdı. Sonra birden feneri kapattı.</p>

    <p>"Hay lanet olsun!" dedi. "Kaporta burada, ama kaynakla örülmüş, iptal edilmiş."</p>

    <p>"Doğru noktada olduğumuzdan emin misin?" diye sordu Pitt.</p>

    <p>"Kesinlikle," dedi Dover. Eldivenli eliyle duvarı tıklattı. "Bunun ardında beş numaralı ambar vardır, büyük olasılıkla da zehir buraya yüklenmiştir."</p>

    <p>"Ya diğer ambarlar?" diye sordu çevre korumacılardan biri.</p>

    <p>"Ta ön taraftalar, o uzaklıktan denize karışması olanaksız."</p>

    <p>Hemen oksijen-asetilen tüplerini bağladılar. Gerecin ucundan çıkan mavi alev kısa zamanda çelik duvarı önce kırmızıya, sonra portakal rengine döndürdü.</p>

    <p>Giordino içinden insan geçebilecek büyüklükte bir delik açmaya çalışırken, yanlarında iki yüz elli kilo ağırlığında kimyasal analiz gereçleriyle Julie Mendoza ve laboratuvar uzmanları geldi.</p>

    <p>"Demek buldunuz," dedi Mendoza gelir gelmez.</p>

    <p>"Henüz emin olamayız," diye yanıtladı Pitt.</p>

    <p>"Ama testler bu alanın Sinir Sistemi S'yle dolu olduğunu gösteriyor."</p>

    <p>"Yine de fazla umutlanmayalım," dedi Pitt.</p>

    <p>Giordino ayağa kalkıp oksijen-asetilen tüpünü söndürdü. Sonra manivela demirini alıp kestiği bölümü söktü. "Uzak durun, hem çok ağır, hem de akkor halinde."</p>

    <p>Az sonra çelik duvar parçası büyük bir gürültüyle yerinden çıktı ve düştü.</p>

    <p>Pitt bir el feneri alıp deliğe yaklaşarak ambarın içini aydınlattı. Bir süre fenerle taradıktan sonra dönüp heyecanla bekleyenlere baktı.</p>

    <p>"Ee?" diye sordu Mendoza merakla.</p>

    <p>Pitt tek sözcükle yanıtladı. "Euraka!"</p>
  </div>
</body>
</html>
