<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2 class="MsoNormal" style="margin-bottom: 2.4pt; text-align: justify;">68</h2>

    <p>Giordino geldiğinde Pitt hangarında üzeri açık bir gezi arabasının arka koltuğuna gömülmüş oturmaktaydı. 1925 modeli İtalyan yapımı Isotta-Fraschini nefis döşeme işçiliği ve zarif biçimiyle Giordino'yu hayran bırakırdı.</p>

    <p>Pitt arabanın üç metre ötesinde bir üç-ayak üzerine yerleştirilmiş yazı tahtasına bakarak düşünüyordu. Tahtanın bir yanında bütün iç suyollarını gösterir bir harita, tahtadaysa gemi listesine benzer alt alta yazılmış adlar vardı.</p>

    <p>"Şimdi amiralin bürosundan geliyorum," dedi Giordino.</p>

    <p>"Yeni bir şey var mı?" diye sordu Pitt gözlerini tahtadan ayırmadan.</p>

    <p>"Kuvvet Komutanları da adamlarını aramaya soktular. Onca CIA ve FBI ajanıyla birlikte sanırım yarın akşama kadar bütün alanı didik didik aramış olurlar."</p>

    <p>"Havadan, karadan ve denizden," diye mırıldandı Pitt. "Maine'dan Florida'ya kadar."</p>

    <p>"Neden kötümsersin?"</p>

    <p>"Boşuna zaman kaybı. Mavna burada değil," dedi Pitt elindeki tebeşiri havaya atarak. Giordino merakla baktı. "Sen neler geveliyorsun? Mavnanın buralarda bir yerde olması gerek."</p>

    <p>"Hiç de değil."</p>

    <p>"Yani herkes yanlış alanı mı arıyor diyorsun?"</p>

    <p>"Sen Bougainvilleler'in yerinde olsun, bu alanın karış karış aranacağını düşünmez misin?" "Elbette," dedi Giordino. "Hatta mavnayı kamufle etmek için ya ağaçların altına sokarım ya başka bir su kenarı deposu içine gizlerim ya da dışını dev bir tavuk kümesi haline getiririm. Yani en mantıklı iş olarak mavnayı gizlerim."</p>

    <p>Pitt kahkahayı bastı. "Kümes ha, bak bu güzel işte."</p>

    <p>"Daha iyi bir fikrin var mı?"</p>

    <p>Pitt, Isotta'dan çıkıp tahtanın yanına geldi ve haritayı yukarı katlayıp altından başka bir harita çıkardı. Bu da Meksika Körfezi kıyılarını gösteriyordu. "Evet, daha iyi bir fikrim var." Parmağını kırmızı mürekkeple çember içine alınmış bir noktaya bastırdı. "Margolin ve Loren'in içinde bulunduğu mavna buralarda yerde."</p>

    <p>Giordino yaklaşıp işaretli alana baktı. Sonra hayretler içi de Pitt'e döndü.</p>

    <p>"New Orleans mı?"</p>

    <p>"New Orleans'ın altı," diye düzeltti Pitt. "Şu anda oralar bir yere bağlanmış olduğunu sanıyorum."</p>

    <p>Giordino olamaz gibisinden başını salladı. "Sen kaçırmışsın. Yani bana, Bougainville'in bu mavnayı bir römorka bağlayıp Charleston'dan Florida burnunu geçip, körfezi aşarak tâ Mississippi Nehri'ne kadar olan bin yedi yüz millik mesafeyi dört gün de aldığını mı söylüyorsun? Üzgünüm, ahbap, ama bir römorkör bir mavnayı bu denli hızla çekemez."</p>

    <p>"Pekâlâ," dedi Pitt. "Peki, ya bu bin yedi yüz millik mesafeyi kısaltmışlarsa?"</p>

    <p>"Nasıl?" diye sordu Giordino. "Tekerlek takıp karadan giderek mi?"</p>

    <p>"Şaka yapmıyorum," dedi Pitt ciddileşerek. "Yeni açılan Florida kanalından geçirerek, Atlantik'teki Jacksonville'den Meksika Körfezi'ndeki Crystal Nehri'ne geçerek eyaletin bütün güney yarısını aşmış olurlar."</p>

    <p>Giordino anlamaya başlıyordu. Yeniden haritaya baktı, ölçeği inceledi. Sonra başparmağını ve işaret parmağını pergel gibi kullanarak Charleston'la New Orleans arasındaki kısalan mesafeyi hesapladı. Hesabı çıkarıp da Pitt'e döndüğünde yüzünde koyun gibi bir gülümseme vardı.</p>

    <p>"Doğru." Ama yüzündeki gülümseme hemen kayboldu. "Ee, bu neyi kanıtlar ki?"</p>

    <p>"Bougainvilleler'in kaçak mallarını boşalttıkları, çok iyi korunan özel bir limanları olmalı. Büyük olasılıkla nehrin New Orleans'la körfez girişi arasındaki kıyıda bir yerde."</p>

    <p>"Mississippi Deltası?" Giordino şaşkınlığını gizleyemiyordu. "Bu sonuca nasıl vardın?"</p>

    <p>"Bak işte," dedi Pitt tahtada yazılı gemi adlarını göstererek. Sonra yüksek sesle okumaya başladı. "Pilottown, Belle Chasse, Buras, Venice, Boothville, Chalmette... bütün gemiler yabancı bandralı, ama tümü de bir ara Bougainville Denizcilik Şirketi'nin malı olmuş."</p>

    <p>"Ben bağlantıyı kuramadım."</p>

    <p>"Haritaya bir daha bak. Bütün bu gemiler nehir deltası boyunca uzanan kentlerin adlarını almış."</p>

    <p>"Sembolik bir şifre mi?"</p>

    <p>"Bougainvilleler'in tek hatası, gizli operasyonlarını yürüttükleri alanı gösteren bir şifre kullanmaları."</p>

    <p>Giordino daha yakından baktı. "Tanrım, bak işte bu çok güzel uydu."</p>

    <p>"Senin Bronco'na karşılık Isotta-Franschini'mi koyarım ki, Loren'i bulacağımız yer burasıdır."</p>

    <p>"Kabul."</p>

    <p>"Hemen NUMA hava terminaline git ve bir Lear jeti çıkar. Ben amirale telefon edip neden New Orleans'a gittiğimizi açıklarım."</p>

    <p>Giordino kapıya doğru yürümeye başladı. "Sen oraya geldiğinde uçak hazır olur."</p>

    <p>Pitt hemen üst kata çıkıp bir çantaya giyeceklerini attı. Silah dolabını açıp eski bir Colt Thompson hafif makineliyle iki kutu .45 kalibrelik mermi alarak bir keman kutusuna yerleştirdi. Sonra da Sandecker'e telefon açtı.</p>

    <p>Kendini Sandecker'in özel sekreterine tanıtıp hemen amirale bağlandı. "Amiral?"</p>

    <p>"Dirk?"</p>

    <p>"Mavnanın bulunduğu yeri bulduk sanıyorum."</p>

    <p>"Neredeymiş?"</p>

    <p>"Mississippi Nehri Deltası. Al'la birlikte hemen oraya gidiyoruz."</p>

    <p>"Deltada olduğunu nasıl anladınız?"</p>

    <p>"Yarısı tümevarım, yarısı tahmin, ama tek olasılık." Sandecker biraz duraksadıktan sonra, "Hemen davranmayın," dedi sesini alçaltarak.</p>

    <p>"Davranmayalım mı? Siz ne diyorsunuz?"</p>

    <p>"Alan Moran aramanın iptal edilmesini istiyor." Pitt donup kalmıştı.</p>

    <p>"Vince Margolin öldüğü için bütün bu aramanın hem zaman, hem de para kaybı olduğunu söylüyor."</p>

    <p>"Moran salağın teki."</p>

    <p>"Margolin'in kaybolduğu gece giydiği elbiseler ondaymış."</p>

    <p>"Loren var o zaman."</p>

    <p>"Moran onun da öldüğünü söylüyor."</p>

    <p>Pitt kendini bataklığa gömülür gibi hissediyordu. "Yalan söylüyor!"</p>

    <p>"Belki de, ama eğer Margolin konusunda haklıysa, sen şu anda yarının ABD Başkanı'na hakaret ediyorsun."</p>

    <p>"O alçak Başkan'lık yeminini ettiği gün ben vatandaşlıktan çıkıyorum."</p>

    <p>"Yalnız sen değilsin," dedi Sandecker. "Ama kişisel duyguların durumu değiştirmiyor."</p>

    <p>Pitt cayacak gibi değildi. "Sizi Louisiana'dan ararım."</p>

    <p>"Bunu söylemeni bekliyordum. Aman teması kesme. Ben de bu taraftan elimden geleni yaparım."</p>

    <p>"Sağol, üçkâğıtçı patronum."</p>

    <p>"Haydi, kıçını kıpırdat bakalım. Giordino'ya da söyle, benim purolarımı araklamasın."</p>

    <p>Pitt gülerek telefonu kapattı. Çantasını hazırlayıp hangarından çıktı. Arabasına atlayıp oradan uzaklaştıktan üç dakika sonra telefonu çalmaya başladı.</p>

    <p>Oradan iki yüz mil ötede Sal Casio çaresizlik içinde kıvranarak telefonun açılmasını bekliyordu.</p>
  </div>
</body>
</html>
