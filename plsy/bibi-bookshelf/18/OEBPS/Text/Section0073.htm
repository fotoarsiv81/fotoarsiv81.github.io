<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2 class="MsoNormal" style="margin-bottom: 2.4pt; text-align: justify;">69</h2>

    <p>Öğlen on ikiyi on geçe Alan Moran, Capitol'deki ana koridoru geçip dar bir merdivenden inerek ayakaltı olmayan, özel işleri için kullandığı bir büroya geldi. Onun durumundaki pek çok adam yanında sürekli yardımcı bulundururdu, ama Moran bir yere gideceği zaman peşine kimseyi takmaz, böylece gereksiz konuşmalarla dikkatini dağıtmasını önlerdi. Moran'ın yüzünde her an yırtıcı hayvanları kollayan bir Afrika antilobunun ürkekliği vardı. Gözlerinde en küçük bir ifade olmayan bu adamın yaşamdaki tek tutkusu iktidardı; ne biçimde, ne koşullarda elde edilirse edilsin, iktidar. Kongre'deki ayrıcalıklı yerini sağlayabilmek için kamuoyunda bir imaj yaratmış ve bunu korumaya özen göstermişti.</p>

    <p>Dini bütün, dostçul ama sıkılgan, esprili ve her an yardıma hazır, yokluk içinden gelmesine karşın kendi kendisini yetiştirmiş adam görüntüsü pek çok kişiyi aldatmıştı.</p>

    <p>Oysa özel yaşamı bambaşkaydı. Tanrı'ya inanmaz, seçmenleri ve halkı cahil bulur, onların sorunlarını kendi yararına çevireceği fırsatlar olarak görürdü. Hiç evlenmemişti, yakın arkadaşı da yoktu, kiralık bir dairede tövbekâr bir keşiş gibi yaşardı. Temel gereksinimlerinden artan her dolar Chicago'daki gizli şirketine gider, burada yasadışı yollardan, rüşvetlerden gelen diğer paralara eklenirdi. Burada biriken miktarsa Moran'ın siyasal etkisini güçlendirmek için sağa sola dağıtılırdı. İş dünyasında ve devlet kademelerinde Moran'a borçlu kalmamış pek az kimse vardı.</p>

    <p>Douglas Oates, Sam Emmet, Martin Brogan, Alan Mercie ve Jesse Simmons, Moran'ın odasında onu beklemekteydiler. Moran odaya girip masasına geçerken hep birden ayağa kalktılar. Adamın tavrında belirgin bir kibirlilik vardı. Onları özel bölgesine çağırmış ve bu çağrıya uymaya zorunlu kılmıştı.</p>

    <p>"Benimle bu toplantıyı kabul ettiğiniz için sağolun, baylar, dedi yapmacık bir gülüşle. "Sanırım nedenini biliyorsunuzdur."</p>

    <p>"Başkan'lığı devralma olasılığını tartışmak için," dedi Oates.</p>

    <p>"Bunun olasılığı falan yok artık," diye atıldı Moran. "Sena bu akşam saat yedide toplanacak. Yönetim sırasında ben olduğuma göre, hemen yemin edip Başkan'ın hasta kafasıyla açtı yaraları sarmaya başlamak benim görevimdir."</p>

    <p>"Biraz fazla acele etmiyor musunuz?" diye sordu Simmons. "Eğer Başkan'ın daha fazla zarar vermesini önleyeceksem, hayır."</p>

    <p>Oates kuşkulu görünüyordu. "Bazı çevreler sizin bu telaşlı davranışınızı, en azından Vince Margolin'in ölümü kanıtlanana kadar eyleme geçmenizi, iktidarı devralmak için uygunsuz bir girişim olarak niteleyebilir. Hele bir de Başkan'ı devirmek için onca çabanızdan sonra... "</p>

    <p>Moran bir an Oates'a kötü kötü baktıktan sonra Emmet'e döndü. "Başkan Yardımcısı'nın nehirde bulunan giysilerini verdim size."</p>

    <p>"FBI laboratuvarında bu giysilerin Margolin'e ait olduğu tanıtlandı." dedi Emmet. "Ama iki haftadan beri suda olduğunu gösteren hiçbir belirti yok."</p>

    <p>"Herhalde kıyıya sürüklenmiş olmalı."</p>

    <p>"Size bunu getiren balıkçının Potomac Nehri'nin tam ortasında bulduğunu söylemiştiniz."</p>

    <p>"FBI başkanı sensin," diye çıkıştı Moran öfkeyle. "Sen araştır bakalım. Burada duruşmada değilim."</p>

    <p>"Sanırım Margolin'in aranmasına devam etmek burada bulunan herkes için daha iyi olur," dedi Oates.</p>

    <p>"Aynı görüşteyim," dedi Brogan. "Cesedini bulana dek onu yok sayamayız."</p>

    <p>"Herkes sormaya başlar sonra," dedi Mercier. "Nasıl öldüğünü sorarlar."</p>

    <p>"Belli ki boğulmuş," dedi Moran. "Herhalde Eagle battığı zaman."</p>

    <p>"Ayrıca," diye devam etti Mercier. "Marcus Larimer'le birlikte Eagle'dan çıkıp Karayipler'de, hâlâ kesin yeri bilinmeyen, o balık avına nasıl gittiğinizi yeterli bir biçimde açıklamadınız."</p>

    <p>"Kongre bir soruşturma komisyonu kurarsa, o zaman bütün soruları seve seve yanıtlarım," dedi Moran. "Ama burada ve bana karşı oldukları hiç tartışma götürmeyen insanların karşısında değil."</p>

    <p>"Şunu bilmeniz gerekir," dedi Oates. "Yapmış olduğu hatalara karşın biz hâlâ Başkan'a bağlıyız."</p>

    <p>"Bundan bir an bile kuşku duymadım," dedi Moran. "Bu sabah sizi bu nedenle çağırdım zaten. Senato oylamasını bitirdikten on dakika sonra yemin edip Başkan olacağım. Yapacağım ilk resmi iş de, sizin ya istifa ettiğinizi ya da kovulduğunuzu ilan etmek olacak, seçim sizin. Bu gece yarısından sonra hiçbiriniz artık Amerika Birleşik Devletleri hesabına çalışmayacaksınız."</p>
  </div>
</body>
</html>
