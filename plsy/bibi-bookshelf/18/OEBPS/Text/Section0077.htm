<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2 class="MsoNormal" style="margin-bottom: 2.4pt; text-align: justify;">72</h2>

    <p>Sandecker, Emmet'in FBI merkezindeki özel odasında oturmuş, ağzındaki puro izmaritini kemiriyor, aklından bin türlü şey geçiyordu. Brogan da elindeki yarısı boşalmış kahve fincanına dalgın dalgın bakmaktaydı.</p>

    <p>General Metcalf içeri girip bir koltuğa oturdu. "Hepiniz tabut taşıyıcılara dönmüşsünüz," dedi yapmacık bir neşeyle.</p>

    <p>"Öyle değil miyiz?" dedi Brogan. "Senato oylamayı bitirir bitirmez yapacağımız bir şey kalmıyor."</p>

    <p>"Şimdi, Senato resepsiyon odasından geliyorum," dedi Metcalf. "Oates, Başkan'ın partisindeki adamları biraz daha dayanmaları için inandırmaya çalışıyor."</p>

    <p>"Başarma olasılığı var mı?" diye sordu Sandecker.</p>

    <p>"Hiç yok. Senato yalnızca bir formalite toplantısı yapacak. Tam dört saat sonra her şey bitmiş olacak."</p>

    <p>Brogan nefret içinde başını sallıyordu. "Duyduğuma göre, Moran yemin töreni için Yüksek Mahkeme Başkan'ını yanında bulunduracakmış."</p>

    <p>"Soysuz herif, bir saniye bile kaybetmek istemiyor," dedi Emmet.</p>

    <p>"Louisiana'dan bir haber var mı?" diye sordu Metcalf.</p>

    <p>Emmet olumsuz anlamda başını salladı. "Bir saatten beri ses yok. Son raporda sorumlu ajanım hâlâ kuşku çeken bir liman tesisi aradıklarını söylemişti."</p>

    <p>"Margolin'i deltada sakladıklarını gösteren somut bir kanıt var mı?"</p>

    <p>"Yalnızca benim özel projeler müdürümün bir varsayımı," dedi Sandecker.</p>

    <p>Metcalf, Emmet'e baktı. "Bougainvilleler için ne yapacaksın?"</p>

    <p>"Elli ajanımı o işe verdim."</p>

    <p>"Tutuklayabilecek misin?"</p>

    <p>"Boşuna olur. Min Koryo ve Lee Tong bir saat sonra salıverirler."</p>

    <p>"Yeterli kanıt olması gerekir."</p>

    <p>"Savcılık için dişe dokunur bir şey yok. Yasadışı operasyonlarının çoğu sınırlarımız dışında, Amerika Birleşik Devletleri'yle pek dost sayılmayan Üçüncü Dünya ülkelerinde yapıyor..." Telefon çaldı. "Emmet."</p>

    <p>"Ben ajan Goodman, efendim." "Ne var, Goodman?"</p>

    <p>"Louisiana'da ajan Griffin'le temas kurdum."</p>

    <p>"Of, nihayet," dedi Emmet. "Hemen bağlayın." Az sonra Emmet zorlukla soluyan bir adamın sesini duydu. Diğerlerinin de işitmesi için hoparlör amfisini açtı.</p>

    <p>"Griffin, ben Sam Emmet, işitiyor musun?"</p>

    <p>"Evet, efendim, sesiniz iyi geliyor." Adamın acı çektiği belliydi. "Başımız belaya girdi."</p>

    <p>"Ne oldu?"</p>

    <p>"New Orleans'ın yetmiş mil kadar aşağısında iskeleye bağlı bir Bougainville yük gemisi bir römork ve bir nehir mavnası gördük. Adamlarımla arama yapmak için içeri girmek isterken gemide bulunan makineli silahlarla üzerimize ateş açıldı. Herkes vuruldu... iki ölü, ben dahil, yedi yaralı var. Tam bir kırım oldu." Griff'in sesi bir an boğuklaştı, sonra birkaç saniye hiç konuşamadı. Yeniden konuşmaya başladığında sesi iyice güçsüzleşmişti. "Daha önce arayamadığım için üzgünüm, ama haberleşme aygıtımız isabet aldığı için bir telefon bulana kadar iki mil yürümek zorunda kaldım."</p>

    <p>Emmet'in yüzünde bir acıma ifadesi belirdi. Kan kaybeden yaralı bir adamın kavurucu yaz güneşinde iki mil yürümesi taş gibi yüreğini epey kıpırdatmıştı.</p>

    <p>Sandecker mikrofona yaklaştı. "Pitt ve Giordino ne oldu?"</p>

    <p>"NUMA'dan gelenler ve benim bir ajanım helikopterle havadan gözlüyorlardı," diye yanıtladı Griffin. "Onlar da epey isabet alıp nehrin üst kısımlarında bir yerde çakıldılar. İçinde sağ kalan olduğunu sanmıyorum."</p>

    <p>Sandecker geri çekildi, yüzü taş kesilmişti.</p>

    <p>Emmet mikrofona uzandı. "Griffin?"</p>

    <p>Griffin'den gelen tek karşılık amansız bir geveleme oldu.</p>

    <p>"Griffin, dinle beni. Devam edebilecek misin?"</p>

    <p>"Evet, efendim... gayret edeceğim."</p>

    <p>"Nehir mavnasına ne oldu?"</p>

    <p>"Römork... römork çekiyordu."</p>

    <p>"Nereye çekiyordu?"</p>

    <p>"Nehrin aşağısına doğru... son gördüğümde Head of Passes'e doğru."</p>

    <p>"Head of Passes mı?"</p>

    <p>"Mississippi'nin sonu, nehir burada denize dökülen üç ana kanala ayrılıyor," diye yanıtladı Sandecker. "Güney Kanalı, Güneydoğu Kanalı ve Loutre Kanalı. Çoğu gemiler ilk iki kanalı kullanırlar."</p>

    <p>"Griffin, mavna bulunduğun yerden ayrılalı ne kadar oldu?" Yanıt gelmedi, hattın kesildiğini gösteren bir ses de yoktu. "Sanırım bayıldı," dedi Metcalf. "Yardım geliyor. Anladın mı, Griffin?" Yanıt yok.</p>

    <p>"Neden mavnayı denize çıkarıyorlar?" diye sordu Brogan. "Hiçbir neden bulamıyorum," dedi Sandecker. Emmet'in dahili telefonu çaldı.</p>

    <p>"İvedi olarak Amiral Sandecker'i arıyorlar," dedi müdür yardımcısı Don Miller.</p>

    <p>Emmet başını kaldırdı. "Sizi arıyorlar, amiral. İsterseniz dış bürodan konuşabilirsiniz." Sandecker teşekkür edip dış bölmeye geçti. Telefonlu masaya oturup ışık sinyali veren beyaz düğmeye bastı. "Ben Amiral Sandecker."</p>

    <p>"Bir dakika efendim," dedi NUMA merkezinin şef santralı.</p>

    <p>"Alo?"</p>

    <p>"Ben Sandecker. Kiminle görüşüyorum?"</p>

    <p>"Sizi de bulmak amma zormuş, amiral. Eğer arayışım Dirk Pitt'le ilgili, demeseydim, sekreteriniz bu bağlantıyı asla yapmayacaktı."</p>

    <p>"Siz kimsiniz?" dedi Sandecker yine. "Adım Sal Casio. Dirk'le birlikte Bougainville olayında çalışıyoruz."</p>

    <p>Sandecker on dakika sonra Emmet'in bürosuna girdiğinde yüzü kül gibi bembeyazdı. Brogan bir terslik olduğunu hemen anladı.</p>

    <p>"Ne oldu?" diye sordu. "Hortlak görmüş gibisin." "Mavna," diye mırıldandı Sandecker. "Bougainvilleler, Moran'la anlaşma yapmışlar. Açık denize götürüp batıracaklarmış."</p>

    <p>"Ne diyorsun?"</p>

    <p>"Alan Moran'ın Başkan olabilmesi için Loren Smith ve Vince Margolin ölüme mahkûm edilmiş. Mavna yüz kulaç derinlikte onlara mezar olacak."</p>

    <p>&nbsp;</p>

    <p>"Peşimizden gelen var mı?" diye sordu nehir kılavuzu.</p>

    <p>Lee Tong kaptan köşkünden çıkıp dürbünüyle baktı. "Kimse yok. Yalnızca üç dört mil gerimizde tuhaf bir siyah duman bulutu görünüyor."</p>

    <p>"Petrol yanıyordur."</p>

    <p>"Bizi izliyor gibi."</p>

    <p>"Size öyle geliyor. Bu nehir insanın gözlerine garip oyunlar oynar. Bir mil ötede sandığın şey, aslında dört mil uzaktadır. Hiç ışık olmayan yerde ışık gördüğünü sanırsın. Üzerine geliyor gibi görünen gemi bir de bakmışsın giderek ufalıyor. İşte böyle, nehir bazen çok şakacı olur."</p>

    <p>Lee Tong yine önünde uzanan kanala baktı. Kılavuzun Mississippi hakkında hiç bitmeyen yorumlarını dinlemeye alışmıştı. Aslında adamın deneyimini ve yeteneğini çok beğenirdi.</p>

    <p>Kaptan Kim Pujon çok uzun zamandan beri Bougainville Denizcilik Şirketi hesabına profesyonel nehir kılavuzluğu yapmaktaydı. Onca yıllık deneyimine karşın hâlâ oldukça batıl inançlı sayılırdı. Gözlerini önündeki mavnadan ayırmadan 12.000 beygir gücündeki dört motorun hızlarını dengeledi. Römorkun önde dört, arkada altı dümeni vardı. Dev dizeller kocaman mavnayı iterken saatte on altı millik bir hız yapmaktaydı.</p>

    <p>Bir İsveç bandralı petrol tankeri yanlarından geçti ve dalgasıyla hem mavnayı, hem de römorku salladı. "Derin sulara ne kadar kaldı?" diye sordu Lee Tong.</p>

    <p>"On mil önce tuzlu suya çıktık. On beş dakika sonra sığ sulardan geçmiş oluruz."</p>

    <p>"İngiliz bayrağı taşıyan kırmızı tekneli bir araştırma gemisini gözle."</p>

    <p>"Mavnayı batırdıktan sonra bir Kraliyet Donanma gemisine mi çıkacağız?" diye sordu Pujon şaşarak.</p>

    <p>"Eskiden Norveçli bir ticaret gemisiydi," diye açıkladı Lee Tong. "Yedi yıl önce satın alıp bir araştırma gemisi olarak yeniden biçim verdim. Kıyı Koruma ve gümrük memurlarını atlatmak için çok işe yarıyor."</p>

    <p>"Dua edelim de peşimizdekileri de atlatabilsin."</p>

    <p>Lee Tong homurdandı. "Neden olmasın? Bizi arayan Amerikalılara römorktan alınıp gemide hapsedildiğimizi söyleyecek biri var. Hem de gerçek İngiliz aksanıyla konuşan biri. Araştırma gemisi New Orleans'da limana girdiğinde sen, ben ve tayfalarımız çoktan gitmiş olacağız."</p>

    <p>Pujon eliyle işaret etti. "Port Eads ışığı belirdi. Az sonra açık denizde oluruz."</p>

    <p>Lee Tong durumdan hoşnut, başını salladı. "Bizi şu ana kadar durduramadılarsa bundan sonra da durduramazlar."</p>

    <p>&nbsp;</p>

    <p>General Metcalf uzun ve başarılı meslek yaşamını ortaya koyarak Moran'ın tehditlerine kulak asmadan Körfez Kıyılar eyaletlerini askeri alarma geçirdi. Eglin Hava Üssü ve Florida'daki Hurlburt Field Ussü'nden havalanan savaş taktik ve özel operasyon uçakları batıya doğru yol alırken, Teksas'da Corpus Christi Deniz Hava Birliği'nden kalkanlar doğuya doğru süzülmekteydi.</p>

    <p>Metcalf ve Sandecker doğruca Pentagon'a giderek kurtarma operasyonunu yönetmek için savaş odasına geçtiler. Bu muazzam makine çalıştırılmaya başladıktan sonra yapabilecekleri tek şey, gelen raporları dinlemek ve bir projektörle ekrana yansıtılan dev boyutlu bir uydu foto-haritasına bakmaktı.</p>

    <p>Metcalf endişesini gizlemiyordu. İkide bir ellerini ovuşturuyor, haritada uçakların ışıklarla belirtilen ilerlemelerine bakıyordu.</p>

    <p>"İlk uçaklar ne zaman varırlar?" diye sordu Sandecker. "On, on iki dakikayı geçmez."</p>

    <p>"Deniz araçları?"</p>

    <p>"Bir saatten erken gelemezler," dedi Metcalf üzgün bir sesle. "Kötü yakalandık. Körfezin altmış mil içindeki bir nükleer denizaltıdan başka o çevrede tek bir Deniz Kuvvetleri aracı yok."</p>

    <p>"Kıyı koruma?"</p>

    <p>"Grand Island açıklarında silahlı bir kurtarma botu var. Belki zamanında yetişebilir." Sandecker foto-haritayı inceledi. "Sanmam. Otuz mil uzakta kalıyor."</p>

    <p>Metcalf bir mendille ellerini kuruladı. "Durum kötü görünüyor. Hava araçları korkutmaktan başka bir şey yapamaz. Mavnayı tehlikeye sokmadan römorka ateş etmeleri olanaksız. Neredeyse birbirlerine geçmiş gibiler."</p>

    <p>"Zaten böyle bir durumda Bougainville mavnayı hemen batırır."</p>

    <p>"Keşke bölgede bir deniz aracımız bulunsaydı. Hiç olmazsa bordolamaya çalışırdık."</p>

    <p>"Ve Smith'le Margolin'i canlı olarak kurtarırdık."</p>

    <p>Metcalf bir koltuğa gömüldü. "Hâlâ bir şansımız var. Deniz Kuvvetleri'ne bağlı bir SEAL takımı birkaç dakika içinde helikopterle orada olacak."</p>

    <p>"FBI ajanlarına olanlara bakılırsa, onlar da ölüme atılmış olacaklar."</p>

    <p>"Son umudumuz," dedi Metcalf çaresizlik içinde. "Eğer onlar da bu işi başarmazsa, kimse başaramaz."</p>

    <p>Bölgeye ilk gelen hava aracı Deniz Kuvvetleri'nin dört motorlu bir keşif uçağıydı. Yirmi yaşlarında, çocuksu yüzlü bir genç olan pilot eliyle aşağısını göstererek yanındaki yardımcı pilotunu dürttü.</p>

    <p>"Bir mavnayı iten römork. Bütün bu yaygaranın nedeni bunlar herhalde."</p>

    <p>"Şimdi ne yapalım?" diye sordu yardımcı pilot. Biraz daha yaşlıcaydı.</p>

    <p>"İyi haberi üsse verelim. Tabii bunun sır kalmasını istemiyorsan."</p>

    <p>Raporu verdikten yarım dakika sonra hoparlörde boğuk bir ses duyuldu. "Uçağın komutanı kim?"</p>

    <p>"Benim."</p>

    <p>"Ben kim?"</p>

    <p>"Önce sen söyle."</p>

    <p>"Ben General Clayton Metcalf, Genelkurmay Başkanı."</p>

    <p>Pilot güldü, eliyle, deli mi ne, gibisinden bir işaret yaptı. "Kafadan kontak mısın sen, dalga mı geçiyorsun benimle?"</p>

    <p>"Benim deli olup olmadığım şu anda hiç önemli değil, üstelik dalga falan da geçmiyorum. Adınız ve rütbenizi bildirin, lütfen."</p>

    <p>"Söylesem inanmazsın."</p>

    <p>"Bırakın buna ben karar vereyim."</p>

    <p>"Teğmen Ulyses S. Grant."</p>

    <p>"Neden inanayım?" diyerek güldü Metcalf. "Bu adda çok ünlü bir beyzbolcu vardı."</p>

    <p>"Benim babamdı," dedi Grant heyecanla. "Onu anımsar mısınız?"</p>

    <p>"Belleğim zayıf olsa bana dört yıldız takmazlardı," dedi Metcalf. "Uçağında video aygıtı var mı, teğmen?"</p>

    <p>"Evet... evet, efendim." Grant kiminle konuştuğunu anlayınca kekelemeye başlamıştı. "Meteorolojistler için fırtınaları yakından banda alırız."</p>

    <p>"Pentagon'a uydu yayını yapman için haberleşme subayıma söyleyim, video operatörüne frekansı versin. Kameranı römorktan ayırma."</p>

    <p>Grant, yardımcı pilotuna döndü. "Şu işe bak, olur şey değil."</p>

    <p>&nbsp;</p>

    <p>Mississippi'nin son kılavuz istasyonunu da geçen römork sonunda deniz çıkmıştı.</p>

    <p>"Otuz mil sonra derin sulardayız," dedi Kaptan Pujon.</p>

    <p>Lee Tong bir gözlü meteoroloji uçağında, başını sallayarak karşılık verdi. Sonra dürbünü alıp denizi taramaya başladı. Görünürdeki tek gemi sekiz mil uzaktan kendilerine doğru yaklaşmakta olan sözde araştırma gemisiydi.</p>

    <p>"Onları atlattık," dedi Lee Tong güven içinde.</p>

    <p>"Ama hâlâ havadan gelip bizi bombalayabilirler."</p>

    <p>"Mavnayı batırma tehlikesini mi göze alacaklar? Başkan Yardımcısı'nı canlı istiyorlar." "Mavnada olduğunu nasıl bilebilirler?"</p>

    <p>"Bilmiyorlar, en azından emin değiller. Masum görünüşlü bir römorkla mavnasına saldırmaları için bir neden de bu işte."</p>

    <p>Tayfalardan biri kaptan köşküne gelip kapıdan içeri girdi. "Efendim, kıç taraftan bir helikopter geliyor."</p>

    <p>Lee Tong dürbününü tayfanın gösterdiği yöne çevirdi. Deniz Kuvvetleri'ne ait bir helikopter sudan beş metre yükseklikten römorka doğru gelmekteydi. Kaşları çatıldı. "Adamları hemen alarma geçirin."</p>

    <p>Tayfa selam çakıp oradan ayrıldı.</p>

    <p>"Bir ganşip mi?" diye sordu Pujon endişeyle. "Tepemizde durup, mavnaya hiç hasar vermeden bizi paramparça edebilir."</p>

    <p>"Neyse ki ganşip değil. Yalnızca bir saldırı helikopteri. İçinde de römorka atlayacak deniz komandoları vardır."</p>

    <p>&nbsp;</p>

    <p>Yüzbaşı Homer Dodds helikopterin yan kapısından başını çıkarıp aşağı baktı. İki tekne de son derece sakin görünüyordu. O sırada kaptan köşkünden bir tayfa çıkıp el salladı. Hiç kuşku çekecek bir şey yoktu. Dikkat etmesi söylenen silahlar da hiçbir yerde görünmüyordu.</p>

    <p>Elindeki mikrofona seslendi. "Telsizle bağlantı kurabildiniz mi?"</p>

    <p>"Kitaptaki bütün denizcilik frekanslarını kullandık, ama yanıt vermiyorlar," dedi pilot. "Pekâlâ, bizi mavnanın üstüne bırakın o zaman."</p>

    <p>"Anlaşıldı."</p>

    <p>Dodds megafonu alıp seslendi. "Hey, römorktakiler. Amerikan Deniz Kuvvetleri adına sesleniyorum. Hızınızı kesin ve durun. Teknenize geliyoruz."</p>

    <p>Römorktaki tayfa işitmeye çalışır gibi ellerini kulağına götürdü, ama sonra başını iki yana sallayarak bunun mümkün olmadığını işaret etti. Dodds mesajını yineledikten sonra adam eliyle davet eden bir hareket yaptı. Artık iyice alçalmış helikopterden bakınca Dodds adamın Uzakdoğu'lu olduğunu fark etmişti.</p>

    <p>Römorkla mavnanın hızı kesildi ve ağır ağır durmaya başladı. Helikopter pilotu rüzgârı ayarlayarak, Dodds'un takımı son bir buçuk metreyi atlayabilsin diye, mavnanın düz güvertesi üzerinde durdu.</p>

    <p>Dodds dönüp adamlarına son bir kez baktı. Bu adamlar Deniz Kuvvetleri'nin en çetin, güçlü, acımasız, çok amaçlı katilleriydiler. Gerçekten ölümüne dövüşmekten zevk alan ender tiplerdi. Şu anda da silahları hazır, her şeyi göze almış bekliyorlardı.</p>

    <p>Helikopter mavnanın üç metre üzerindeyken birden römorktaki ambar kapıları ve kaportalar açılıp ellerinde makineli tüfeklerle yirmi tayfa fırladı.</p>

    <p>.223 kalibrelik mermiler her bir yönden deniz komandolarının üzerine yağmaya başladı. Her yanı duman ve vurulan adamların çığlıkları kaplamıştı. Dodds ve komandoları aynı şiddetle karşılık verdiler, ama bulundukları sıkışık yerde çok kolay bir hedef oluyorlardı. Çok geçmeden helikopter bir mezbahaya döndü.</p>

    <p>Yoğun ateşin gürültüsü helikopterin sesini bastırmıştı. Pilot daha ilk atışlarda vurulmuş, kontrolü kaybetmişti. Yardımcı pilot aracı yönetmek için çabaladıysa da, kontrol mekanizması işe yarar olmaktan çıkmıştı.</p>

    <p>O sırada Hava Kuvvetleri jetleri gelip durumu görmüşlerdi. Filo lideri adamlarına gerekli talimatı verip hemen dalışa geçti. Amacı römorktakilerin ateşini üzerine çekerek helikopterdekilere soluk aldırabilmekti. Ama bu taktik işe yaramadı. Lee Tong ve adamları jetlere dönüp bakmadılar bile. Jet pilotları ateş açmamak için kesin emir almışlardı; alçaktan uçmaktan başka hiçbir şey yapamamak onları müthiş öfkelendiriyordu. İçlerinden biri iyice alçalarak römorkun anten telini kopardı.</p>

    <p>Hepten kontrolsüz kalan helikopter daha fazla havada kalamadı, ölü ve yaralılardan oluşan yüküyle mavnanın yanında denize düştü.</p>

    <p>&nbsp;</p>

    <p>Meteoroloji uçağının kamerası olayı görüntülerken, bunu ekranda izleyen Sandecker ve Metcalf oturdukları yerde donup kalmışlardı. Odada bulunan kimseden ses çıkmıyordu. Herkes merakla, kurtulan var mı, diye ekrana bakmaktaydı. Az sonra denizin maviliğinde topu topu altı tane kafa göründü.</p>

    <p>"Oyunun sonu," dedi Metcalf buz gibi bir sesle.</p>

    <p>Sandecker yanıt vermedi. Ekrana arkasını dönüp konferans masasına oturdu.</p>

    <p>Metcalf bir süre hiç tepki göstermeden pilotlardan gelen raporları dinledi. Pilotlar römorka saldıramadıkları için çileden çıkmışlardı. Mavnada kimlerin olduğunu ve konuşmalarının bin mil ötede, Pentagon'da kaydedildiğini bilmediklerinden, komuta düzeyindeki herkese yüksek sesle sövüp saymaktaydılar.</p>

    <p>Sandecker bunları işitince elinde olmadan gülümsedi. Adamlara hak vermemek elde değildi.</p>

    <p>O sırada tanıdık bir ses devreye girdi. "Teğmen Grant arıyor. Sizi doğrudan aramam mümkün mü, generalim?"</p>

    <p>"Evet, evlat," dedi Metcalf. "Söyle bakalım."</p>

    <p>"Bölgeye yaklaşan iki gemi var, efendim. Birincisinin görüntüsünü yolluyorum."</p>

    <p>Yeni bir umutla herkesin gözü ekrana çevrildi. Önceleri resim küçük ve net değildi. Sonra uçaktaki kamera kırmızı tekneli gemiyi zumladı.</p>

    <p>"Buradan göründüğü kadarıyla bir araştırma gemisi," dedi Grant.</p>

    <p>O anda esen bir rüzgâr geminin bayrağını iyice belirledi.</p>

    <p>"İngilizmiş," dedi Metcalf üzgün bir sesle. "Yabancı uyruklulara da gidip bizim için ölmelerini söyleyemeyiz ya."</p>

    <p>"Haklısın, tabii. Oşinografi araştırmacılarının otomatik silah taşıdığını hiç duymadım." Metcalf dönüp mikrofona seslendi. "Grant?"</p>

    <p>"Buyrun, efendim?"</p>

    <p>"İngiliz araştırma gemisiyle temas kurun da helikopterden kurtulanları toplamasını rica edin."</p>

    <p>Grant daha karşılık veremeden ekrandaki görüntü önce bulanmaya başladı, sonra ekran hepten karardı.</p>

    <p>"Görüntü gitti, Grant."</p>

    <p>"Bir dakika, generalim. Kameraya bakan adamın kayıt aygıtındaki pillerin bitmiş olduğunu söylüyor. Bir dakikaya kalmaz değiştirir."</p>

    <p>"Römorktaki durum nasıl?"</p>

    <p>"Mavnayla beraber yoluna devam ediyor, ama şimdi yavaşladı."</p>

    <p>"Şans bir türlü bize gülmedi, değil mi, Jim?" dedi Metcalf. "Hayır, Clayton. Hiç şansımız olmadı." Sandecker biraz duraksadı. "Tabii eğer ikinci gemi bir Kıyı Koruma botu değilse." "Grant?" diye gürledi Metcalf. "Şimdi bitiyor, efendim."</p>

    <p>"Onu bırak şimdi. İkinci gemi nasıl bir şey? Kıyı Koruma mı, Deniz Kuvvetleri mi?"</p>

    <p>"İkisi de değil, efendim. Kesinlikle sivil bir gemi."</p>

    <p>Metcalf bunu duyunca yıkıldı, ama Sandecker'in içinde bir umut kıvılcımı parlamıştı. Mikrofona uzandı.</p>

    <p>"Grant, ben Amiral Sandecker'im. Bu gemiyi biraz tanımlayabilir misin?"</p>

    <p>"Okyanusta görebileceğiniz gemilere hiç benzemiyor."</p>

    <p>"Ulusu ne?"</p>

    <p>"Ulusu mu?"</p>

    <p>"Yani bayrağı. Ne bayrağı asmış?"</p>

    <p>"Bana inanmazsınız."</p>

    <p>"Söylesene be adam."</p>

    <p>"Amiralim, ben Montana'da doğup büyüdüm, ama tarih kitaplarında okuduğum kadarıyla, bir Konfederasyon bayrağı gördüm mü tanıyabilirim."</p>

    <p>&nbsp;</p>

    <p>Yandan çarkları deniz suyunda köpükler saçarak, iki bacasından yükselen kara dumanlarıyla Stonewall Jackson, tıpkı bir su birikintisinin üstünden atlarken eteklerini kaldırmış hamile bir kadının zarafetiyle römorka doğru son hızla yaklaşmaktaydı.</p>

    <p>Güney Eyaletleri Konfederasyonu'nun çapraz çubukları ve yıldızlarıyla bezenmiş bayrağı kıç sereninde dalgalanıyordu. Güvertede bir adam buharlı orgda büyük bir hırsla Güney'lilerin İç Savaş'taki ulusal marşı olan "Dixie"yi çalmaktaydı. Bu çoktan kaybolmuş bir dünyadan gelen nehir gemisinin denizi yara yara saldırıya geçişi, olayı havadan izleyen pilotları hayretler içinde bırakmıştı. Bir daha kimsenin göremeyeceği bir serüvene tanık olacaklarını biliyorlardı.</p>

    <p>Süslü kaptan köşkünde Pitt ve Giordino giderek yaklaştıkları römorka bakmaktaydılar. "Adam haklıymış," dedi Giordino bağırarak.</p>

    <p>"Hangi adam?" diye bağırarak sordu Pitt. Buhar düdüğünün ve orgun sesini bastırmaya çalışıyorlardı.</p>

    <p>“'Konfederasyon paralarınızı saklayın, Güney yeniden doğacak,' diyen adam."</p>

    <p>"Şansımız varmış ki, dediği çıktı," dedi Pitt gülerek.</p>

    <p>"Yetişiyoruz." Bunu iki metrelik dümeni iki eliyle çeviren ufak tefek bir adam söylemişti. "Hız kaybettiler," dedi Pitt.</p>

    <p>"Eğer kazanlar patlamaz ve Tonton Sevgilim bu lanet olası dalgalara dayanırsa..." Dümendeki adam sözün yarısında durdu, sakallı yüzünü hafifçe çevirip ağzındaki tütün suyunu büyük bir isabetle biraz ötedeki tükürük hokkasına tükürdü, sonra devam etti. "iki mil sonra yakalarız onları."</p>

    <p>Altmış iki yaşındaki Kaptan Melvin Belcheron tam otuz yılda beri Stonewall Jackson'u yönetmekteydi. New Orleans'dan St. Louis'e kadar her şamandırayı, her bir kıvrımı ve bütün nehir kıyısını avucunun içi gibi bilirdi. Ama gemisini açık denize ilk kez çıkarıyordu.</p>

    <p>"Tonton Sevgilim" 1915 yılında Kentucky, Columbus'da, Ohıo Nehri üzerinde yapılmıştı. Buharlı gemilerin altın devrinde yapılan en modern gemiydi ve bugüne dek yalnızca o kalmıştı. Yanan kömür kokusu, buhar makinesinin gürültüsü ve yandan çarkların suyu şaplatmasının bundan sonra yalnızca tarih kitaplarında sözü edilecekti.</p>

    <p>Uzunluğu doksan, genişliğiyse on beş metreyi buluyordu. Motorları dakikada kırk devir yapmaktaydı. Bin tonluk ağırlığına karşın su çekimi yalnızca seksen santimetreydi.</p>

    <p>Ana güvertenin altında kan ter içinde dört adam dört tane yüksek basınç kazanının altındaki ocaklara kürek kürek kömür atıyorlardı. Basınç ibresi kırmızıyı göstermeye başlayınca, McGeen adında yaşlı bir İskoç olan başçarkçı, başındaki şapkayı çıkarıp göstergenin üstüne koydu.</p>

    <p>Pitt, Jackson Kalesi yakınında helikopterini sığ suya zorunlu iniş yaptırıp Giordino ve Hogan'la güç bela kıyıya çıktıktan sonra olanları anlatmış ve römorkun peşine düşme önerisini herkesten önce McGeen kabul etmişti. Diğerleri bu öneriyi önce hayretle karşılamışlardı, ama oradaki bir şerif yardımcısının birkaç mil aşağıda gördüğü ölü ve yaralı FBI ajanlarını anlatması ve delik deşik olmuş helikopteri görünümü üzerine McGeen hemen ocağı fayrap etmiş, Belcheron da Altıncı Louisiana Alay'ından kırk kadar gönüllü ve iki tane antika top bulmuştu.</p>

    <p>"Boşaltın kömürü, aslanlarım," diye karaderili ateşçileri yüreklendiriyordu McGeen. Açık duran ocak kapılarının önünde keçisakalı ve uzun, gür kaslarıyla şeytanı andırıyordu. "Eğer Başkan Yardımcısı'nı kurtarmak istiyorsak, daha çok buhar gerek."</p>

    <p>Stonewall Jackson sanki görevinin ivediliğini anlamışçasına römorkun peşinden deli gibi atılmaktaydı. Yeni yapıldığında son hızı saatte on beş mil kadardı, ama son kırk yıl içinde on ikiden fazla hız yapmamıştı. Şimdi akıntıyı da arkasına alarak saatte on sekiz mile kadar çıkmıştı. Güney Kanalı'nı geçerken hızı yirmiye çıkmış, bacalarından duman ve kıvılcımlar patlar gibi yükselmeye başlamıştı.</p>

    <p>Kimi dişçi, kimi muslukçu, kimi muhasebeci olan ve belli günlerde özel merak olarak İç Savaş üniformalarıyla savaş günlerini canlandıran kırk gönüllü yün örgü üniformaları içinde uflayıp puflamaktaydılar. Komutanları olan bir binbaşının emriyle kocaman pamuk balyalarını dizip kendilerine siper yaptılar. Jackson Kalesi'nden getirilen iki Napolyon tipi top McGeen'in özel olarak sakladığı güllelerle birlikte pruvada yerleştirildi.</p>

    <p>Pitt giderek kale görünümü alan pamuk balyalarına baktı. Çeliğe karşı pamuk, otomatik tüfeklere karşı tek atışlı kırmalı tüfekler, diye geçirdi içinden.</p>

    <p>Çok ilginç bir savaş olacağa benziyordu.</p>

    <p>Teğmen Grant altındaki bu olağanüstü görünümden gözlerini zorlukla ayırıp İngiliz gemisini telsizle aradı.</p>

    <p>"Hava Kuvvetleri Hava Gözlem uçağı sıfır-dört-sıfır, oşinografik araştırma gemisini arıyorum. Beni duyuyor musunuz?"</p>

    <p>"Elbette, Yankee. Seni çok rahat duyuyorum," dedi neşeli bir İngiliz sesi. "Burası Kraliyet Gemisi Pathfinder. Sizin için ne yapabiliriz, sıfır-dört-sıfır?"</p>

    <p>"Üç mil batınızda bir helikopter düştü. Kurtulanları sudan alabilir misiniz, Pathfinder?" "Elbette alırız. Herhalde boğulmalarını seyredecek değiliz."</p>

    <p>"Ben kaza alanı üzerinde duracağım. Beni izleyin."</p>

    <p>"Anlaşıldı. Hemen geliyoruz. Tamam."</p>

    <p>Grant suda çırpınan adamların üzerinde beklemeye başladı. Deniz sıcak olduğundan donma tehlikesi yoktu, ama kanayan bir yaranın köpekbalıklarını çekmesi kesindi. "Sözün pek geçmiyor," dedi yardımcı pilotu.</p>

    <p>"Ne demek istiyorsun?" diye sordu Grant.</p>

    <p>"İngiliz gemisi söylendiği gibi yapmıyor. Rotası değişti."</p>

    <p>Grant ön cama doğru eğilip baktı. Yardımcı pilotu haklıydı. Pathfinder gerçekten de rota değiştirmiş, doğruca Stonewall Jackson üzerine gitmekteydi.</p>

    <p>"Pathfinder, burası sıfır-dört-sıfır," diye seslendi Grant. "Bir sorun mu var? Tekrar ediyorum. Bir sorun mu var?"</p>

    <p>Hiç yanıt yoktu.</p>

    <p>"Korkunç bir hayal görmüyorsam," dedi Metcalf hayretler içinde ekrana bakarak. "Tom Sawyer devrinden kalma bu antika, römorka saldırmaya niyetli."</p>

    <p>"Görünüşe göre öyle," dedi Sandecker.</p>

    <p>"Nereden çıktı acaba?"</p>

    <p>Sandecker kollarını kavuşturmuş, yüzünde umutlu bir ifadeyle ekrana bakmaktaydı. "Pitt." diye mırıldandı. "Seni sorumsuz, soytarı kerata."</p>

    <p>"Bir şey mi dedin?"</p>

    <p>"Yalnızca tahmin yürütüyorum."</p>

    <p>"Ne yapabileceklerini sanıyorlar ki?"</p>

    <p>"Sanırım toslayıp bordalayacaklar."</p>

    <p>"Çılgınlık, düpedüz çılgınlık," dedi Metcalf. "Römorktaki makineli tüfekler bir dakikada tümünü biçerler."</p>

    <p>Sandecker birden gerildi; ekranda, geri planda, odada başka kimsenin görmediği bir şey fark etmişti.</p>

    <p>Hemen Metcalf'ın kolunu tuttu. "İngiliz gemisi!"</p>

    <p>Metcalf şaşırmıştı. "Ne olmuş?"</p>

    <p>"Tanrım, baksana sen de. Buharlı gemiye çarpacak."</p>

    <p>Metcalf da iki gemi arasındaki aranın giderek kapandığını gördü. Az sonra Pathfinder tam yol verince dümen suyu da köpüklenmeye başlamıştı.</p>

    <p>"Grant!" diye kükredi.</p>

    <p>"Buradayım, efendim."</p>

    <p>"O İngiliz gemisi neden sudaki adamlara yardıma gitmiyor?"</p>

    <p>"Bilmiyorum, generalim. Kaptanları önce ricamı kabul etti, ama sonra yandan çarklı geminin üzerine gitmeye başladı. Bir daha da konuşamadım. Benim çağrılarıma kulak asmıyorlar."</p>

    <p>"Bombalayın!" dedi Sandecker. "Jetleri arayın, o köpekleri bombalama emri verin!" Metcalf kararsızlık içinde çırpınıyordu. "Ama İngiliz bayrağı var."</p>

    <p>"Bahse girerim bu bir Bougainville gemisidir, bayrak da numara."</p>

    <p>"Bundan emin olamazsın."</p>

    <p>"Belki. Ama emin olduğum bir şey var: Eğer buharlı gemiye çarpacak olursa Vince Margolin'i kurtaracak başka fırsatımız kalmıyor."</p>
  </div>
</body>
</html>
