<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2 class="MsoNormal" style="margin-bottom: 2.4pt; text-align: justify;">70</h2>

    <p>Yüksek tepelerden Karadeniz'e dimdik inen yolda siyah bir Cadillac limuzin ilerliyordu. Arka koltukta oturan Vladimir Polevoi, Lugovoy'dan gelen son raporu okumaktaydı. Arada bir başını kaldırıp güneşin doğuşuna bakıyordu.</p>

    <p>İçinde ahşap dolapları, renkli televizyonu, barı ve stereo ses düzeni olan limuzin teknolojisini inceleme gerekçesiyle Polevoi tarafından özel olarak sipariş edilmiş ve Moskova'ya getirtilmişti. Araba gelir gelmez de kendi emrinde kullanmaya başlamıştı. Cadillac bir yanı ormanla kaplı bir uçurumun çevresinde yol aldıktan sonra yüksek tuğla duvarla çevrilmiş bir malikânenin ahşap kapısında durdu. Üniformalı bir nöbetçi KGB Başkanı'na selam verdikten sonra bir düğmeye bastı. Kapı sessizce açılırken içerde çiçeklere bezenmiş büyük bir bahçe belirdi. Araba bahçedeki yolu izleyip çağdaş Batı mimari tarzındaki tek katlı yapının önünde durdu.</p>

    <p>Polevoi taş merdivenleri çıkıp hole girdiğinde kendini Başkan Antonov'un sekreteri karşıladı ve denize bakan bir terasa götürdü.</p>

    <p>Birkaç dakika sora Antonov geldi. Arkasında bir tepsi içi de tütsülenmiş alabalık, havyar ve buzlu votka taşıyan güzel bir hizmetçi kız vardı. Antonov keyifli görünüyordu, teras korkuluğuna oturdu.</p>

    <p>"Yeni yazlığınız çok güzel," dedi Polevoi.</p>

    <p>"Sağol. Projesini bir Fransız mimarlık şirketine yaptırdım. Benden bir ruble bile istemediler. Ama tabii, devlet inşaat komisyonundan onay alamam. Fazla burjuva havası var. Ama boşver gitsin. Zaman değişiyor." Sonra birden konuyu değiştirdi. "Washington'dan ne haber var?"</p>

    <p>"Başkan'ı görevden alacaklar," dedi Polevoi.</p>

    <p>"Ne zaman?"</p>

    <p>"Yarın bu saatlerde."</p>

    <p>"Kesin mi?"</p>

    <p>"Evet."</p>

    <p>Antonov votka kadehini alıp bir dikişte boşalttı. Hizmetçi kız hemen kadehi tazeledi. Polevoi bu kızın yalnızca votka servisi yaparak Antonov'a hizmet ettiğini sanmıyordu. "Hesabımızda yanıldık mı, Vladimir?" diye sordu Antonov. "Çok büyük bir işi çok çabuk mu başarmaya kalktık?"</p>

    <p>"Kimse Amerikalıların ne yapacağını bilemez. Beklenildiği gibi davranmıyorlar."</p>

    <p>"Yeni Başkan kim oluyor?"</p>

    <p>"Alan Moran, Temsilciler Meclisi Başkanı."</p>

    <p>"Onunla çalışabilir miyiz?"</p>

    <p>"Oradaki kaynaklarım adamın çok kurnaz olduğunu söylüyorlar, ama kendi tarafımıza çekebilirmişiz."</p>

    <p>Antonov çok uzaktaki küçük bir balıkçı teknesine baktı. "Bana kalsaydı, bu Moran'ı Başkan Yardımcısı Margolin'e yeğlerdim."</p>

    <p>"Kesinlikle," dedi Polevoi. "Margolin komünist toplumumuzun en amansız düşmanlarındandır. Ayrıca Amerikan askeri gücünün bizimkinden üstün olması gerektiğine inanır."</p>

    <p>"Moran'ın Beyaz Saray'a girmesine gizlice yardımda bulunabilir miyiz?"</p>

    <p>Polevoi hayır anlamında başını salladı. "Tehlikesine değmez, belli olursa propaganda bir anda tersine döner."</p>

    <p>"Margolin nerede?"</p>

    <p>"Hâlâ Bougainvilleler'in elinde."</p>

    <p>"O Uzakdoğu'lu kaltağın Margolin'i serbest bırakıp Moran'ın yolunu tıkaması mümkün mü?"</p>

    <p>Polevoi omuzlarını kaldırdı. "O kadının ne yapacağını kim tahmin edebilir?"</p>

    <p>"Eğer onun yerinde olsaydım, Vladimir, sen ne yapardın?"</p>

    <p>Polevoi bir an düşündü. "Margolin'i ortadan kaldırmak için Moran'la bir anlaşma yapardım." "Moran'da bunu kabul edecek yürek var mı?"</p>

    <p>"Eğer süper bir devletin başkanlığıyla sizin aranızda son derece korunmasız bir durumda tutsak edilmiş bir adam bulunsaydı, siz nasıl karar verirdiniz?"</p>

    <p>Antonov kahkahayı bastı. "Benim içimi okuyorsun, dostum. Ne demek istediğini anlıyorum. Ben olsam hiç düşünmem adamı ortadan kaldırırdım."</p>

    <p>"Amerikan haber organları Moran'ın Margolin için boğularak öldü dediğini yazıyorlar." "Dolayısıyla senin kuramın da doğrulanmış oluyor," de Antonov. "Belki de yaşlı cadaloz bize bir iyilik yapmış olacak."</p>

    <p>"Hiç olmazsa, onunla yaptığımız anlaşma bize paraya mal olmadı."</p>

    <p>"Para dedin de, altınlardan ne haber?"</p>

    <p>"Amiral Borchavski çıkarma operasyonuna başladı. Üç hafta içinde bütün külçelerin çıkarılmış olacağını söylüyor."</p>

    <p>"Bu iyi haber," dedi Antonov. "Peki, ya Dr. Lugovoy? Başkan görevinden alındıktan sonra da projesine devam edebilecek mi?"</p>

    <p>"Edebilir," dedi Polevoi. "Başkan'ın kafasının içinde Amerika Birleşik Devletleri sırlarından oluşan muazzam bir hazine var. Lugovoy daha uzun zaman bu bilgileri alabilir."</p>

    <p>"O halde projeye devam edilsin. Lugovoy'a bizim için öğrenilmesi önemli olan siyasi ve askeri konuların bir listesini verin. Görevden ayrılan bütün Amerikalı liderlere, görevleri sırasında ne denli beceriksiz ve yeteneksiz olurlarsa olsunlar, deneyimlerinden yararlanmak için danışılır. Kapitalist kitlelerin bellekleri zayıf olur. Başkan'ın şu anda bildikleriyle ilerde seleflerinden alacağı bilgiler bizim için büyük bir kazanç olacaktır. Bu kez sabırlı davranacağız. Başkan'ın beyni daha uzun yıllar bize altın istihbarat yumurtaları yumurtlayan bir tavuk olacak."</p>

    <p>Polevoi kadehini kaldırdı. "Bugüne dek bize çalışan en büyük gizli ajanın şerefine." Antonov güldü. "Daha nice yıllar yumurtlaması dileğiyle."</p>

    <p>Dünyanın öbür ucunda Raymond Edgely bir konsol başında oturmuş, bilgisayardan çıkan bilgileri okuyordu. Bir ara gözlüklerini çıkarıp kızaran gözlerini ovuşturdu. Bitkin görünmesine karşın görev heyecanıyla dolu bir enerjisi vardı. Yarışmacı ruhu kabarmış, rakibi olan ünlü meslektaşını bu oyunda yenme fırsatı karşısında ne uyku, ne de dinlenme düşünür olmuştu.</p>

    <p>Saygın bir psikiyatri araştırmacısı olan Dr. Harry Greenberg piposunu yaktı. Dumanını üfledikten sonra piponun ağzıyla bilgisayardan çıkan sayfaları işaret etti.</p>

    <p>"Daha fazla beklemenin anlamı yok, Ray. Bence değiştirmeyi yapmaya yetecek kadar bilgi var artık."</p>

    <p>"Aleksei'yi kandırabileceğimize emin olmadan acele etmek istemiyorum."</p>

    <p>"Haydi, yap artık," diye üsteledi Greenberg.</p>

    <p>Edgely on kişiden oluşan ekibine şöyle bir baktı. Onlar da umutla Edgely'ye bakıyorlardı. "Pekâlâ," dedi. "Düşünce iletişimini Başkan'da bulunan mikroçipten merkez bilgisayarımıza aktarmak için herkes görev yerini alsın."</p>

    <p>Greenberg odayı dolaşıp bir bir herkesle konuştu ve yapılacak işlemleri kontrol etti. Üç kişi bilgisayar konsolunda oturmuş, elleri düğmelerin üstünde hazır beklemekteydiler. Diğerle­riyse ekranlar başında yer almış, bilgi kontrolü yapıyorlardı.</p>

    <p>Edgely heyecanla ellerini bir mendile sildi. Greenberg bir adım gerisinde bekliyordu.</p>

    <p>"Bir düşünce yayını ya da Lugovoy'un talimatı sırasında araya girmememiz gerekiyor," diye uyardı Greenberg.</p>

    <p>"Bunu biliyorum," dedi Edgely gözlerini beyin dalgasını tercüme eden ekrandan ayırmadan. "Bizim bilgisayar yayınımız da kalp atışı ve diğer yaşam işlevlerine uymak zorunda."</p>

    <p>Programcı talimatı verdikten sonra herkes beklemeye başladı. Boş ekran birazdan bütün bu çalışmaların başarılı ya da başarısız olduğunu gösterecekti. Dakikalar bir bir geçerken kimseden çıt çıkmıyordu. Birden ekranda beklenen sonuç belirdi: İLETİŞİM TRANSFERİ GERÇEKLEŞTİ."</p>

    <p>Herkes rahat bir soluk verip birbirini kutlamaya başladı.</p>

    <p>"Aleksei bunu yutacak mı dersin?" diye sordu Edgely.</p>

    <p>"Merak etme. En küçük bir kuşku bile duymayacaktır. Aleksei Lugovoy kimsenin kendisinden daha üstün olduğuna inanamayacak denli kendini beğenmiştir." Greenberg piposundan bir soluk çekti. "Ona vereceğimiz her şeyi yutup doğruca Moskova'ya gönderecektir."</p>

    <p>"Umarım öyle olur," dedi Edgely terli alnını silerken. "O halde şimdi yapacağımız iş, Başkan'ı Walter Reed Hastanesi'ne götürüp beynindeki mikroçipi çıkarmak olacak."</p>

    <p>"Ama daha önce yapmamız gereken başka bir şey var," dedi Greenberg bir şişe şampanya ortaya çıkararak. Mantar açılırken görevlilerden biri de bardakları dağıttı. Greenberg kadehine kaldırdı.</p>

    <p>"KGB'yi on yıl gerileten Doktor Edgely'ye," dedi gülerek.</p>
  </div>
</body>
</html>
