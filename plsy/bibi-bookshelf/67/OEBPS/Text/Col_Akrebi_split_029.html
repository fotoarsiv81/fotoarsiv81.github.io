<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Akrebi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" id="filepos861065"></p>

  <p class="calibre14"><span class="calibre10"><span class="bold"><span class="calibre7">5</span></span></span></p>

  <p class="calibre11">YENİMAHALLE</p>

  <p class="calibre12">Leyla, çay ikram eden Abdülkadir'in karısına içten bir sevgiyle baktı. Yaklaşık otuz yaşlarında, şişman, güler yüzlü bir kadındı. Arapça bilmediğinden konuşamıyor ya kocasının tercümanlığı ya da el kol işaretleriyle meramını anlatmaya gayret ediyordu. Kocasının gece yarısından sonra eve bir kadın getirmesini hiç yadırgamamıştı. Dün gece, Yenimahalle'deki mütevazı döşenmiş eve geldiklerinde Leyla, genç kadının alelacele hazırladığı yatağa hemen girmiş ve sabahın dokuzuna kadar deliksiz bir uyku çekmişti. Uykusunu alıp, dinlenmiş olarak yataktan kalktığında ev halkını kahvaltı sofrasında, kendisini beklerken bulmuştu.</p>

  <p class="calibre12">Abdülkadir'in karısının mutaassıp bir kökenden geldiği belliydi; evin içinde bile uzun saçlarını kapatan bir başörtüsü ile dolaşıyordu. Yedi ile üç yaş arasındaki, kara gözlü, kara kaşlı balaban yavrular pek sevimliydiler. Hepsi büyük bir merakla sofradaki yabancı misafiri süzüyorlardı. Anneleri daha önceden karınlarını doyurmuş olmalıydı. Abdülkadir gerçekten de kulu kölesi olmuştu Leyla'nın. Ona gerçek bir sultan gibi davranıyor, karşısında el pençe divan duruyor, o bir yere ilişmeden asla oturmuyordu. Çayını içerken Leyla sordu: "Hüseyin Rıza'yı aradın mı?" Tezgâhtar başı önüne eğik ve mahcup:</p>

  <p class="calibre12">"Sizin onayınız olmadan aramayı uygun bulmadım Sultanım," dedi. "Saat ona geliyor. Bizi göremeyince meraka kapılmıştır." "Mümkündür. Uygun görürseniz telefonla kendisine durumu bildirebilirim." "Burada kaldığımı söyleyecek misin?" Abdülkadir biraz daha kızararak:</p>

  <p class="calibre12">"Bence hiçbir mahzuru yok efendim. Sultanım uygun görürlerse, o hücre gibi yere daha fazla tahammül edemediğinizi ve akşam mağazayı terkederken benimle gelmek arzusu izhar ettiğinizi söyleyebilirim."</p>

  <p class="calibre12">Çöl Akrebi donuk bir tebessümle, "Anlıyorum," dedi. Böylece Abdülkadir dün gece yaptığı rezilliğin patronu tarafından da öğrenilmeyeceğim ima etmek istiyordu. Hüseyin Rıza'yı da fazla tedirgin etmenin anlamı yoktu. Türkiye'den çıkabilmesi için ona ihtiyacı olduğunun farkındaydı Leyla. Kahvaltısını bitirince arkasına yaslandı.</p>

  <p class="calibre12">Aklını kemiren önemli bir konu daha vardı. Acaba Halil Zeyd görevini hakkıyla yerine getirebilmiş miydi? Olaylar öylesine hızlı bir tempoyla gelişmişti ki, kaçmaktan sonucu öğrenmek imkanı olmamıştı. Halil Zeyd bir fedai idi ama taşıdığı çantanın bir bomba olduğunu asla bilmemişti. Bunu öğrenmesi ancak son nefesini verirken mümkündü. Kader ona bu kısa anı bile çok görmüş olabilirdi.</p>

  <p class="calibre12">Karşısında el pençe duran adama döndü.</p>

  <p class="calibre12">"Bu evde gazete var mı?"</p>

  <p class="calibre12">"Bu sabahki mi Sultanım?"</p>

  <p class="calibre12">"Evet ve de dünkü."</p>

  <p class="calibre12">Abdülkadir karısına dönüp Türkçe bir şeyler söyledi Kadın ok gibi yerinden fırlamıştı. Kocasının emirlerine gösterdiği itaate gülümseyerek baktı. Az sonra önüne iki gazete getirmişlerdi.</p>

  <p class="calibre12">Leyla sayfaları dikkatle çevirdi, resimlerle ilgilendi. Aradığı haberi bulamamış gibi yüzü asıldı. "Ben okuyup anlayamıyorum," dedi Abdülkadir'e. "Bak bakalım, Boğaz'daki lüks bir villada patlama ile ilgili herhangi bir haber var mı? Esaslı bir infilak olmalı. Ünlü bir işadamının ölümü ya da onun gibi bir şey."</p>

  <p class="calibre12">Tezgâhtar gazete sayfalarını ağır ağır çevirerek, inceden inceye tetkik etti. Sonra başını sallayarak, "Böyle bir habere rastlayamadım Sultanım," dedi. "Bahsettiğiniz o işadamının adı neydi?"</p>

  <p class="calibre12">Leyla dalgın dalgın söylendi. "Ahmet Özveren." Abdülkadir olumsuzca başını sallıyordu. "Yok Sultanım."</p>

  <p class="calibre12">Leyla düşünceli bir tarzda sordu: "Burada bazı haberler sansüre uğrar mı?" "Hayır efendim. Basın öğrendiğini yazar. Hele söylediğiniz gibi önemli bir iş adamıysa mutlaka haber olurdu. Basın böyle haberlere bayılır, okurun ilgisi de çok olur."</p>

  <p class="calibre12">Genç kadını bir kuşku almıştı. Galiba korktuğu başına geliyordu. Ahmet Özveren gibi meşhur bir işadamının ölümü nasıl olur da gazetelere manşet teşkil etmezdi?</p>

  <p class="calibre12">Yoksa Halil Zeyd görevi yerine getirememiş miydi? Kanının çekildiğini duyumsar gibi oldu.</p>

  <p class="calibre12">Bunu düşünmek bile istemedi. Bu görevin bitmediği anlamına geliyordu. Müthiş bir çaresizlik benliğini kapladı. Yusuf Maksudi de ölmüştü. Tek başına kalmıştı ve başarısızlığa asla tahammül edemezdi. Bu tür başarısızlığı hiç yaşamamıştı. Ülkeme alnımda bu leke ile nasıl dönerim, diye hayıflandı. Kısık sesle Abdülkadir'e, "Bu olayı benim için incele. Sor, soruştur. Çok önemli," dedi.</p>

  <p class="calibre12">Abdülkadir başını önüne eğdi, sessizce dışarı süzüldü. Sultanının gerçek bir düş kırıklığına ve üzüntüye düştüğünü sezinlemişti. Yarım saat sonra döndüğünde koltuğunun altında bir yığın gazete vardı.</p>

  <p class="calibre12">"Hiçbirinde böyle bir haber yok. Olsa mutlaka gazetelere intikal ederdi. Ayrıca televizyonlar da böyle bir haber geçmemişler efendim," dedi.</p>

  <p class="calibre12">Demek Halil görevi başaramamıştı. Bu kesindi... Belki Ahmet Özveren'in adamları daha bahçe kapısının önünde üstünü ararlarken şüphelenmişler ve çantayı açtırmışlardı. Bomba bahçede patlamış olabilirdi. Çok gürültü çıkmış olması gerekirdi. Bombanın etkisi çok güçlüydü. Bu da Halil'in kesin ölümü demekti. "Aptal, geri zekâlı herif," diye söylendi içinden. Ona kesinlikle tembih etmişti, çanta yalnızca Ahmet Ozveren'e teslim edilecek, onun tarafından açılması sağlanacaktı."</p>

  <p class="calibre12">"Peki, evvelki gece Zeytinburnu'ndaki baskınla ilgili bir haber var mı?" Adam gazetelere bakmadan cevapladı.</p>

  <p class="calibre12">"Evet, Sultanım. Kimliği tespit edilemeyen birini polis ölü olarak ele geçirmiş. Kesin ayrıntı yok. Gazete, mafya hesaplaşması olabilir, diye yazıyor. Çevredeki mahalle sakinlerinin ifadelerine göre saldırganlar yaralı bir arkadaşlarını geldikleri arabaya kadar taşımışlar." Çöl Akrebi acı ac ısırıttı.</p>

  <p class="calibre12">Demek koca Yusuf Maksudi, sadece bir Mossad ajanını haklayabilmişti. Yüreği cız etti. Artık emindi; Yusuf onun firar edebilmesi için kendini feda etmişti. Dişlerinin arasından tıslar gibi, “İntikamını alacağım Yusuf," diye mırıldandı. Sonra Abdülkadir'e dönerek:</p>

  <p class="calibre12">"Ya rehineler? Onlarla ilgili bir yazı var mı?" diye sordu. "Rehineler mi? Gazetede öyle bir haber yok, efendim." "Demek yok!"</p>

  <p class="calibre12">Abdülkadir başını önüne eğerek, bir saygısızlık yapmaktan çekinircesine sordu:</p>

  <p class="calibre12">"Siz de orada mıydınız Sultanım?"</p>

  <p class="calibre12">"Oradaydım," dedi Leyla.</p>

  <p class="calibre12">Başına kunt bir ağrı saplanmıştı şimdi.</p>

  <p class="calibre12">Her şey yarım kalmıştı ve çok çaresizdi...</p>

  <p class="calibre13" style="margin:0pt; border:0pt; height:1em">&nbsp;</p>

  <div class="mbppagebreak" id="calibre_pb_29"></div>
</body>
</html>
