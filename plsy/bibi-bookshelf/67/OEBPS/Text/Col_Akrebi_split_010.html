<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Akrebi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" id="filepos223684"></p>

  <p class="calibre14"><span class="calibre10"><span class="bold"><span class="calibre7">2</span></span></span></p>

  <p class="calibre11">ERTESİ SABAH</p>

  <p class="calibre12">Engin berbat bir gece geçirmişti. Sabaha kadar doğru dürüst uyuyamamış, sık sık ürkütücü, abuk subuk, karabasan benzeri rüyalarla yatağın içinde dönüp durmuştu. Yorgun ve dinlenmemiş şekilde kalktı. Boynu ve omzu yediği darbelerin acısı ile hâlâ sızlıyordu. Selda'yı uyandırmamaya çalışarak sessizce banyoya geçti. Tıraş oldu, duşunu aldı sonra kahvaltıyı hazırlamak için mutfağa geçti. Yıllar sonra ailesi ile kahvaltı edebilecekti. Çay suyunu ocağa koyduğu anda kısık sesle "Günaydın," diyen Selda'yı duydu. Karısı mutfak kapısının eşiğinde duruyordu.</p>

  <p class="calibre12">Oda kapısının açılışını, mutfağa kadar gelişini duymamıştı. "Günaydın," diye cevap verdi.</p>

  <p class="calibre12">Selda'yı sabah vakti bu evde görmek, eski günleri anımsamak onu yeniden heyecanlandırmıştı.</p>

  <p class="calibre12">"Uyuyabildin mi?" diye sordu.</p>

  <p class="calibre12">“İdare ettim işte."</p>

  <p class="calibre12">"Yatak rahatsız mıydı yoksa?"</p>

  <p class="calibre12">"Yoo, yatak rahattı ama ben rahatsızdım."</p>

  <p class="calibre12">"Anlıyorum," dedi Engin. "Bu günler biraz zor geçecek tabii."</p>

  <p class="calibre12">Selda sesini çıkarmadı.</p>

  <p class="calibre12">Genç adamın gözleri karısının üzerindeydi. Selda kapı ağında geceliği ile duruyordu. Üzerindeki ince şeffaf kumaş içindeki tek iç çamaşırını gözden saklayamıyordu. Bakımlı ayakları çıplaktı.</p>

  <p class="calibre12">Selda'yı uzun zamandır böyle görmemişti.</p>

  <p class="calibre12">Bakışlarını üzerinden alamadı. Aralarında cinselliğin doğurduğu sessiz bir iletişim kuruldu. Bunca yıllık beraberliklerine rağmen, Selda çıplaklığını gösteren gecelikten ve dekolte kıyafetinden utandı, kollarını göğsünde çaprazlayarak yuvarlak hatlarını kısmen örtmeye çalıştı. Güçlükle: "Evden aceleyle çıkarken sabahlık almayı unutmuşum," diye fısıldadı. Sanki cazip görünümüne bahane arar gibiydi.</p>

  <p class="calibre12">"Önemli değil," dedi Engin, “İstersen sana robdöşambrımı verebilirim." “İyi olur. Bu kılıkta dolaşmaya utanıyorum." Ama Engin robdöşambrını getirmeye kalkışmadı...</p>

  <p class="calibre12">Çay fincanlarını, kahvaltı tabaklarını mutfaktaki ufak masaya dizmeye başladı. Selda hic sesini çıkarmadan eski kocasını izliyordu.</p>

  <p class="calibre12">"Evin güzelmiş," dedi.</p>

  <p class="calibre12">"Dün o karışıklık sırasında söyleyecek vaktim olmamıştı."</p>

  <p class="calibre12">"Beğendiğine sevindim." Yine bir sessizlik kapladı mutfağı. "Ne zaman aldın?"</p>

  <p class="calibre12">“İki yıl oluyor. Okan söylemedi mi?"</p>

  <p class="calibre12">"Meral ile Kenan'dan öğrenmiştim ilk defa." Evliyken sıkı fıkı dost oldukları bir çiftti bunlar. "Onlarla hâlâ görüşüyor musun?" "Geçen hafta Meral'le Conrad'da çay içtik. Ya sen?"</p>

  <p class="calibre12">"Ara sıra."</p>

  <p class="calibre12">Engin buzdolabından peynir, tereyağ, reçel çıkarıyordu. Selda masanın üzerine Engin'in dizdiği pahalı ithal peynirlerine bakarken:</p>

  <p class="calibre12">"Maddi durumun iyi galiba," diye sordu. "Yeni ev almışsın, içini pahalı eşyalarla döşemişsin, arabanı değiştirmişsin. Sevindim."</p>

  <p class="calibre12">"Evet. Çok şükür iyi kazanıyorum. Tabii başkalarının servetiyle aşık atacak kadar değil..." Selda bunun kendisine yöneltilmiş bir alay olduğunu anladı. Cevap vermemeyi tercih etti. Yine sustular.</p>

  <p class="calibre12">Engin dilimlenmiş tost ekmeklerini çıkartarak elektrikli kızartıcının yanına koydu. Selda, "Giyinmişsin," dedi. "Bugün işe gidecek misin?"</p>

  <p class="calibre12">"Sizi yalnız bırakmak istemezdim ama gitmek zorundayım. Yapılacak bir yığın iş var." Genç kadın buruk bir sesle, "Anlıyorum," dedi. "Tabii işini ihmal edemezsin. Aslına bakarsan benim de eve dönmem lazım. Cenaze işleriyle uğraşmam gerekir." "Hayır," dedi Engin sesini yükselterek. "Sen dışarı çıkamazsın. Polisleri duydun.</p>

  <p class="calibre12">Hayatınız tehlikede. Bu gerçeği onlar bile itiraf ediyorlar. Aksi halde kapının önüne iki tane koruma bırakırlar mıydı?"</p>

  <p class="calibre12">"Seninki de tehlikede ama sen çıkıyorsun."</p>

  <p class="calibre12">"Sen bana bakma. Ben erkeğim, başımın çaresine bakabilirim. Lütfen daha ilk günden yine tartışmaya başlamayalım. Bir kerecik sözümü dinle. Cenaze için acele etme."</p>

  <p class="calibre12">"Peki, bu işlerle kim meşgul olacak?"</p>

  <p class="calibre12">"Bir yolunu buluruz."</p>

  <p class="calibre12">"Nasıl?"</p>

  <p class="calibre12">"Ben hallederim. Henüz vakit var. Nasıl olsa cesede otopsi yapılacaktır."</p>

  <p class="calibre12">Selda utanarak başını önüne eğdi ve fısıldadı. "Bunu senden isteyemem." Kahvaltıyı hazırlamıştı Engin.</p>

  <p class="calibre12">Mutfak kapısının önünde bir an birbirlerine çok yaklaştılar. Selda'nın duru teninden fışkıran tertemiz bir koku duydu. Dört senedir hasretini çektiği, arzuladığı o nefis ve tabii ten kokusunu. Karısı minnetle uzanıp kolunu tutmuştu. Engin irkildi.</p>

  <p class="calibre12">"Çok teşekkür ederim Engin," dedi Selda. "Sana çok şey borçluyum."</p>

  <p class="calibre12">Onu kollarının arasına almamak için zorlanıyordu genç adam. Doktor'u, Çöl Akrebi'ni, Kızıl Cihad'ı, ajanları, Gamze'yi, hatta ruhunu cendere gibi sıkan tehlikeyi bile unutuverdi. O kendine özgü, saf ve temiz ten kokusu ciğerlerine kadar dolmuştu. "Değişmişsin Selda. Seni tanımakta zorlanıyorum," diyebildi.</p>

  <p class="calibre12">Genç kadın başını önüne eğdi. Bir an kocasının ne demek istediğini anlayamadı. 'Geçmişi yüzüne mi vuruyordu acaba? Engin kendisini küçümseyip, ince ince alay mı ediyordu? Eski yılların hıncını mı alıyordu? Ezilen gururu isyan edecek gibi oldu.</p>

  <p class="calibre12">Engin'in samimi duygularını yanlış yorumlamıştı. Elini kocasının kolundan çekti, incinen gururuyla, başı eğik, çıplaklığından utanarak uyuyan oğlunun odasına koştu. Engin onu durdurmak için bir harekette bulunmamıştı. Karısının neden yüksünerek kaçtığını da anlayamadı.</p>

  <p class="calibre12">Engin Mert tam on ikiye on kala Simka şirketinin muhasebe bölümüne girdi. Tüm şirket personeli tarafından sevilirdi. Çalışanlar, şirketi ilgilendirmeyen şahsi meselelerini de hep ona sorarlardı.</p>

  <p class="calibre12">Mal sahibinin kira tespiti için çektiği ihtarnameye nasıl cevap verileceğinden, nafaka alacağının nasıl artırılacağına kadar, akıllarına gelen her hukuki soruyu sorarlar, o da hepsine elinden geldiğince yardım eder, aydınlatırdı. Samimi, içten, insanlarla arasına mesafe koymadığı için de sevilirdi.</p>

  <p class="calibre12">Muhasebe müdürü Hadi Bey onu görünce, "Hayrola, sizi hangi rüzgâr bizim bölüme attı böyle?" diye takıldı. "Bugün gününüz de değil."</p>

  <p class="calibre12">Gerçekten de Engin, şirkete salı ve perşembe günleri öğleden sonra uğrardı. Zaten fazla hukuki problemi olmayan bir şirketti.</p>

  <p class="calibre12">"Hazırlanacak bir mütalaam var," diye başından savdı adamı. Sonra tabii bir tavır takınmaya çalışarak, "Ahmet odasında mı?" diye sordu.</p>

  <p class="calibre12">"Patron iki gün evvel Bodrum'a gitti. Sanırım on beş gün gelmeyecek."</p>

  <p class="calibre12">Aldığı cevap ilginçti.</p>

  <p class="calibre12">Demek Ahmet Özveren şirketle ilişkisini kesmemişti. Muhasebe Müdürü döneceğini söylüyordu. Hadi Bey'i tanırdı; kulağı delik, dedikoduyu seven biriydi; işin aslı olsa, haber bomba gibi düşerdi şirketin içine. MİT ajanlarının istihbaratı yanlış olmalıydı. Engin bu konunun kesin aydınlanmasını, gerçeğin ortaya çıkmasını istiyordu.</p>

  <p class="calibre12">Bunun tek çaresi de şirket defterlerini incelemekti. Simka anonim şirketti ve taahhüt edilen sermayesinin tamamı ödenmemişti. Bu nedenle, şirket hamiline yazılı hisse senedi çıkaramazdı. Şayet ortaklardan biri hisselerini üçüncü bir şahsa devretmişse bunun pay defterine işlenmesi gerekirdi. Pay defteri, anonim şirketlerde nama yazılı paylar ile pay sahiplerinin ad, soyad ve adreslerinin yazıldığı defterdi. Ticari defter niteliği yoktu, üstelik pay sahipliğinin tek ve münhasır ispat aracı da değildi. Payın devrine de etkisi yoktu. Fakat devrin ihtilaf halinde şirkete karşı sürülmesi için gerekliydi. Dr. Şükrü'nün bu kadarcık ticari bilgisi olması gerekirdi. Şayet Ahmet</p>

  <p class="calibre12">Özveren'den hisse almışsa bunu mutlaka deftere işlettiğini düşünüyordu Engin.</p>

  <p class="calibre12">Zaten buraya da bu kontrolü yapmak için gelmişti... Durumu Muhasebe Müdürü'ne doğrudan sormaya çekindi. Ne de olsa bu hal sadece pay sahiplerini ilgilendiren, ticari gizliliğe giren bir konuydu.</p>

  <p class="calibre12">Şirket defterleri muhasebe bölümünde muhafaza edilirdi. Engin, defterlerin hangi dolapta saklandığını da biliyordu. Göz ucuyla çelik dolaba baktı. Anahtar üzerindeydi. Şirkete bilinçli olarak, on ikiye doğru gelmişti. Yarım saat sonra tüm personel, bir alt kata yemeğe ineceklerdi. O zaman defteri incelemek için yeterli vakti olacaktı. Aslında şirkette kendisine tahsis edilmiş özel bir odası yoktu. Yazlık izine çıkmış bir muhasebe memurunun boş masasına oturdu, çantasını açtı, mütalaa hazırlıyormuş gibi önündeki boş kâğıda bir şeyler karalamaya başladı. Salonda şu anda dört memur ile müdür vardı. Bütün katlara yayın yapan müziğe hesap makinelerinin ve bilgisayarların tıkırtıları karışıyordu.</p>

  <p class="calibre12">Engin göz ucuyla çalışan personele baktı. Herkes kendi işiyle meşguldü. Yarım saat kadar oyalandı. Yemek vakti gelince memurlar birer ikişer masalarından kalktılar. Müdür hâlâ oturuyordu.</p>

  <p class="calibre12">Adamın kımıldamaya da hiç niyeti yoktu. Şişman ve kocaman göbeğiyle perhizde olduğunu düşünmek abesti.</p>

  <p class="calibre12">Aradan on dakika daha geçti. Engin kıfkıflanmaya başladı; yemeğini erken bitiren gençlerden birinin her an odaya dönmesi mümkündü. Dayanamadı, sonunda: "Pek aç gözükmüyorsunuz, Hadi Bey," diye takıldı.</p>

  <p class="calibre12">Sırıttı adam. "Buyrun, beraber inelim. Allah ne verdiyse, birlikte atıştırırız," dedi. İçinden derin bir oh çekti Engin. Nihayet kalkacaktı Hadi Bey.</p>

  <p class="calibre12">"Ben tokum," diye mırıldandı. "Hem mütalaamı bir an önce hazırlamam gerekiyor. Bugün çok işim var."</p>

  <p class="calibre12">"Eh, siz bilirsiniz," dedi müdür. "Her zaman bizim bölümü şereflendirmezsiniz de, bugün beraber yiyelim demiştim." Espri yapmış gibi sırıtıyordu. Engin, "Sağolun, bir başka zaman inşallah," demekle yetindi. Nihayet odada yalnız kalmıştı.</p>

  <p class="calibre12">Dikkat kesilip etrafı dinledi. Aynı koridordaki şirketin başka servislerinden hâlâ sesler geliyordu. Emin olmak için yerinden fırlayıp, başını uzatarak koridora bir göz attı. Koridorda dolaşanlar vardı ama pek umursamadı; alt tarafı kendisi de şirketin elemanı sayılırdı. Geriye dönüp çelik kasanın başına geçti. Kapağı açıp içine baktı. Aradığı defteri bulmuştu. Çekip çıkardı. Hemen oracıkta sayfaları çevirmeye başladı. Son işlemin yapıldığı sayfaya baktı.</p>

  <p class="calibre12">Dr. Şükrü Namlıoğlu'na devir yapıldığına dair bir kayıt yoktu.</p>

  <p class="calibre12">Emin olmak için defteri karıştırmaya, eski sayfalara da bir göz atmaya başladı.</p>

  <p class="calibre12">Ajan yanılmıştı. Ya da yanlış istihbarat elde etmişlerdi.</p>

  <p class="calibre12">Oysa öyle kesin konuşuyorlardı ki, Engin bile inanmıştı onlara. Defteri yerine koydu, dolabı kapattı. Çantasını topladı.</p>

  <p class="calibre12">Öğreneceğini öğrenmişti.</p>

  <p class="calibre12">Kimseye görünmeden şirketi terk etti.</p>

  <p class="calibre12">Dışarıda boğucu bir sıcak vardı. Dün gece sağanak halinde yağan yağmurun havaya hiç etkisi olmamıştı. Kravatını gevşetti, ceketini çıkarıp koluna aldı. Arabasını park ettiği yere doğru yürüdü.</p>

  <p class="calibre12">Honda'yı Ataköy'e doğru sürmeye başladı. Şirketteki işini umduğundan da çabuk bitirmişti, vakti oldu. Aslında yapılacak çok işi vardı, ama canı sıkılıyor ve hiç çalışmak gelmiyordu içinden. Halbuki yazıhanesine gitse, sekreterine gerekli talimatları verse, şu bir hafta içindeki duruşmalara kendi yerine girecek bir arkadaşını ayarlasa çok iyi olacaktı. Çünkü önündeki haftanın çok zor geçeceğine adı gibi emindi.</p>

  <p class="calibre12">Saat 19'da Gamze ile buluşuncaya kadar serbest sayılırdı. Şimdi Gamze'ye verdiği o randevu için de bozuluyordu kendine. Pay devri işi nasıl boş çıktıysa, muhtemelen kız hakkındaki kuşkuları da yersizdi. Beyninin ve hayal gücünün yarattığı anlamsız bir kuşku. Ataköy'e vardığında saat 14.30 civarındaydı. Gamze ile buluşmasına daha çok saatler vardı. Bu vakti nasıl geçireceğim, diye düşünmeye başladı.</p>

  <p class="calibre12">Kıza kendi evinin anahtarını verdiği halde, onun kendisine anahtar vermediğini ilk defa o zaman düşündü. Bunu hiç sorun etmemişti; oysa şimdi yanında anahtar olsa, eve girer, kızı orada beklerdi. Ne arayacağını bilmese de, kızın yokluğundan istifade ederek etrafı kurcalar, içine düştüğü bu karmaşık ortamda durumu aydınlatacak bir bulguya, kızın da bu çarkın içinde olup olmadığına dair bir ize rastlamaya çalışırdı. Anahtar fikri keyfini kaçırmıştı.</p>

  <p class="calibre12">Gamze'ye kendi evinin anahtarını verdiğine de pişmandı şimdi. Birden aklına gelen düşünceyle irkildi. Şayet Gamze bu komplonun içinde ve Arap teröristlerle bir ilişkisi varsa Selda ile Okan da tehlikede sayılabilirdi. Kız hem evini biliyordu, hem de anahtara sahipti. Tüyleri diken diken oldu.</p>

  <p class="calibre12">Herhalde saçmalıyorum, diye geçirdi içinden, fakat bir an karısı ile oğlunu yerlerde kanlar içinde düşününce beyni karıncalandı. Biliyordu, bu olacak şey değildi, sadece hayalinin ürünüydü. Şüphe insanı olmayacak kuşkulara sürüklüyordu. Ayrıca evi iki polis tarafından korunuyordu, hiçbir şey olmazdı. Ama gözü kara teröristler için bu ne ifade ederdi ki? İçindeki endişe birden paniğe dönüştü. Onları hemen ikaz etmeliydi. Şimdi karısı ile oğlunu yalnız bıraktığı için bin pişmandı. Hatta hemen geri dönmeyi bile aklından geçirdi. Sonra kendi kendine telkinlerde bulundu. Bu kadar telaşa gerek yoktu, her şeyi gözünde büyütüyordu. Fakat onlara bir telefon edebilir, uyarabilirdi.</p>

  <p class="calibre12">Ne araç telefonu ne de cep telefonu kullanıyordu, ilk defa böyle bir telefon almadığı için hayıflandı. Telefon edebileceği uygun bir yer aradı ve gözüne çarpan bir pastanenin önünde arabayı durdurdu. Selda'yı aramak, sesini duymak, emniyette olduğunu anlamak istiyordu, içinde çığ gibi büyüyen bir endişe ile pastaneye daldı. Zilin üçüncü çalışından sonra telefon açıldı.</p>

  <p class="calibre12">Karısının sesini duyunca Engin rahatladı. Onu ürkütmemek için, "Nasılsınız? Bir ihtiyacınız var mı?" diye sordu. Korkularını gizlemeye, sesinin endişeli tonunu ayarlamaya çalışıyordu. Sanki sıradan bir arama, hatır sorma gibi. "Teşekkür ederiz. Biz iyiyiz," dedi Selda.</p>

  <p class="calibre12">Sesi biraz boğuk, kırık ve üzüntülüydü. Evden çıkarken, karısının mutfakta yanından kaçarcasına uzaklaşışını hatırladı. Şu sıralar çok hassas ve alıngan olmalıydı. "Kapının önündeki misafirlerimiz yerindeler mi?" "Koruma polislerini mi kastediyorsun?"</p>

  <p class="calibre12">Engin pastanenin içinde açık açık konuşamadığı için, "evet" dedi.</p>

  <p class="calibre12">"Yerlerindeler. Okan onlara yukarıdan bakıyor hep. Ona eğlence çıktı."</p>

  <p class="calibre12">Engin rahatlamıştı biraz.</p>

  <p class="calibre12">"Hiç beni arayan oldu mu?"</p>

  <p class="calibre12">"Dünkü ajan aradı."</p>

  <p class="calibre12">"Ne istiyormuş?"</p>

  <p class="calibre12">"Seni sordu, neden aradığını da söylemedi." "Ne dedin?"</p>

  <p class="calibre12">"Hiç... İşe gittiğini söyledim."</p>

  <p class="calibre12">Ajan acaba niye aramıştı? Bir mesajı mı vardı?</p>

  <p class="calibre12">"Bir haber bıraktı mı?"</p>

  <p class="calibre12">"Hayır."</p>

  <p class="calibre12">"Peki Selda. Başka arayan yok, değil mi?"</p>

  <p class="calibre12">"Şey... İki kere telefon çaldı, alo dedim, cevap vermedi. Ya yanlış numaraydı, ya da hat kesildi. Şey, tabii benim açmamdan memnun olmayan bir hanım arkadaşın da olabilir." Selda'nın sesi buruk çıkmıştı.</p>

  <p class="calibre12">"Öyle mi?" diyebildi Engin. Bu haber hiç hoşuna gitmemişti. Gamze olabilirdi. Tabii hiç tanımadığı kötü niyetli başkaları da. Yeniden içini bir ürperti sardı. Pastanenin kasasında oturan adam çaktırmadan telefon konuşmalarına kulak kabartıyordu. Sessiz telefonlar Engin'i telaşlandırmıştı. Engin, kasada oturan adama aldırmadan, "Ben gelinceye kadar kimseye kapıyı açma. Anlıyor musun Selda? Kim olursa olsun. Hatta tanıdık biri bile olsa," dedi.</p>

  <p class="calibre12">"Neler oluyor Engin? Korkutuyorsun beni. Burada da tehlikede miyiz?" "Sen söylediğimi yap lütfen. Beni anladın, değil mi?" "Evet, hayatım."</p>

  <p class="calibre12">Son kelime genç adamın içini ısıtmıştı. "Biraz gecikirsem de merak etme."</p>

  <p class="calibre12">"Engin," dedi Selda titreyen bir sesle, "Anlıyorum, yeni bir şeyler oldu, sen bana söylemiyorsun."</p>

  <p class="calibre12">"Gelince konuşuruz. Şimdi anlatamam." "Neredesin sen?"</p>

  <p class="calibre12">"Ataköy'deyim. Bak, bir kere daha hatırlatıyorum, benden başka kimseye kapıyı açmak yok, tamam mı?" "Anladım, hayatım."</p>

  <p class="calibre12">Engin telefonu kapatmak üzereydi, fakat içindeki tedirginliği yenememişti bir türlü. "Selda," dedi.</p>

  <p class="calibre12">"Efendim?"</p>

  <p class="calibre12">Genç adam kısa bir tereddüt geçirdi. Sonra.</p>

  <p class="calibre12">"Şimdi doğru yatak odama geç. Başucumdaki komodinin üst gözünde bir tabanca olacak. Onu oradan çıkar ve bir tehlike halinde elinin altında bulunduracak şekilde emin bir yerde hazır tut. Ama sakın Okan'a gösterme."</p>

  <p class="calibre12">"Engin, neler diyorsun? Beni çıldırtmasana. Neler oluyor? Ben elime silah almış insan değilim. Nasıl kullanılacağını da bilmem. Hem kime silah çekeceğim?"</p>

  <p class="calibre12">“İnan bana, ben de bilmiyorum. Fakat endişeliyim. Ben dönünceye kadar güvende olmanızı istiyorum."</p>

  <p class="calibre12">Engin telefonu kapattı.</p>

  <p class="calibre12">Selda'nın fazla soru sormasını istemiyordu. Derin bir nefes aldı. Gözü pastacıya takıldı. Adam ilgisiz görünmeye çalışmakla beraber yüzü sararmıştı. Telefon parasını ödeyerek, teşekkür edip dışarı çıktı Cadde güneşten cayır cayır yanıyordu.</p>

  <p class="calibre13" style="margin:0pt; border:0pt; height:1em">&nbsp;</p>

  <div class="mbppagebreak" id="calibre_pb_10"></div>
</body>
</html>
