<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Akrebi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" id="filepos659118"></p>

  <p class="calibre14"><span class="calibre10"><span class="bold"><span class="calibre7">5</span></span></span></p>

  <p class="calibre11">AYNI GÜN - MISIR ÇARŞISI</p>

  <p class="calibre12">Elliot Ward saatine bir kez daha baktı. 17'yi tam üç dakika geçiyordu. Aceleye gerek yoktu, adam gecikmiş sayılmazdı. Terden ve sıcaktan bunalmasına rağmen kravatını gevşetmedi. Mavi gözlerini önünden akıp geçen yoğun insan seline çevirerek her an karşısına dikilebilecek olan Nusret Simkoviç'i aramaya çalıştı.</p>

  <p class="calibre12">Boşnak katil, telefonda Mısır Çarşısı'nın Yeni Camii önündeki giriş kapısında bekle, demişti. Adamı nasıl tanıyacağını sorduğunda, Boşnak gülmüş, "Dert etme, ben seni bulurum," diye mırıldanmıştı.</p>

  <p class="calibre12">Hilton Oteli'nin kapısından bindiği taksi onu Eminönü'ne getirmiş, çat pat meramını anlatacak kadar dil bilen şoför, Mısır Çarşısı'nın giriş kapısını eliyle işaret ederek göstermiş ve onu buluşma yerine bırakmıştı.</p>

  <p class="calibre12">Elliot Ward çevrenin kalabalığından rahatsız oluyordu. Giyim kuşamı burası için biraz fazla dikkat çekiciydi. Kendisinin yabancı ve turist olduğunu anlayan meraklı insanlar tuhaf tuhaf bakıyorlardı. Özellikle de seyyar satıcılar. Çarşının önü gezgin satıcılarla doluydu. Su ve limonata satan çocuklar, başlan kasketli piyango bayileri, simitçiler, arabaları içinde kokoreç kızartanlar meydanı kaplamışlardı. Boşnak gecikecekti galiba.</p>

  <p class="calibre12">Elliot tekrar saatine bir göz attı. Son bakışından bu yana yalnızca iki dakika geçmişti. Oldukça huzursuz ve gergindi. Sir Hughs'un kendisine yüklediği bu görev hiç hoşuna gitmemişti. Bunun tehlikeli ve olağandışı bir iş olduğunun farkındaydı. Uluslararası bir cinayete aracı olacaktı. Cebinden tiril tiril organze mendilini çıkararak terleyen yüzünü sildi. Sinirleri iyice gerilmişti.</p>

  <p class="calibre12">Dakikalar ilerliyordu ve Boşnak hâlâ ortalarda yoktu. Elliot sabırsızlanmaya başlamıştı. Ufak adımlarla çarşı kapısının önünde bir aşağı bir yukarı yürümeye başladı. Bir ara, acaba yanlış yerde mi bekliyorum, diye telaşa kapıldı. Boşnağın verdiği tarifi hatırlamaya çalıştı, cami yönündeki kapı bu olmalıydı. Onu getiren şoför de aynı yeri göstermişti. Şüpheye kapılarak çarşının içine girdi. Restorasyona uğramış olmasına rağmen eski ve tarihi bir mekan olduğu belliydi. Kesme taş ve tuğladan yapılmış olan çarşının içinde irili ufaklı bir sürü dükkân vardı, içinde yerli halk kadar bir yığın da turist mevcuttu. Çoğunun eski demirperde ülkelerinden olduğunu konuştukları dilden anladı, içeride fazla kalmadı, yine kapının önüne çıktı.</p>

  <p class="calibre12">Gözleri camiin yan duvarı dibinde kümelenen ve alanın adeta simgesi haline gelen güvercinlere mısır serpen, uzun boylu, sarışın adama takıldı. Mısırları etrafa saçarken kuşlarla hiç ilgilenmiyordu. Soğuk bakışlarını Elliot'a dikmişti.</p>

  <p class="calibre12">İngiliz irkildi. Beklediği adam bu muydu acaba? Dikkatle adamı süzdü. Olsa olsa kırk yaşlarındaydı. Uzun boylu ve atletik yapılıydı. Gür siyah saçları dik ve kısa kesilmişti. Eski bir blucin ve bu yaz günü için kalın sayılacak koyu kahverengi bir ceket giymişti. Sir Hughs'la iş yapacak birine hiç benzemiyordu. Ayakkabıları boyasız ve eskiydi.</p>

  <p class="calibre12">Yanılıyordu herhalde, beklediği kişi bu olamazdı. Kendisini süzmesine de pek aldırmadı.</p>

  <p class="calibre12">Zaten giyimi ve tipi ile herkes ona bakıyor, yabancılığı dikkat çekiyordu.</p>

  <p class="calibre12">Elliot'un yanı başında bir çocuk belirdi. "Boyayalım mı Mister," dedi. İngiliz, çocuğun ne dediğini anlamayarak yüzüne baktı. Takımlarını ve fırçasını gördükten sonra, ayakkabı boyacısı olduğunu anladı. O bile kendisine, "Mister" diye hitap ediyordu. Çocuğu bir baş işaretiyle yanından savmaya çalıştı. Çocuk yapışkandı, musallat olmuştu başına ve yanından uzaklaşmayıp, anlamadığı bir şeyler geveliyordu ağzında.</p>

  <p class="calibre12">Blucinli adam yavaş yavaş yaklaşmaya başladı.</p>

  <p class="calibre12">Elliot zamk gibi yapışan boyacı çocuktan sıkılmıştı. Adam, boyacıya küfreder gibi sert çehreyle bir şeyler söyledi. Oğlan homurdanarak uzaklaştı. Blucinli adam Elliot'a gülümsedi.</p>

  <p class="calibre12">Bozuk bir aksan fakat düzgün bir ingilizceyle, "Bunlar hep böyledir, insanı çileden çıkarırlar Mr. Ward," dedi.</p>

  <p class="calibre12">Soğuk bir şekilde sırıtıyordu.</p>

  <p class="calibre12">Elliot ne yapacağını kestiremedi. Tokalaşmak için elini uzattı. "Mr. Simkoviç?"</p>

  <p class="calibre12">"Evet, benim. Epeydir sizi gözlüyordum. Kusura bakmayın, emin olmadan yanınıza yaklaşmak istemedim."</p>

  <p class="calibre12">"Beni tanımakta zorlandınız mı?"</p>

  <p class="calibre12">Boşnak sırıttı.</p>

  <p class="calibre12">"Yok canım! Sizi görür görmez kim olduğunuzu anladım. Yarım saatten beri buradayım. Ama etrafta şüpheli birinin bulunup bulunmadığını araştırmak zorundayım." "Şüpheli biri mi? Kimi kastediyorsunuz?" Boşnak bu defa şaşırmış gibi Elliot'a baktı.</p>

  <p class="calibre12">"Kim olacak, bizi gözetleyen, bu buluşmadan herhangi bir şekilde haberi olabilecek insanları. Söz gelimi polisleri mesela. Bu meslekte başarının sırrı ihtiyat ve güvenliktir." Elliot irkilerek, "Polis mi dediniz?" diye sordu. "Buluşmamızdan polis nasıl haberdar olabilir ki?"</p>

  <p class="calibre12">Nusret Simkoviç mağrur bir eda ile güldü.</p>

  <p class="calibre12">"Unutmayın, ben bütün Avrupa'da aranan ünlü biriyim. Başarımı titiz çalışmama borçluyumdur. Mesleğim asla tedbirsizliği kaldırmaz. Çevrede bizi kollayan birinin bulunup bulunmadığını incelemek zorundayım."</p>

  <p class="calibre12">Elliot kekeledi, "Fakat ben buraya turist olarak geldim. Sabıkasız, saygıdeğer bir iş adamıyım. Polis niye peşimde olsun ki?"</p>

  <p class="calibre12">"Bu hiç belli olmaz. Saygıdeğer işadamı sıfatına gelince, bağışlayın ama bundan oldukça şüpheliyim. Adam öl-dürtmenin ya da bunu organize etmenin saygıdeğerlikle hiç alakası yoktur. Yoo, surat asmayın Mr. Ward, sadece gerçekçi olun. Ayrıca kendi emniyetim için sizden bile şüphelenebilirim. Anladığınızı umarım." Elliot sesini çıkaramadı.</p>

  <p class="calibre12">Birlikte Yeni Caminin arkasına doğru yürümeye başlamışlardı. Elliot Ward adamdan hiç hoşlanmamıştı ve söylediklerinden huzursuz olmuştu. "Nereye gidiyoruz?" diye sordu.</p>

  <p class="calibre12">"Hiçbir yere. Sadece dolaşıyoruz, istanbul'u iyi bilir misiniz?" "Hayır. Yeterince değil."</p>

  <p class="calibre12">"Az ileride bir tren istasyonu var. Oraya doğru yürüyelim." "Neden?"</p>

  <p class="calibre12">"Kaldığım yere dönmekliğim için en uygun vasıta tren. Siz de oradan bir taksiye biner, otelinize dönersiniz."</p>

  <p class="calibre12">İngiliz kekeledi. "Bende size ait bir şey var. Telefonda bahsettiğim zarf." "Evet, biliyorum, Mr. Ward. Acele etmeyin lütfen. Garda alırım. Bana söylemek istediğiniz başka bir şey var mı?" "Ne gibi?"</p>

  <p class="calibre12">"Mesela Başkanınızdan gelen herhangi bir talimat ya da ek bilgi filan gibi." "Hayır, yok. Fakat..." Elliot sıkılarak duraladı. "Evet?"</p>

  <p class="calibre12">"O kişi hakkında, yani anlıyorsunuz ya, hedef hakkında henüz yeterli bilgiyi toplayamadım. Kaynaklarım adamın İstanbul dışında olduğunu söylüyorlar. Belki biraz beklemeniz gerekebilir."</p>

  <p class="calibre12">Boşnak mağrur edasıyla gülümsedi yeniden. "Kaynaklarınız yanılmış, Mr. Ward." "Anlayamadım, nasıl yani?"</p>

  <p class="calibre12">"Ahmet Özveren istanbul'da. Şehir dışına hiç çıkmadı." Elliot hayretle kiralık katile baktı. "Bunu nereden öğrendiniz?"</p>

  <p class="calibre12">"İşimin gereği. Başkanınızın telefonundan sonra hakkında esaslı bir tahkikata giriştim. Bir haftadan beri peşindeyim."</p>

  <p class="calibre12">Elliot biraz bozuldu. Adamın profesyonelliği karşısında kendi idareciliğinin aczini hissetti. Sir Hughs'dan da şüphelenmeye başladı ve içine bir kurt düştü. Galiba Başkanın ilk teşebbüsü değildi bu. Kimbilir, belki de Boşnak'la daha evvel de çalışmıştı.</p>

  <p class="calibre12">Titremekten kendini alamadı. Boş bulundu, sordu: "Sir Hughs adına daha önce de çalıştınız mı?" Nusret Simkoviç tuhaf tuhaf yüzüne baktı. "Çok amatörce bir soru bu. Size yakıştıramadım." Ne demek istemişti acaba? Evet mi demek istiyordu?</p>

  <p class="calibre12">Sirkeci garının önü kalabalıktı. Yoğun bir insan seli, bir an önce evlerine dönmek için gara akın ediyordu. Boşnak turnikelere yaklaşırken Elliot'a döndü. "Artık zarfı alabilirim," dedi.</p>

  <p class="calibre12">Gözleri fildir fıldır çevreyi araştırıyordu. Elliot zarfı cebinden çıkararak Boşnağa uzattı. Adam kaşla göz arası zarfi cebine attı.</p>

  <p class="calibre12">"Saymayacak mısınız?" "Gerek var mı?" "Bilmem. Usuldendir de."</p>

  <p class="calibre12">"Başkanınıza inanıyorum. Hoşça kalın Mr. Ward, iş bitince sizi haberdar ederim. Müsterih olun." Elliot aceleyle sordu. "Ne zaman?" Adam buz gibi bir ifadeyle, "Çok yakında," dedi.</p>

  <p class="calibre13" style="margin:0pt; border:0pt; height:1em">&nbsp;</p>

  <div class="mbppagebreak" id="calibre_pb_23"></div>
</body>
</html>
