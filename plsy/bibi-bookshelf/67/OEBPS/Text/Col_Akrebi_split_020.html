<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Akrebi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" id="filepos569389"></p>

  <p class="calibre14"><span class="calibre10"><span class="bold"><span class="calibre7">2</span></span></span></p>

  <p class="calibre11">AYNIGÜN</p>

  <p class="calibre12">Jakop Ventura önündeki karpuz tabağını itti.</p>

  <p class="calibre12">"Yahu, bunu yerken iyi de, insanın midesine fena halde oturuyor!" diye söylendi. "Bir türlü hazmedemiyorum. Rivayete göre sindirimi tam altı saat sürermiş."</p>

  <p class="calibre12">Menahem Ruso sırıttı. "Hazmedemezsin tabii. İnsaf yahu, tek başına kocaman bir karpuzu yiyip bitirdin." "Buranın karpuzları çok nefis. Bal gibi. Hararet de kesiyor, dayanamıyorum." Sofradan kalktılar.</p>

  <p class="calibre12">Menahem bir sigara yaktı. Diğerleri çoktan sofrayı toplamaya başlamışlardı bile.</p>

  <p class="calibre12">"Bir Türk kahvesi içer misin?" diye sordu Ventura. "Sağol istemem." Jakop Ventura geğirdi, sonra Menahem'in sırtını okşadı.</p>

  <p class="calibre12">"Sabırsızlandığını biliyorum, evlat. Ama her şeyin sırası var, hiç acele etme. Biraz daha bekleyeceğiz."</p>

  <p class="calibre12">Menahem gerçekten de sabırsızlanıyordu. "Acele etmiyorum, sadece biraz şüphem var."</p>

  <p class="calibre12">"Onlara güven. Türk İstihbaratı bize doğru ve güvenilir bilgi verecektir." "Ümit ederim öyle olur."</p>

  <p class="calibre12">"Öyle de olacaktır zaten. Bu onların da işine gelir. Karşılıklı menfaat meselesi. Bilgi alıyoruz, bilgi veriyoruz. Onlar da memnun, biz de."</p>

  <p class="calibre12">"Ama Albay, bu farklı bir durum. Bu kez silahlı bir eyleme girişeceğiz şehrin tam ortasında. Hiçbir devlet ve istihbarat ağı bunu istemez."</p>

  <p class="calibre12">"Göreceksin bak, bundan hiç şikayetçi olmayacaklardır Düşünsene, onlara ait bir sorunu biz halledeceğiz. Niye dert etsinler ki kendilerine?"</p>

  <p class="calibre12">"Kendi ülkelerinde İsrail silahlarının patlamasını istemezler. Aramızdaki münasebet şimdilik sadece bilgi alışverişi. Biz ilk defa bundan da ileri gideceğiz." Jakop Ventura gülümsedi. "Gocunsalar teröristlerin yerini bize bildirirler miydi hiç? Gidip kendileri sorunu hallederlerdi. Ama yapmıyorlar, işi bize bıraktılar. Saklandıkları yerleri söylüyorlar. Oysa Arapları tutuklamaları için ellerinde yeterince sebep ve delil de var. Bizim buraya ne sebeple geldiğimizi de biliyorlar elbet.</p>

  <p class="calibre12">Onların da yakında bizden bir istedikleri olacaktır. Bilirsin, işler hep böyle yürür."</p>

  <p class="calibre12">Menahem sigarasından derin bir nefes çekti. "Ne zaman ararlar bizi?" diye sordu. "En kısa zamanda. Belki saklandıkları yeni yeri tespit etmişlerdir bile. İnan bana, tahminimizden de iyi çalışıyorlar."</p>

  <p class="calibre12">"Teması hep sen mi kuruyorsun?" "Genellikle."</p>

  <p class="calibre12">Menahem konuyu değiştirmek istercesine sordu: "Bu şehri iyi tanıyorsun galiba?" "Avucumun içi gibi."</p>

  <p class="calibre12">"Gördüğüm kadarıyla Türkçeyi de iyi sökmüşsün."</p>

  <p class="calibre12">"Bilmiyor muydun?"</p>

  <p class="calibre12">"Neyi?"</p>

  <p class="calibre12">"Ben yıllar evvel İsrail'e Türkiye'den göç etmiş bir ailenin çocuğuyum."</p>

  <p class="calibre12">Halil Zeyd'i Taksim'deki buluşma noktasından alan araba Boğaz'a doğru yol almaya başladı. Genç terörist mutlu ve sakindi. Leyla haklı çıkmıştı; onunla bir buçuk saat çılgınlar gibi seviştikten sonra üzerindeki o yıpratıcı gerginlikten sıyrılmıştı. Hayatının en unutulmaz zaman dilimini yaşamıştı az önce.</p>

  <p class="calibre12">Leyla müthiş bir dişiydi. Bir kadının bu kadar istekli ve coşkulu olduğunu hiç görmemişti. Yatakta son derece hünerliydi. Halil'i zevkin doruklarına taşımış, ömründe erişemediği bir tatmine ulaştırmıştı. Şimdi o anları düşünmek bile heyecan vericiydi. Sıkı sıkıya kavradığı çantayı yanına bıraktı.</p>

  <p class="calibre12">Bir sigara yaktı. Öylesine mutluydu ki, arabanın içindekilerle bile konuşmak isteğine kapıldı. Fakat Ahmet Özveren'in adamları Türkçeden başka dil bilmiyorlardı. Bön bön yüzüne baktılar.</p>

  <p class="calibre12">Halil Zeyd susmak zorunda kaldı ama hiç umurunda değildi, mutluluktan neredeyse başı göğe değecekti. Bundan önce de iki kere para taşımıştı. Adamların bu kez kendisini bilmedikleri bir yere götürdüklerini farketti. Pek oralı olmadı.</p>

  <p class="calibre12">Araba neden sonra demir parmaklıklı kocaman bir villanın önünde durduğunda aklı hâlâ Leyla'daydı. Binanın önünde onu iri yarı iki adam karşılamıştı. Üstünü iyice aradılar. Koltuk altındaki tabancasına el koydular. Halil hiç itiraz etmedi. Bu rutin bir tedbirdi. Nasıl olsa çıkarken iade ederlerdi.</p>

  <p class="calibre12">Adamlardan biri düzgün ve akıcı İngilizce konuşuyordu. Çantaya bakmak isteyince Halil, "Bunu ancak Ahmet Özveren'e teslim edebilirim," dedi.</p>

  <p class="calibre12">Adam başını sallayarak onu içeriye aldı. Onu Ahmet Özveren'in çalışma odasına aldılar. Korumalardan ingilizce bileni yanında kaldı, diğeri haber vermek üzere uzaklaştı. Yanında duran, hiç sesini çıkarmadan put gibi bekliyordu. Gözlerini Halil'e dikmiş, her hareketini kollar vaziyetteydi. Nezaket gösterip, oturun bile dememişti. Halil umursamadı. Evin ihtişamından etkilenmişti. Geniş çalışma odasının modernliği ilgi çekiciydi. Gözleri yekpare camın arkasındaki bahçeye ve yüzme havuzuna takıldı. Havuzdaki suyun maviliği onu çekti. Bir iki adım atarak havuza yakından baktı. Leyla ile kendisini havuzun o serin sularında çırılçıplak yüzüp oynaşırken hayal etti. Yaklaşık on dakika bekledi.</p>

  <p class="calibre12">Sabırsızlanmaya başlıyordu ki, kapı açılıp içeriye uzun boylu, zayıf biri girdi. Şık giyinmişti. Gözlerinde mağrur ve küstah parıltılar vardı. Kibirli birine benziyordu. Halil'i küçümseyen bakışlarla süzerek büyük cam masanın arkasına geçti.</p>

  <p class="calibre12">Halil Zeyd, Ahmet Özveren'i hiç görmemişti. Bundan evvelki teslimatlarda da onunla karşılaşmamıştı. Leyla, onu ufak tefek biri diye tanımlamıştı. En bariz özelliği ise çenesindeki keçi sakalı demişti.</p>

  <p class="calibre12">Adamın sakalsız olduğunu görünce irkildi.</p>

  <p class="calibre12">Uzun boylu adam, soğuk bir ses tonuyla konuştu. "Çantayı bana verebilirsiniz." Halil hemen itiraz etti.</p>

  <p class="calibre12">"Paraları yalnız Ahmet Özveren'e teslim edebilirim. Aldığım emir öyle." Adamın yüzünde en ufak bir hareket olmadı. Şimdi sesi daha da soğuk çıkmıştı. "Üzgünüm ama Ahmet Bey şu sırada istanbul dışında.</p>

  <p class="calibre12">Onunla görüşemezsiniz. Bununla beraber ziyaretiniz hakkında bilgi sahibiyim ve teslimatınızı kabule yetkiliyim." "Olmaz," dedi Halil Zeyd. "Aldığım emir gereği ancak kendisine teslim edebilirim, başkasına değil."</p>

  <p class="calibre12">Adam soğuk bir şekilde başını salladı. "Nasıl isterseniz." Düşünme sırası Halil'e gelmişti. Adam parayı reddediyordu. Kararsızlık içinde bocaladı. Aldığı görevi yerine getirmeden dönmek istemiyordu. Leyla'nın nasıl bir tepki göstereceğini de kestiremiyordu. Şu sıra Leyla ile arasının açılmasını asla istemezdi.</p>

  <p class="calibre12">Adamın alaycı gözlerinin içine baktı. "Ahmet Özveren'in burada olmadığını telefonda bana söylemediniz ama," diye çıkıştı.</p>

  <p class="calibre12">Adam sadece, "Üzgünüm," demekle yetindi. Adamın, insanın kanını donduran soğukluğu Halil Zeyd'i çileden çıkarmıştı. Ancak ne yapacağını, nasıl bir tutum takınacağını kestiremedi. Bu hesapta olmayan bir durumdu.</p>

  <p class="calibre12">"Şefimle bir telefon konuşması yapabilir miyim?" diye sordu. Leyla belki durumu anlar ve çantayı bırakmasını onaylardı.</p>

  <p class="calibre12">"Ne yazık ki buradan telefon konuşması yapamazsınız." "Neden?" "Bizi anlayışla karşılayacağınızı umarım. Güvenlik sorunu. Telefonların daima dinlenme tehlikesi vardır. Başımızın polisle derde girmesini istemeyiz." Bunu anlıyordu Halil. Omuzlarını silkti. Önemli olan paranın Simka yetkililerine teslim edilmesiydi. Bu adam yetkili olduğunu söylüyordu. Leyla'nın ısrarına bir anlam veremedi; bu Ahmet de olabilirdi, yerine bıraktığı biri de.</p>

  <p class="calibre12">Bir an evvel dönmek arzusundaydı. Leyla'sına kavuşmak istiyordu. Leyla'yı mutlu etmişti, geçirdikleri aşk dakikaları bir seferlik olamazdı, devam edecekti mutlaka. Acele karar vermek zorundaydı. Parayı bırakmadan geri dönmesi görevin aksaması anlamına gelecekti.</p>

  <p class="calibre12">Ağır ağır yürüyüp elindeki çantayı cam masanın üzerine bıraktı.</p>

  <p class="calibre12">"Parayı sayın," dedi. "Kilidin şifresi 00-22-55." Adam uzanıp çantayı aldı, cam masanın üzerine yatırdı. Küçük şifre çarklarını çevirdi.</p>

  <p class="calibre12">Çantanın yanındaki parlak düğmelere basınca kilit açıldı. Kapağı kaldırdı.</p>

  <p class="calibre12">Halil Zeyd, uzun boylu adamın gözlerinin birden dehşetle açıldığını gördü. Çantanın içinde kendisini şaşkınlıktan donduran bir şey görmüştü mutlaka. Adamın yeryüzünde gördüğü en son şey de bu oldu.</p>

  <p class="calibre12">Halil adamdaki şaşkınlığı farketmişti ama artık bir şey yapmak için vakit çok geçti. Kulakları sağır eden bir patlama duyuldu. Ardından da kızıl bir alev yükseldi. Çantayı açan adamın anında göğsü parçalandı, kaburgaları ciğerlerini ve boğazını deldi. Ağzının olduğu oyuktan bir kan sütunu fışkırdı. Başının bir parçası havaya uçarak odaya dağıldı. Sarsıntı, vücudunu kaldırdığı gibi arkasındaki yekpare camdan çimlere fırlattı. Patlama öylesine şiddetli olmuştu ki, masanın başında dikilen Halil Zeyd'in kalbi aynı anda parçalanmış, buharları tüten bağırsakları yerdeki kıymetli Acem halısının üzerine sarılırken, havaya yükselen bedeni hızla kırılmış camdan fırlayarak bahçedeki havuza düştü. Patlama sırasında kopan bir kolu, çalışma odasındaki kitaplığın dibine, diğeri ise bahçedeki bodur gül ağacının dallarına takılı kaldı. Patlama nedeniyle duvarlar sarsılmış, tavandaki kristal avize yere düşmüştü.</p>

  <p class="calibre12">İlk şoku atlatan Ahmet'in adamları yeni yeni dağılmaya başlayan dumanlar içindeki çalışma odasına daldılar. Oda harabeye dönmüştü. Etrafta toz, duman ve yanık insan eti kokusu vardı. Birkaçı kırık cam duvardan bahçeye geçti.</p>

  <p class="calibre12">Halil Zeyd'in parçalanmış bedeninden arda kalan kısım cazırtılarla havuzun mavi sularında yüzüyordu. Şiddete ve vahşete alışık adamlar manzarayı görünce öğürerek başlarını çevirdiler.</p>

  <p class="calibre12">Aynı gün Harry Lewis'le bir türlü irtibat kuramayan Elliot Ward, Imperial Oteli'nin yolunu tuttu. Harry'i bulması lazımdı.</p>

  <p class="calibre12">Resepsiyondaki memur anahtarların bulunduğu panoya bir göz atarak, "Mr. Lewis odasında efendim," dedi kibar bir ifadeyle. Elliot doğru odaya yollandı. Kapıyı birkaç defa vurdu.</p>

  <p class="calibre12">Nihayet içeriden bir ses, "Tamam, tamam açıyorum," diye seslendi. Kapı aralanınca Harry'nin sakalı uzamış, gözleri kızarmış, alkol mahmurluğunu henüz üzerinden atamamış yüzü göründü. Elliot'u görünce: "Sen miydin? Tahmin etmeliydim!" diye homurdandı.</p>

  <p class="calibre12">İçeriye giren Elliot arkadaşına kötü kötü baktı. "Senin koyu bir kahveye ihtiyacın var." "Boş ver kahveyi. Bir şişe birayı tercih ederim." "Saatten haberin var mı?" "Canı cehenneme saatin. Ne istiyorsun Elliot?" "Konuşmamız lazım."</p>

  <p class="calibre12">Harry, boksör tipi, desenli külotunu çekiştirdi, göbeğinden taşan atletini içine sokmaya çalıştı. Kızıl saçları darmadağınıktı.</p>

  <p class="calibre12">"İnan Elliot, konuşacak bir şey kalmadı artık. Bu iş bitti! Beni rahat bırak. Uykuya ihtiyacım var."</p>

  <p class="calibre12">Elliot Ward sinirleniyordu. Rakibini kolundan kavradı. "Ne demek bitti? Bir açıklama yapsan çok iyi olacak." Harry'nin alkolün etkisiyle büsbütün kızarmış yüzünde alaycı bir tebessüm oluştu.</p>

  <p class="calibre12">"Bitti dedim sana! Hiç olmazsa benim için bitti. Bugün I.S.C.'deki görevimden istifa ediyorum. Artık şirkette yokum. Meydan tamamiyle sana kaldı. Sir Hughs'un makamı da sana kalacak. İhtiyarın ölmesini ya da yaşlılık nedeniyle işten ayrılmasını dört göz bekleyebilirsin. Kıç yalamaya paydos. Sevinebilirsin Elliot. Anlıyor musun beni?" Harry Lewis gürültü ile geğirdi.</p>

  <p class="calibre12">Küçük otel odasını leş gibi alkol kokusu kapladı. Elliot yüzünü ekşitip, iğrenerek adama baktı. "İstifa mı ediyorsun?" "Evet."</p>

  <p class="calibre12">"Yani şirketten ayrılacak mısın?" "Evet, aynen öyle. Doğru anladın." Elliot Ward, İstanbul'a geldiğinden beri ilk defa güzel bir haberle karşılaşıyordu. Fakat duyduğu sevinci yüzüne aksettirmeyecek kadar soğukkanlıydı. "Sebep?" Harry sırıttı.</p>

  <p class="calibre12">"Beceremedim. Yüklendiğim görev tam bir fiyasko ile neticelendi. Artık işim senin olsun, istemiyorum. Sir Hughs seni peşimden buraya gönderdiğine göre idam hükmümü imzalamış demektir. Ona istifa et deme zevkini vermeyeceğini, ben ayrılıyorum."</p>

  <p class="calibre12">Tam olarak sarhoşluktan sıyrılamadığı her halinden belliydi. Kelimeleri uzatarak söylüyor, İskoç aksanı daha da belirginleşiyordu. Karyolaya oturdu, çıplak bacaklarını kaşımaya başladı.</p>

  <p class="calibre12">Elliot onu hiç böyle görmemişti. Sarhoş olduğu su götürmezdi fakat bu halinin altında, başarısızlığına ve teslimiyetine başka sebepler aramak gereğini duyuyordu. "Seni daha güçlü sanırdım," dedi. "Şirkete verdiğin bunca hizmetten sonra, bu ani istifan biraz garip değil mi?"</p>

  <p class="calibre12">"Uzatma Elliot... Bana numara yapmayı da bırak. Senin de tek istediğin buydu. Rakipsiz kalmak, işte meydan senin artık. Ben yokum." Elliot kuşkuyla rakibine baktı. "Peki, ne yapmayı düşünüyorsun?"</p>

  <p class="calibre12">"Bu seni hiç ilgilendirmez dostum. Üstüne ne vazife? Hayatımın geri kalanını dilediğim gibi yaşamak istiyorum. Şirketin pis ve kokuşmuş işlerinden uzak, rahat ve huzur içinde. Belki Bahama'ya ya da Jamaika'ya giderim. Güneş, kum ve güzel kadınlar. Daha ne isteyebilirim ki?"</p>

  <p class="calibre12">Elliot dudak büktü.</p>

  <p class="calibre12">"Böyle bir yaşam para ister Harry. Parayı nereden bulacaksın?" Harry Lewis homurdandı yerinden:</p>

  <p class="calibre12">"Kıyıda köşede biriktirdiğim biraz param var. Ufak tasarruflarım."</p>

  <p class="calibre12">"Yok canım! Sakın bunlar Şirket'ten yürütülmüş paralar olmasın?"</p>

  <p class="calibre12">Harry kan çanağına dönmüş gözlerini rakibine çevirdi. "Ne demek istiyorsun sen? Yani aklınca beni itham mı ediyorsun? Şirket'ten para çaldığımı mı ima ediyorsun?" Elliot'un bakışları buz gibiydi.</p>

  <p class="calibre12">"Bunu çok düşündüm Harry. Sonunda bir kanaate vardım. Kaybolan paramızda senin parmağın var. Buna eminim. Ama sorun bunu niçin ve nasıl yaptığın. Sen ödleğin ve kafasızın tekisin. Asla böyle bir vurguna tek başına kalkışamazsın. Seni yönlendiren, sana cesaret veren birileri olmalı, yani suç ortakların. Şirket'ten istifaya kalkışman da bunun en açık delili. Paraya ne denli düşkün ve haris olduğunu bilirim; esaslı bir para kokusu almasan hiç istifaya kalkışır mısın? Fakat anlamadığım o insanların senden ne bekledikleri. Şirket'ten ayrılırsan bir hiç olacaksın; onlara ne verebilirsin ki? Bütün sorun burada düğümleniyor. Kaybolan paraya acımıyoruz, nasıl olsa bu zararı telafi ederiz, bunu senin burnundan da fitil fitil getiririz. Ama ortakların kim? işte bunu öğrenmek istiyorum." Elliot'un söyledikleri Harry'i allak bullak etmişti. Elliot'un koku alma yeteneği asla inkar edilemezdi. Bulanık zihni, kelimeleri tartmaya, anlam çıkarmaya çalışıyordu. Sonunda dayanamayarak bağırdı: "Canımı sıkıyorsun Elliot. Defol git başımdan. Seni dinlemek zorunda değilim. Canın cehenneme..." Elliot hiç oralı olmadı.</p>

  <p class="calibre12">"Bence, bir an önce Londra'ya dönüp olan bitenleri Başkan'a anlatsan çok iyi olur. Eski hizmetlerinin mükafatı olarak belki seni affeder. En iyi çözümün bu olduğunu unutma. Ayrıca Türk ya da Arap dostlarına da pek güvenme; seni ortada bırakabilirler. Hele başka terörist gruplarla işbirliği yapmaya kalkıştıysan, yandığının resmidir. Bu defa Kızıl Ci-had seni temizler, iyi düşün ve tavsiyeme kulak ver."</p>

  <p class="calibre12">Harry mosmor oldu. Sanki Elliot ruhunu okuyordu. Kızıl saçlarını karıştırmaya başladı. Huzursuz ve tedirgin olduğu belliydi. Elliot sıkıştırdı.</p>

  <p class="calibre12">"Hadi, bir karar ver. Başkan'a bugün senin hakkında bir rapor vermek zorundayım. Senden hoşlanmadığımı bilirsin, yine de şirketten kovulmanın benim vereceğim rapor nedeniyle olmasını istemem. Şayet konuşur ve gerçekleri tüm detayıyla bana anlatırsan belki raporumu değiştirebilirim. Anlıyor musun?"</p>

  <p class="calibre12">Harry Lewis terlemeye başlamıştı. Belki bin kere düşündüğü olasılıkları yeniden alkolden bulanık, yan uyuşuk beyninde değerlendirmeye çalışıyordu. Kafası iyice karışmıştı. Elliot'un haklı olduğu yanlar vardı. Yeni ortağı, mali danışman Erdal Cebeci cin gibi bir adamdı; insanları kullanmasını, mevcut fırsatları değerlendirmesini çok iyi beceriyordu. Kendisine iyi paralar vaat etmişti. Fakat ona güvenmekle ne denli isabetli davrandığını hâlâ kestire - miyordu. Ve ne yazık ki yol ayrımını çoktan geçmişti. Artık bu yoldan dönemezdi. Alnında biriken terleri sildi.</p>

  <p class="calibre12">Erdal Cebeci acaba kendisine de kazık atar mıydı? Atmaması için hiçbir sebep yoktu. Zamanı gelince hiç tereddüt etmeden çalıştığı şirketi eline geçirmişti. Çekinerek Elliot'a baktı, sonra: "Ben şirketin parasını Çalmadım," diye fısıldadı. Elliot bir kaşını havaya kaldırarak, "Şu halde neden istifa etmekten söz ediyorsun? Seni şirketten ayrılmaya iten sebep ne?"</p>

  <p class="calibre12">"Sıkıldım bu işten. Artık kanunsuz işler çevirmek istemiyorum."</p>

  <p class="calibre12">"Kanunsuz mu? Saçmalama Harry, biz sadece ticaret yapıyoruz. Sattığımız mal hiç önemli değil, ne gaye ile kullanılacağı da. Bu bizi ilgilendirmez. Ürettiğimizi satmak zorundayız. Sadece alacağımız paraya bakarız. Oyunun kuralı bu. Hem anlamıyorum, bunca yıl sonra vicdanın mı sızlamaya başladı?"</p>

  <p class="calibre12">"Dedim ya, ben yokum artık. Bu boktan işi bensiz yürütün."</p>

  <p class="calibre12">"Sen bilirsin... Seni daha fazla zorlayamam. Anlaşılan konuşmayacaksın. Beni ikna edemedin. Üzgünüm ama, Sir Hughs'a durumu rapor etmek zorundayım. O da Kızıl Cihad'la temas kursun. Belki işin içyüzünü onlardan öğrenir." Harry ilk defa sırıttı: "İşte bunu yapamaz. Çünkü Örgüt'le teması sadece Simka yetkilileri kurabiliyor. Onlar ise artık I.S.C.'nin düşmanları. Ona sır vermezler."</p>

  <p class="calibre12">"Yanılıyorsun Harry, bunca yıllık şirketini hafife almakla hata ettin. Sir Hughs çok güçlüdür, umduğundan da güçlü. Çevresi de çok geniştir. Simka'nın malı başkalarına sattığını biliyoruz."</p>

  <p class="calibre12">Harry Lewis'in gülümsemesi yüzünde dondu. Hayretle arkadaşına baktı. "Biliyor musunuz?" "Gayet tabii. Bu mal uçmaz ya? Simka iki seferdir malı başka bir terörist gruba devrediyor." Kızıl saçlı ingiliz yerinden fırladı. "Bunu kimden öğrendiniz?" "Bunu öğrenmek için kahin olmaya lüzum yok. Silah kimin işine yarayabilir ki? Benim anlamak istediğim, senin bu işteki rolün. Akıllı davran ve konuş. Senin tek çaren gerçekleri itiraf etmen."</p>

  <p class="calibre12">Harry kızgınlıkla bağırdı.</p>

  <p class="calibre12">"Hadi ordan sen de! Aklınca beni konuşturup ağzımdan laf alacaksın, değil mi? Sana söyleyecek sözüm yok. "</p>

  <p class="calibre12">"Tamam Harry, tamam. Yeterince anladım zaten. Daha fazla konuşmana gerek yok." "Hâlâ bana hava basıyorsun. Bir bok anladığın yok." Elliot Ward kapıya doğru yürüdü. Kapının tokmağını çevirirken, don gömlek kendi kendine söylenen rakibine alaycı bir şekilde göz attı.</p>

  <p class="calibre12">"Üzgünüm Harry," diye mırıldandı. "Bir daha karşılaşacağımızı, daha doğrusu seni canlı görebileceğimi hiç sanmıyorum. Hoşça kal aziz dostum." Elliot kapıyı örterken, Harry dehşetle ona bakıyordu.</p>

  <p class="calibre12">Derin bir sessizlik vardı odada.</p>

  <p class="calibre12">Leyla Ahmadi, "Dört saat oldu. Umarım Halil görevi tamamlamıştır," diye boğuk bir sesle mırıldandı.</p>

  <p class="calibre12">Yusuf Maksudi'nin bakışları buz gibiydi. Ağzından tek kelime çıkmadı. Genç kadın kara gözlerini ona çevirdi.</p>

  <p class="calibre12">"Çok hissi davranıyorsun Yusuf. Sana yakıştıramadım bu duygusallığı. Sadece bir görevdi bu. Birimizin yapması gerekiyordu ve içimizdeki en uygunu da Halil'di. Merak etme, ona bu görevi verirken ben de zorlandım."</p>

  <p class="calibre12">Yusuf Maksudi, "Yok canım! Sahi mi?" diye homurdandı.</p>

  <p class="calibre12">Halil'in öldüğüne değil, benimle yatağa girdiğine bozuluyor, diye düşündü Leyla.</p>

  <p class="calibre12">“İnan doğru söylüyorum. Karar vermeden önce çok düşündüm. Emir verme durumunda olanların bazı kaçınılmaz sorumlulukları vardır. Bunu anlamalısın." Yaşlı terörist kısık sesle fısıldadı:</p>

  <p class="calibre12">"Halil'i feda etmeden de bu neticeye ulaşabilirdin. Ben emirleri tartışmam ama bu tercihini de onayladığımı söyleyemem. Sen onu bile bile, kasten ve isteyerek ölüme gönderdin, sakın aksini söyleme."</p>

  <p class="calibre12">"Yanılıyorsun. Zamanımız kalmamıştı, bir an önce harekete geçmek ve görevi tamamlamak zorundaydık. Ayrıca unutma ki, bizler fedaiyiz. Ölüm bizi yıldıramaz. Bu göreve seçilirken hepimiz bu bilinç içindeydik ve isteyerek talip olduk. Mossad ajanları da ensemizin dibinde.</p>

  <p class="calibre12">Daha fazla oyalamaydık her an avlanabilirdik de."</p>

  <p class="calibre12">Yusuf, "Umarım Halil işini hakkıyla yapmıştır," diye söylendi.</p>

  <p class="calibre12">"Bakalım, göreceğiz."</p>

  <p class="calibre12">Yusuf Maksudi'nin kaşları çatıldı. Gergin bir şekilde sordu: "Şimdi ne yapacağız?" "Neticeyi alır almaz memlekete dönüş hazırlığı yapacağız. Burada çok oyalandık. Yarın Aksaray'daki adamımıza gideceğim. Lanet adam bizi bu kez berbat bir yere tıktı. Kümes gibi bir ev. Şehir merkezine de uzak. Ne televizyon var, ne radyo, ne de telefon. Dünyadan kopuk gibiyiz. Operasyonun ne denli başarılı olduğunu yarın ondan öğrenirim."</p>

  <p class="calibre12">"Evet, bir an önce dönsek iyi olur. Buradan çok sıkıldım. Bu görev bana göre değilmiş, şimdi daha iyi anlıyorum. Ben, şehir hayatının adamı değilim. Geldiğimden beri ömrüm dört duvar arasında geçiyor. Kendimi kafese tıkılmış yırtıcı bir hayvan gibi hissediyorum. Memleketi özledim. Koyu karanlık çöl gecelerini, sessizliği, çocuklarımı ve Arap kadınlarını... "</p>

  <p class="calibre12">Leyla göz ucuyla Yusuf'u süzdü.</p>

  <p class="calibre12">"Kaç çocuğun var Yusuf?"</p>

  <p class="calibre12">"Yedi."</p>

  <p class="calibre12">"Halil dokuz demişti." Maksudi'nin gözleri daldı.</p>

  <p class="calibre12">"Son ikisi anneleriyle beraber geçen yıl bir israil saldırısında öldü."</p>

  <p class="calibre12">Leyla yerinden kalktı, ak saçlı adama yaklaştı. Elini dostça omzuna koydu. "Kusura bakma," diye mırıldandı. "Bilmeyerek yaranı deştim. Ama sen güçlü birisin. Metin ve sabırlısın da. Yakında buradan gideceğiz ve sen bütün dilediklerine kavuşacaksın. Biraz daha sabret." "Ben şikayetçi değilim. Ağzımı açıp tek kelime söylemedim. Sorduğun için konuştum." "Biliyorum. Biraz sinirli görünüyorsun da..." Maksudi kendini alamayarak yorgun bakışlarını kadına çevirdi. "Bu kadarı da normaldir, değil mi?" Leyla gülümsüyordu.</p>

  <p class="calibre12">"Evet, normaldir. Belki bu gerginliğin bir sebebi de kadınsızlıktır ha, ne dersin? Ne de olsa biz Arap'ız. Sıcak ve ateşli ülkenin insanlarıyız. Halil'in son günlerdeki sinirliliğini hatırlıyor musun?"</p>

  <p class="calibre12">Yusuf'un kaşları daha da çatıldı.</p>

  <p class="calibre12">Bitişik odada Leyla'nın Halil'le sevişmesini bir türlü unutamıyordu. İkisinin de ağızlarından çıkan kesik iniltiler hâlâ kulaklarında çınlıyordu.</p>

  <p class="calibre12">Çöl Akrebi tehlikeli sulara giriyordu. Yusuf, kadının bu konulara kasden yaklaşıp yaklaşmadığını anlayamadı. Kendini tutamayarak sordu:</p>

  <p class="calibre12">"Yoksa Halil'i gevşetmek de görevinin bir parçası mıydı? Ya da suçlu vicdanını susturmak için denediğin bir yol muydu?'"</p>

  <p class="calibre12">"Beni eleştirmeye mi kalkışıyorsun?" "Bırak numarayı Leyla... Böyle laflara karnım tok." Çöl Akrebi alaycı bir şekilde gülümsedi. "Yoksa kıskandın mı?"</p>

  <p class="calibre12">"Kimi? Gerçek bir akrep gibi sokup öldürdüğün Halil'i mi? O bir çocuktu, ileri geri konuşur, patavatsızlık ederdi ama saf ve toydu. Kadından da anlamazdı. Ama ben sapına kadar erkeğim, sakın bunu unutma ve benimle oynama."</p>

  <p class="calibre12">"Ama Halil'in aldığı ödülle bu görevi sana versem, sen de seve seve ölüme giderdin, değil mi Yusuf?" Yusuf'un rengi sarardı.</p>

  <p class="calibre12">Bu soruya ne cevap verebilirdi ki? Bakışlarını kaçırdı, yerinden kalkarak mutfağa doğru yürüdü. Bu konuşmayı yarıda kesmek en uygun çözüm olacaktı. Kafasını çevirmeden Leyla'ya sordu. "Kendime kahve pişireceğim, sen de ister misin?" Yaşlı teröristin titrediğini farkeden kadın keyifle. "Az şekerli olsun," diye seslendi arkasından işveli bir edayla... Gri elbiseli MİT ajanı arabayı kullanan yardımcısına, "Burada dur," dedi. Emirgan'da, çınar altındaki büyük çay bahçesinin önündeydiler. Ajan arabadan indi, etrafına şöyle bir bakındı. Aradığı kişiyi görmüştü. Çay bahçesindeki ön masalardan birinde tek başına oturuyordu. Bir an göz göze geldiler. Emekli Albay Jakop Ventura, boş çay fincanının yanına parasını bırakarak ağır ağır yerinden kalktı.</p>

  <p class="calibre12">MİT ajanı çay bahçesine girmemiş, sahil şeridi boyunca kâh denize giren, kâh olta ile balık avlamaya çalışan kalabalığın arasında yürümeye başlamıştı. Jakop Ventura az sonra ona yetişti.</p>

  <p class="calibre12">“İyi günler Fikret Bey." “İyi günler Albay Jakop."</p>

  <p class="calibre12">İki istihbarat görevlisi, sanki bu sıcak yaz gününün keyfini çıkarmak, temiz Boğaz havası almak istercesine yan yana yürümeye başladılar.</p>

  <p class="calibre12">Jakop Ventura, "Umarım iyi haberleriniz vardır," dedi. "Hem iyi hem de kötü haberim var." "Lütfen önce kötüsünden başlayalım." “İki saat önce polis denizden parçalanmış bir ceset çıkardı. Adamın vücudunun büyük bir bölümü ilk tahminlere göre büyük bir patlama neticesi parçalanmış. Nedenini araştırıyoruz. Bir deniz kazası olmadığı kesin. Olayın enteresan yanı maktulun omzunda tespit edebildiğimiz dövme ve Arapça bir yazı. Adamın Türkiye'ye sızan intihar timine mensup olduğunu düşünüyoruz. Ama kimlik tespiti çok zor. Yüzü paramparça. Bunu siz mi yaptınız?" Albay derin bir nefes aldı. "Sizi temin ederim ki bizim işimiz değil. Size haber vermeden herhangi bir operasyona girmeyeceğimize dair garanti vermiştik. Lütfen unutmayın. Aramızdaki münasebetin bozulmasını ne teşkilâtım ne de hükümetim istemiyor. Buna azami gayreti gösteriyoruz. Ayrıca ekibimiz elemanlarının, sizinkiler tarafından kontrol edildiğinin de farkındayız. Biz yapsak nasıl olsa haberiniz olurdu. En önemlisi Arap teröristlerin saklandıkları yeni yeri henüz bilmiyoruz. Bununla beraber, bulduğunuz cesedi bana gösterirseniz belki teşhiste size yardımcı olabilirim. Kızıl Cihad'ın fedailerinin çoğunu tanırız."</p>

  <p class="calibre12">"Bu mümkün değil, Albay. Eğer tahminimiz doğruysa intihar timinden geriye iki kişi kaldı demektir. Çöl Akrebi ve kimliğini tespit edemediğimiz ak saçlı adam."</p>

  <p class="calibre12">"Bizim merkez onu tanımladı. Yusuf Maksudi adlı bir fanatik. İyi haberiniz nedir Fikret Bey?"</p>

  <p class="calibre12">"Biz de saklandıkları yeni yeri bulduk. Zeytinburnu'nda bir apartmanın bodrum katında kalıyorlar."</p>

  <p class="calibre12">MİT ajanı Fikret Sağlam, cebinden çıkardığı ufak bir kâğıdı Jakop Ventura'nın eline sıkıştırdı. "Kâğıtta adres yazılı."</p>

  <p class="calibre12">"Teşekkür ederim," diyen Albay kaşla göz arası ufak pusulayı cebine indirdi. Sonra biraz sıkılarak sordu. "Operasyonu bu akşam gerçekleştirebilir miyiz?"</p>

  <p class="calibre12">"Bizce uygundur. Yalnız bir şartımız var. Eylem tam beş dakika içinde bitirilmeli. Polisin kulağını bükeceğiz, olay yerine gelişleri ihbarımızdan on dakika sonra olacak. En önemli konu da diğer kat sakinlerinin bu operasyondan zarar görmemeleri. Kesinlikle el bombası ve yüksek tahrip güçlü patlayıcı madde kullanılmayacak."</p>

  <p class="calibre12">"Anlıyorum," dedi Jakop Ventura. "Bu arada size bir adres daha vermek istiyorum. Aksaray'da bir dükkan. Hazır giyim eşyası ve kumaş satan bir mağaza. Uzun zamandan beri gözetimimizdedir. Sahibi Suriye asıllı ve sanırım intihar timine lojistik destek sağlıyor. Adamlarım Çöl Akrebi'nin oraya girip çıktığını saptadılar." Jakop Ventura gülümsedi. "Benim de size bir sorum olacak. Çöl Akrebi'nin Gümüşsuyu'nda öldürdüğü adamımızın İsrail'e nakli için, yetkililer nezdinde gerekli müracaatı yapabildiniz mi?" diye sordu. "Evet Albay. Olayı örtbas ettik bile. Kanımca hükümetlerimiz duymadan konuyu teşkilâtlarımız arasında çözümlesek daha iyi olacak. Ama fazla aceleci olmamanızı tavsiye ederim." "Neden?"</p>

  <p class="calibre12">"Belki bu gece, nakil için müracaat edeceğiniz cenaze sayısında bir artış olabilir." Albay, ajanın yaptığı espriyi anlamamış gibi davranmayı yeğledi. Operasyon için yeşil ışık yanmıştı.</p>

  <p class="calibre12">Anlaşılan bu akşam şenlik vardı. Göğsündeki cenbiye yarasının sızladığını duyar gibi oldu...</p>

  <p class="calibre13" style="margin:0pt; border:0pt; height:1em">&nbsp;</p>

  <div class="mbppagebreak" id="calibre_pb_20"></div>
</body>
</html>
