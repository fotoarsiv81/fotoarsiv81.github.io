<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Akrebi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" id="filepos869374"></p>

  <p class="calibre3"><span class="calibre8"><span class="bold"><span class="calibre9">BÖLÜM 6</span></span></span></p>

  <p class="calibre3" id="filepos869543"><span class="calibre10"><span class="bold"><span class="calibre7">1</span></span></span></p>

  <p class="calibre11">İNCİRLİ KÖYÜ</p>

  <p class="calibre12">İncirli Köyü, Rumelikavağı'nın ilerisinde, yemyeşil ardıç, çınar, kestane ağaçları içinde, modern bir yerleşim merkeziydi. Son zamanlarda yüksek sosyetenin kaymağı sayılan kimseler için şehrin yakın banliyöleri çekiciliğini kaybedince, inşaat sektörünün fırsat kollayan yatırımcıları, incirli yöresine el attılar. Ve iki yılın sonunda büyük bir inşaat firması, istanbul'un yetmiş villadan oluşan en çağdaş yerleşme birimlerinden birini yarattı. Burası tam bir cennet köşesiydi. Geniş korunun içinde ıhlamurdan sedire kadar çeşitli ağaçlar, günün her saatinde şakıyan saka ve bülbül sesleri Boğaz'ın bu doğal ortamında insana huzur ve yaşama sevinci verirdi. Şehrin gürültüsünden ve hava kirliliğinden uzak bu özel beldede her şey düşünülmüştü. Kitaplığından oyun salonlarına, atlı spor kulübünden sosyal, kültürel, sportif tesislerine kadar her şey vardı.</p>

  <p class="calibre12">İncirli Köyü sakinleri dışarıdan gelenlere pek sıcak bakmaz, misafir pek sevilmezdi. Burası daha çok, dinlenmeyi, yalnız kalmayı tercih edenlerin toplandığı bir yerdi. Sitenin güvenliği üniformalı korumalarla sağlanırdı. Kurulduğu günden bu yana en ufak bir olay olmamıştı. Erdal Cebeci, buradaki iki katlı beş yüz metrekarelik muhteşem villasını, dört yıldır beraber yaşadığı metresi Pelin adına tapuya tescil ettirmişti. Bu kadına deli gibi tutkundu. Pelin'le tanıştığında yirmi dört yaşında, üniversiteyi yeni bitirmiş genç bir kızdı. Hayatta teyzesinden başka hiçbir yakını yoktu. Erdal'ın müşavirlik bürosuna yardımcı olarak başvurmuştu. Uzun boylu, manken kadar endamlı bu sarışın kızdan çok hoşlanmıştı Erdal. Onu hemen işe almıştı. Kısa zamanda onu hediyelere boğmuş, gönlünü çalmış ve metresi olmaya ikna etmişti. Mali müşavir, Pelin'e deli gibi tutkundu. Gözü başka kimseyi görmüyordu. Kıza defalarca evlenme teklif etmiş, fakat kız aradaki yaş farkını ileri sürerek bu teklifleri geri çevirmişti.</p>

  <p class="calibre12">Pelin artık büroda da çalışmıyordu. Para içinde yüzüyordu ve geleceğini de garanti altına almıştı. Hiç çalışmasa da ömrünün sonuna kadar ihtiyaçlarını karşılayacak büyük bir meblağı bankalara onun adına yatırmıştı Erdal, iki arabası vardı. Erdal'a baskı yaparak bu muhteşem villayı da üstüne tescil ettirmişti.</p>

  <p class="calibre12">Villa şu sıralar Erdal için emniyetli bir sığınma mahalli olmuştu. Şu birkaç gün ortalarda görünmek istemiyordu. Olayların yatışmasını, Ahmet Özveren'in Amerika'ya kaçmasını bekleyebilirdi, incirli Köyü'nde bir yeri olduğunu kimse bilmiyordu. Zaten Pelin'i etraftan saklamak, kızla ilişkisinin afişe olmaması için bu gözden uzak yerdeki villayı almakta hiç tereddüt etmemişti. Toplum içine pek girmiyorlardı.</p>

  <p class="calibre12">Gerçi kış ayları gelince Pelin tiyatro, konser, iyi bir yerde yemek, sergileri gezmek gibi bir metropolde yaşamanın nimetlerinden istifade etmek istediğinde, onun bazı kız arkadaşlarıyla dolaşmasına imkan tanıyor ve kızın bu tür isteklerini öyle geçiştirmeye çalışıyordu. Erdal'ın komşu villalarla dostluğu ve ilişkileri de hemen hemen yok gibiydi. Çevrede oturanları pek tanımazdı. Bu biraz da işine geliyordu. Güzel ve frapan metresini herkesten kıskanır, özellikle genç erkeklerin bulunduğu ortamlara sokmaktan kaçınırdı.</p>

  <p class="calibre12">O sabah, sıcak ve bunaltıcı bir hava vardı dışarıda. Yaprak bile kıpırdamıyordu. Eski tenis şortunu ve göbeğini açıkta bırakan tişörtünü giymiş olan Erdal, çıplak ayaklarında tabanı ip örgü keten espadrilleriyle, yüzme havuzundan gelen Pelin'in muntazam kulaç seslerini dinleyerek iki arabalık özel garajına girdi. Garajın içi gölge ve serindi. Başındaki beyzbol kepini çıkararak, daha şimdiden terden ıslanan saçsız kafasını sildi.</p>

  <p class="calibre12">Niyeti çim biçme aracıyla arka bahçenin uzayan çimlerini kesmekti. Bu işten zevk alıyordu. Biçilen çimlerin çıkardığı taze ot kokusuna bayılırdı. Ayrıca gergin sinirlerinin yatışması için de iyi bir vasıta oluyordu.</p>

  <p class="calibre12">Zihni yorgun ve karışıktı. Daha şimdiden kendini eve hapsedilmiş gibi hissetmeye başlamıştı bile. Ahmet Özveren'in fellik fellik kendisini aradığına emindi. Enayi, giderayak belki bazı şeyleri kavramıştır, diye düşündü. Ama artık geç kalmıştı, atı alan Üsküdar'ı geçmişti çoktan. Kiraladığı katiller avukat Engin'in işini halledememişler, ikisi de Bostancı'da polislerle giriştikleri silahlı çatışmada öldürülmüşlerdi. Artık böyle heriflere de güvenilmiyordu, işi yüzlerine gözlerine bulaştırmışlardı. Neyse ki konuşamadan ölmüşlerdi yoksa başına bela olacaklardı. Engin meselesini Ahmet gittikten sonra düşünecekti. Zor ve çetin günler vardı önünde. Harry Lewis'e de İngiltere'ye dönmeden önce hatırı sayılır bir ödeme yapmak istiyordu.</p>

  <p class="calibre12">Kepini başına geçirdi, garajdan çim biçme makinesini çıkardı, iterek arka bahçeye doğru sürdü. Kulaç sesleri kesilmişti. Dikkatle açmış zakkumların arasından havuza baktı. Pelin havuzun krom merdivenlerine tutunarak kendini sudan yukarıya doğru çekiyordu. Durup kızın çıplak vücuduna ihtirasla baktı. Üstünde çiçek desenli daracık bir bikini vardı. Bu mayosunu daha önce görmemişti, herhalde yeni almış olmalıydı. Müsrifti, çok alışveriş yapıyordu; ama hakçası kendine yakışan şeyleri de seçmesini iyi becerirdi. Güneşten bronzlaşmış vücudu dipdiri ve oynaktı. Islak sarı saçlarından, boyun ve omuz başlarından su damlacıkları ince beline ve düzgün uzun bacaklarına doğru parıldayarak süzülüyordu. Erdal, genç kadının yarattığı enfes görüntüyü seyre daldı. Çim kesmeyi unutmuştu. Sarışın kadın, ıslanarak sarkan mayosunun üst kısmını çekiştirerek dolgun memelerini yerleştirmeye çalıştı. Erdal kısa bir an pembe başlı meme uçlarını görmüştü. Pelin ayak parmaklarının ucuna basarak havuz kenarındaki beyaz tahta şezlonglara doğru yürüdü. Uzun boyu, ince endamı, havluyu kurulanmak için teninde okşarcasına dolaştırması, Erdal'ı tahrik etmişti. Onu şiddetle arzuladığını hissetti. Üç gündür villada başbaşaydılar ve bu süre içinde defalarca sevişmişlerdi. Pelin her hareketi, her davranışıyla çıldırtıyordu kendisini. Pelin'i sevişmek için içeriye çağırmayı düşündü bir an. Bunu yapacaktı da. Fakat begonya tarhları arkasında duran arabayı da tam o anda farketti. Araba dikkatini çekmişti. Yerli bir Renault'tu. Hem de eski model. Dikkatini çeken de arabanın eskiliği oldu zaten. Burada oturanların hiçbiri bu tür bir araba kullanmazlardı. Bu özel belde sakinlerinin Mercedes, Jaguar, Alfa Romeo gibi pahalı arabaları vardı hep.</p>

  <p class="calibre12">Bir misafir arabası olabilir miydi acaba? Bu da zayıf bir olasılıktı. Kapıdaki korumalar, gelen misafirleri her zaman yola araba bırakmamaları için ikaz ederlerdi. Çünkü her villanın önünde misafir arabaları için bile özel park yerleri ayarlanmıştı. Begonyaların arasından sokaktaki arabaya bir daha baktı. Arabanın içi boştu.</p>

  <p class="calibre12">Çimlerin üzerinden bahçenin başına geldi, sağa sola göz attı. On iki, on üç yaşlarında iki çocuk kızgın asfalt üzerinde kay-kay'la dolaşıyorlardı. Başka kimseyi göremedi. Başka villalardan birine çağrılmış bir tamirciye ait olabilirdi araba. Arabaya yeniden bir göz attı.</p>

  <p class="calibre12">Üzerinde herhangi bir markanın servis aracı olup olmadığına dair amblem, işaret filan aradı. Yoktu.</p>

  <p class="calibre12">Komşu iki binaya da bi|göz attı.</p>

  <p class="calibre12">Sağdaki villa yanılmıyorsa Meksika'da büyükelçilik yapan bir hariciyeciye aitti. Fakat villa sahibi burada olmadığından uzun süredir ev kapalıydı. Geçen yaz yaşlı büyükelçiyi bir kez görmüş, ayaküstü kısa bir sohbette bulunmuşlardı. Sollarındaki villa ise Adanalı büyük bir tekstil fabrikatörünündü. Onların bahçelerine doğru baktı. Yaşlı karı koca verandada kitap okuyorlardı. Pek sevdikleri ufak Yorkshire teri-yesi kadının ayakucunda uyukluyordu. Arabaya ilgisizlerdi.</p>

  <p class="calibre12">Başka zaman olsa boş arabanın hemen önlerinde durmasından pek etkilenmezdi. Ama huylanmıştı bir kere.</p>

  <p class="calibre12">Zor günler geçiriyordu ve içi hiç rahat değildi. Gerçi burası onun için mükemmel bir sığınaktı, bu evi kimse bilmiyordu ama buna yine de emin olamazdı. Boşuna su -uyur düşman uyumaz dememişlerdi...</p>

  <p class="calibre12">Hızla yüzme havuzunun başına, Pelin'in yanına döndü. "Sen tamirci filan çağırdın mı?" diye sordu. Kadın Erdal'a bakmadan: "Ne tamircisi?" diye sordu.</p>

  <p class="calibre12">"Ne bileyim ben? Tamirci işte!... Su tesisatı, elektrik vesaire herhangi bir şey için." "Yoo... Arızalı bir şeyimiz yok ki."</p>

  <p class="calibre12">Sanki yakın bir tehlikenin kokusunu alıyordu Erdal. Huzuru kaçmıştı. Çim biçmeyi bırakıp eve doğru yollandı. Her an bir felaketle karşılaşacakmış gibi bir his vardı içinde. Üst katın merdivenlerini tırmanırken, gerginlikten herhalde, diye söylendi. İtiraf etmeliydi ki son günlerde sinirleri iyice yıpranmış ve bozulmuştu. Hele kiraladığı adamların Engin Mert'i öldürememeleri onu epey rahatsız ediyordu. Gerçi polis ifadelerini bile alamadan gebermişlerdi ama ne de olsa yıpratıcı ve gerginlik verici bir olaydı bu. Bahçe önünde duran boş bir arabadan bile etkilenir olmuştu. Doğru yatak odasına koştu.</p>

  <p class="calibre12">Gardrobun üzerinde duran 38'liğini aldı. Bir müddet ne yapacağını kestiremeden öylece bekledi. Açıkçası korkuyordu. Ama kimden? Ortada belirgin bir düşmanı dahi yoktu. Açık pencereye yaklaşarak aşağıya baktı. Yüzme havuzunu ve güneşlenen Pelin'i görebiliyordu, ama binanın çıkıntısı sokağı görmesini engelliyordu. Belki yersiz ve anlamsız bir telaştı onunki ama arabadan emin olmadıkça rahatla-yamayacaktı. Telefona koştu, sitenin girişindeki bekçi kulübesini aradı. Karşısına çıkan bekçiye, bahçesinin önünde boş bir arabanın durduğunu ve arabanın kime ait olduğunu sordu. Yabancı ziyaretçiler, kim olduklarını ve kime ziyarete geldiklerini kapıya bildirmek zorundaydılar. Siteye giren otomobillerin de plaka numaralan önlerindeki çizelgeye işlenirdi. Telefondaki koruma görevlisi nazik bir sesle arabanın plaka numarasını sordu. Erdal, "Lacivert ve eski bir Renault," diye söylendi. "Plaka numarasını bulunduğum yerden okuyamıyorum. " Hatta sessizlik oldu.</p>

  <p class="calibre12">Bekçi herhalde önündeki çizelgeyi inceliyor olmalıydı. Nihayet, "İnceleteceğiz efendim," diye konuştu. "Önümdeki listede giriş yapan bir Renault yok. Şimdi oraya bir arkadaşı yollayacağım beyefendi."</p>

  <p class="calibre12">Erdal telefonu kapadı ama rahatlamamıştı. Sitenin kuzeybatı yönünde bir girişi daha vardı; araba oradan da giriş yapmış olabilirdi.</p>

  <p class="calibre12">Bütün vücudunu soğuk bir ter kapladı. Yoksa kendisine de mi bir suikast tertipleniyordu? Kim böyle bir teşebbüse kalkışabilirdi? Engin Mert mi? Onu bir kalemde saf dışı bırakabilirdi. Geç de olsa onun saman altından su yürüten biri olduğunu anlamıştı, ama onun tıynetinde şiddet yoktu. Gayesini gerçekleştirmek için zora başvuramazdı o. Kızıl Cihad? Onlar olabilir miydi? Kesinlikle hayır! Örgüt temsilcisi Salah ibni Reşat'a Ahmet'i gammazlayan bizzat kendisiydi. Adam ona müteşekkirdi bile. Çöl Akrebi denen kadını Dr. Şükrü'ye masöz diye takdim eden de kendisiydi. Ve bu terör örgütü hâlâ Simka'ya muhtaçtı. Dış piyasadan kolay kolay bu şartlarla mal bulamazlardı. Zaten Salah ibni Reşat, Ahmet'in tasfiyesinden sonra iş ilişkisine devamı kendisine vaat etmişti. Tabii bunu o salak Harry denen İngiliz de bilmiyordu. Fakat Araplar'a bu kadar güvenmek doğru muydu acaba? Doktor'u öldürmeleri işine geliyordu ama Ahmet'i değil. Bu yüzden de Çöl Akrebi denen kadına istediği malumatı vermemişti. Ama onlar yine de Ahmet'i bulmuşlardı. Kadın on günden beri aramıyordu kendisini.</p>

  <p class="calibre12">Yoksa huylanmaya mı başlamışlardı? Kendi kendine, "Hayır, hayır, Araplar olamaz," dedi. Bu ihtimali düşünmek saçmaydı.</p>

  <p class="calibre12">Geriye tek olasılık kalıyordu: Ortağı ve patronu Ahmet Özveren.</p>

  <p class="calibre12">Neyse ki Ahmet bu villayı bilmiyordu. Pelin'den de ona hiç söz etmemişti. Ahmet çapkınlıklarıyla böbürlenen, adi bir kasıntıydı. Bol parası olmasa hiçbir kadının onun yüzüne bile bakmayacağına adı kadar emindi. O kendini beğenmiş, herkese havadan bakan züppeliklerine hangi kadın tahammül ederdi ki? Evlenmediği ve hayatında bir kadın olmadığı için hep kendisiyle alay ederdi. Yıllarca bu soğuk şakalarına katlanmıştı hep.</p>

  <p class="calibre12">Yüksek sesle, nefretini kusarcasına, "Eşşoğlu eşşek," diye bağırdı.</p>

  <p class="calibre12">Şu sıralar kaçışının derdine düşmüş olmalıydı. Evine, ailesinin yanına bile gidemediğini biliyordu. Doktor'un ölümüyle her şey tersine dönmüş, Ahmet büyük korkuya kapılmıştı.</p>

  <p class="calibre12">Aslında her türlü kirli işlerini ve pisliği çalıştırdığı adamlara yaptırırdı. Ama artık onlar da yoktu. Adamlarını büyük paralar ödeyerek tasfiye etmişti, içi biraz rahatlar gibi oldu.</p>

  <p class="calibre12">Ahmet kendi başına bir hiçti. Yine de kesin emin olamazdı. Belki hâlâ bırakmadığı bir iki adamı kalmıştır, diye düşündü. Mesela sfenks kadar sessiz, yassı burunlu Nuri...</p>

  <p class="calibre12">O heriften hiç haz etmezdi Erdal. Ne zaman görse içine ürperti verirdi. Ahmet'in sağ kolu gibiydi, onu son ana kadar bırakacağını sanmıyordu.</p>

  <p class="calibre12">Kararsızlıktan kıvranıp durdu.</p>

  <p class="calibre12">Belki de bütün bu düşüncelerinde yanılıyordu.</p>

  <p class="calibre12">Mesela Engin Mert! Onu yabana atmamalıydı. Göründüğünden de zeki ve hırslı olduğunu biliyordu artık. Hele hele, üstüne kiralık katilleri saldıktan sonra intikam almaya kalkışamaz mıydı? Galiba Bostancı iskelesinde katillere onu gösterdikten sonra uzaklaşırken kendisini farketmişti. Onu hep pısırık, çekingen ve işe yaramaz bir tip olarak tanımıştı. Aşırı yasalara bağlı ve korkak. Ama ne sinsi olduğunu biliyordu artık! Aklına gelen ikinci ihtimal kanını dondurdu.</p>

  <p class="calibre12">İnsanlar en büyük kazığı kendine dost bildiklerinden yerdi. Yoksa Çöl Akrebi sahneye mi çıkmıştı? Doktora uyguladığı cinayet yöntemini kendisine de uygular mıydı? Çöl Akrebi ile olan ilişkisini kimse bilmiyordu, evet hiç kimse. Ahmet Özveren bile akıl edip Doktor'un adresini Kızıl Cihad'ın nasıl bulduğunu, hisse satışlarını nasıl ve kimden öğrendiklerini ve masöz olarak Leyla'yı kimin ona tavsiye ettiğini hiç düşünmemişti. Beti benzi sarardı birden.</p>

  <p class="calibre12">Galiba gerçek tehlikeyi şimdi görmüştü. Anlaşılan Örgüt temsilcisi Salah ibni Reşat'ı ikna edememişti. İki yüzlü Arap, anlaşmış gibi görünerek ihanet etmişti kendisine.</p>

  <p class="calibre12">Aklı iyice karışmıştı, odanın içinde bir aşağı bir yukarı yürümeye başladı. Dizleri titriyordu.</p>

  <p class="calibre12">"Ulan, ödleklik etme!" diye söylendi kendi kendine. "Ne oluyor sana?"</p>

  <p class="calibre12">Ortada kimse yoktu. Tek bir şüpheli kişi görmemişti.</p>

  <p class="calibre12">Kapı önünde boş bir arabaya rastlayınca vehime kapılmıştı Kendi kendine gelin güvey oluyordu.</p>

  <p class="calibre12">Karyolanın üzerine çöktü. Silahı hâlâ elindeydi. Sakin ol, telaşlanmaya gerek yok, diye söylendi. Alt tarafı, kapısının önünde boş bir araba görmüştü. Homurdanarak odadan çıktı.</p>

  <p class="calibre12">Aşırı bir telaşa kapıldığının farkındaydı, ama ne olur ne olmaz, bekçi kulübesinden araba hakkında bilgi gelinceye kadar Pelin'i içeriye çağırsa iyi olurdu. Kızcağızı da boşu boşuna ürkütmek istemiyordu. Yeniden bahçeye indi.</p>

  <p class="calibre12">Gözleri etrafı taradı. Çevre hareketsizdi. Sokağın epey ilerisinde bisikletli bir kızdan başka kimseyi göremedi.</p>

  <p class="calibre12">Fakat bir türlü atamıyordu içindeki ürkekliği. Lanet olası bekçiler de niye gelememişlerdi bir türlü? Kaç metrelik yerdi şunun şurası? Arabanın kime ait olduğu ortaya çıkıncaya kadar, yine de tedbirli olmalıydı. Sert bir sesle, "Pelin," diye bağırdı.</p>

  <p class="calibre12">Genç kadın şezlonga sere serpe uzanmış güneşleniyordu. Erdal'ın sesini duyunca, başındaki hasır şapkanın ucunu kaldırarak adama baktı.</p>

  <p class="calibre12">Burnuna ve yanaklarına güneşin etkisinden korunmak için, ufak bir servet ödediği Avrupa malı pahalı kremler sürmüştü. Yüzü parlıyordu. Soran gözlerle Erdal'ı süzdü.</p>

  <p class="calibre12">Mali müşavir emreder gibi, "Çabuk içeriye gir," diye sesleniyordu.</p>

  <p class="calibre12">Yüzünü buruşturdu sarışın kadın. Bu istek hiç hoşuna gitmemişti. Yatağa götürüp sevişmek isteyeceğini düşündü. Bu yaşta bu enerjiyi nereden bulduğuna şaşıyordu. Aygır gibi güçlüydü. Daha dün gece uzun uzun sevişmişlerdi. Bazen hiç çekilmez oluyordu. "Şimdi olmaz!" diye söylendi. Ardından da gönlünü almak için gülümseyerek, "Güneşleniyorum, öğleden sonra," dedi. Erdal tekrar, "Çabuk yukarıya çık!" diye bağırmıştı.</p>

  <p class="calibre12">Pelin kaşlarını çatarak Erdal'a baktı. Adeta emrediyordu. Hiç böyle emredici bir tonla bağırarak sevişmeye çağırdığına şahit olmamıştı. Gerçi pek nazik bir adam sayılmazdı, zaman zaman kabalaşır, aralarındaki ilişkinin bir tür menfaate dayandığını ima eden amiyane davranışlarda bulunurdu ama böyle haşin bir tonla yatağa çağırdığını hatırlamıyordu. Şezlongdan kalkmadan önce bir kez daha hayretle Erdal'a baktı. Ona mı öyle gelmişti, yoksa Erdal'ın yüzü kireç gibi bembeyaz mıydı? Birden telaşlandı. Sakın kalp krizi filan geçiriyor olma-sındı? Ne de olsa bu tür bir kriz için kritik sayılacak yaştaydı. Üstelik de dün gece, o yaştaki bir adam için çok efor sarfetmiş sayılırdı.</p>

  <p class="calibre12">Böyle bir şey ilk defe aklına geliyordu. "Ayol, birden gidiverirse başıma kalır vâlla, sonra ben ne yaparım?" diye heyecanlanarak yerinden fırladı. ince topuklu takunyalarını ayağına geçirerek koşar adım içeriye doğru yürüdü. Erdal çoktan gözden kaybolmuştu. Şimdiye kadar Erdal'ın başına bir hal gelebileceğini hiç düşünmemişti. Nezle bile olmazdı, domuz gibi sağlamdı. Ama belli de olmazdı, ne de olsa yaşı ilerlemiş sayılırdı. Kendi babası kalpten gittiğinde ondan bile gençti. Salona açılan camlı kapının sürgüsünü iterken, kalp krizi fikrine kendini alıştırmaya çalışıyordu. Daha şimdiden, başına bir hal gelirse ne yaparım ben, diye endişelenmeye başlamıştı bile. Gerçi ona muhtaç değildi artık. Bu muhteşem villayı üstüne geçirtmiş, arabalar aldırtmış, bankada hatırı sayılır hesap açtırmıştı.</p>

  <p class="calibre12">Yalnız aldığı faizlerle bile yaşamının bundan sonrasını kimseye muhtaç olmadan rahatlıkla geçirebilirdi. Onu sevmediği bir gerçekti ama ölmesini de istemezdi; o altın yumurtlayan bir tavuktu..</p>

  <p class="calibre12">Üst katın merdivenlerini tırmandı ve Erdal'ı gördü.</p>

  <p class="calibre12">Deli danalar gibi bir o yana bir bu yana koşuşturuyordu. Hiçbir şeyi yoktu. Kalp krizi ihtimali de nereden gelmişti aklına?</p>

  <p class="calibre12">Adamın kendisiyle sevişmek için çağırdığı fikrine kapıldı yeniden. Birden gözüne eski tenis şortunun beline sıkıştırdığı tabanca takıldı. Evde bir silah olduğunu biliyordu ama Erdal'ın onu kullandığını hiç görmemişti. Merakla, "Hayrola, ne oluyor kuzum?" diye sordu. Erdal'ın gözü dönmüştü.</p>

  <p class="calibre12">"Buraya, yanıma gel," dedi. "Bahçeye çıkmayacaksın."</p>

  <p class="calibre12">Delirmiş miydi bu? Yoksa yine kıskançlık krizi mi tutmuştu? Geçen yaz da buna benzer bir olay yaşamışlardı. Havuz başında bikinisinin üstünü çıkararak güneşlendiği bir sırada çevreden iki delikanlının kendisini dikizlediği iddiası ile deliye dönmüş, oğlanlara bilerek, isteyerek kendisini teşhir ettiğini söyleyerek, yapmadığı hakareti bırakmamıştı. Günahsız olduğunu anlatıncaya kadar akla karayı seçmişti.</p>

  <p class="calibre12">Bu kez Pelin de sert bir sesle, "Yine ne var?" diye sordu. "Etrafta beni seyreden birini mi gördün?"</p>

  <p class="calibre12">Bu tür kıskançlık numaralarından sıkılıyordu artık. "Saçmalama," dedi Erdal. "Ve de sesini kes, bağırma:" Pelin merakla adamı süzdü. Bu ne kalp kriziydi ne de kıskançlık nöbeti. Erdal'ın belinde tabanca vardı ve bir şeyden korktuğu açıkça belli oluyordu. Odayı arşınlaması bile kapana sıkışmış vahşi bir hayvan gibiydi.</p>

  <p class="calibre12">Sebebini anlayamamasına rağmen Pelin sindi. Ciddi bir şey olmalıydı. Sesini kesti. Gürültü çıkmasından huylanıyormuş gibi, tahta takunyalarını ayağından çıkararak, parmaklarının ucuna basa basa Erdal'a yaklaştı. Anlamsız bir ürkeklik ona da sirayet etti. Fısıldayarak, "Neler oluyor?" diye sordu. Erdal'ın bu acayip gerginliğine bir anlam veremiyordu.</p>

  <p class="calibre12">"Tehlikedeyiz," dedi adam.</p>

  <p class="calibre12">Pelin garip garip Erdal'ın korku taşan gözlerine baktı. "Ne tehlikesi?"</p>

  <p class="calibre12">Erdal kafasını iki yanına salladı. Aslında bu konuda Pelin'e bir açıklama yapmak istemiyordu. Kısaca, "Buraya silahlı bir saldırı olabilir. Dikkatli olmalıyız," diyebildi. Hiçbir şey anlamamıştı genç kadın.</p>

  <p class="calibre12">"Ayol üşüttün mü sen? Yoksa kel başına güneş mi çarptı? Çılgın mısın? Bu evde sana kim saldırabilir?"</p>

  <p class="calibre12">"Benim birtakım düşmanlarım var Pelin, sen bilmezsin!..." Kadın itiraz edecek oldu:</p>

  <p class="calibre12">"Bu bir şakaysa hiç hoşlanmadım Erdal, bilmiş ol! Beni sinirlendiriyorsun. Sen bir mali müşavirsin, kim senin düşmanın olabilir?" Erdal köpürdü:</p>

  <p class="calibre12">"Aptallık etme! Bu değirmenin suyu nereden geliyor sanıyorsun? Müşavirlikten mi sadece? Öyle sanıyorsan yanılıyorsun cicim! Villanın, sana aldığım mücevherlerin, bankadaki paranın hep temiz yollardan mı kazanıldığını düşündün!" Pelin kızardı. Hiç düşünmemişti bunu. Paranın kaynağı bunca zamandır onu hiç ilgilendirmemişti çünkü. O sadece istemesini bilirdi. Neden sonra sordu: "Peki, ne oldu şimdi? Nasıl bir tehlike içindeyiz?"</p>

  <p class="calibre12">"Bahçenin önünde bir araba duruyor, içi boş. İşkilleniyorum. Benim için gelmiş olabilirler." "Kimler?"</p>

  <p class="calibre12">"Orasını boş ver. Anlatsam da anlamazsın zaten." Pelin ne diyeceğini şaşırdı.</p>

  <p class="calibre12">"Sitenin bekçilerine telefon edelim."</p>

  <p class="calibre12">"Ettim bile. Birini göndereceklerdi ama hâlâ gelmediler."</p>

  <p class="calibre12">“İstersen polisi arayalım."</p>

  <p class="calibre12">"Yine saçmalamaya başladın. Polisi arayamayız."</p>

  <p class="calibre12">Sarışın kadın seğirterek üst kadın pencerelerine koşarken, "Şu arabaya bir de ben bakayım," dedi. Perdeleri aralayarak bahçe önündeki arabaya bir göz attı. Sonra ağzından gevrek bir kahkaha yükseldi.</p>

  <p class="calibre12">"Şu eski Renault'yu mu kastediyorsun yoksa?" Metresinin kahkahası Erdal Cebeci'yi şaşırtmıştı. "Evet, onu. Sahibini tanıyor musun?" "Tabii ayol!.. O, Tanju'nun arabası." "Tanju da kim?"</p>

  <p class="calibre12">"Pedikürcüm. Önce Şeyda'ya uğramıştır. Birazdan bana da gelecek." Erdal Cebeci iliklerine kadar boşaldığını duyumsadı...</p>

  <p class="calibre12">Boşnak katilin Mazda 323'ü hızla sokağın başında kaybolunca Ahmet Özveren yavaş yavaş kendine siper aldığı taksinin yanından ayağa kalktı. Tozlanan üstünü başını silkelemeye çalışırken, sokaktaki bağrışmaları duyan konu komşu pencerelere üşüşmeye başlamıştı. Taksi şoförü yerinden fırlamış Ahmet'ten önce arabama bir zarar geldi mi diye arabanın arkasına dolanarak kurşun izi aramaya başlamıştı. Bir hasar olmadığını anlayınca Ahmet'e yaklaşıp, "Geçmiş olsun beyefendi, verilmiş sadakanız varmış, ucuz atlattınız," diye bir şeyler gevelemişti. Tesadüf eseri tam olay sırasında bitişik apartmandan çıkan iki genç de Ahmet'in yanına geldiler. Aynı doğrultuda bir şeyler söylediler. Olayın şokunu atlatan Ahmet etrafına bakındı. Her pencereden bir meraklı başını uzatıyordu. Burada oyalanmanın sakıncasını farketmeye başladı. Önce şoföre iyi bir bahşiş vererek uzaklaşmasını sağladı. O sokakta tanınan biri değildi ama kalabalık artmaya, kimdi o adam, size neden ateş etti tarzında sualler çoğalmaya başlamıştı.</p>

  <p class="calibre12">Silah seslerine birazdan polis gelebilirdi. Burada daha fazla oyalanması sakıncalıydı. Hemen uzaklaşmalıydı.</p>

  <p class="calibre12">Ahmet soruları geçiştirerek hızlı hızlı yürümeye başladı. Caddeye çıkarken başını çevirip sokağa ve apartmana bir kere daha baktı. Galiba sakaktaki gürültü patırtıyı duymayan tek kişi teyzesiydi.</p>

  <p class="calibre12">Caddeye çıkınca ilk rastladığı taksiyi çevirdi ve "Sür," dedi. Şoför hiç sesini çıkarmadan gaza bastı. Ahmet bir sigara yaktı, kesik kesik öksürdü. Ağzında zehir gibi bir acılık hissediyordu. Dumanı derin derin içine çekerken, parmaklarını sakalında gezdirdi ve düşüncelere daldı. Zamanı yakalamakta zorlanıyordu. Şu son günler planında olmadığı şekilde hızlı ve ters gitmişti, insan ne kadar iyi planlarsa planlasın, tasavvurları her zaman en mükemmel şekliyle gerçekleşmiyordu. Yine de istediklerinin çoğunu gerçekleştirmişti. Fakat şimdi ölümle arasında köşe kapmaca başlamıştı.</p>

  <p class="calibre12">Uzayan sigarasının külünü taksinin içine silkeledi. Kaçışına iki gün kala beyninde çözülmesi gereken tek bir konu kalmıştı: Erdal Cebeci!...</p>

  <p class="calibre12">Onun gerçek yüzünü, ikiyüzlü politikasını ve çevirdiği dolapları son ana kadar görememişti. Artık her şeyi anlamıştı; Erdal, şirketi ele geçirmek isteyen aşağılık herifin tekiydi. Fırsatlardan istifade ederek satışı aceleye getirmiş, kendine fazla düşünme ve tercih imkânı tanımamıştı. Doktoru karşısına o çıkarmıştı, ne Arap asıllı olduğunu ne de Engin'in eski karısıyla evli olduğunu söylememişti. Bilse bir şey değişir miydi? Yoo, diye düşündü; onun gayesi bir an evvel Türkiye'yi terketmekti. Buna uzun zaman evvel karar vermiş, yurt dışına çok para kaçırmıştı, iki günü daha vardı. Kara yoluyla Akdeniz sahiline inecek, oradan gizlice bir tekne ile Yunan adalarına geçecekti. Son olaylardan sonra elini kolunu sallaya sallaya memleketi terkedemezdi. Polis tarafından arandığını biliyordu.</p>

  <p class="calibre12">Adamlarının hepsinin işine son vermişti. Nuri hariç. Ona mutlak güvenirdi. Ve şimdi ona ihtiyacı vardı. Erdal Cebeci'nin temizlenmesinde yalnız o yardım edebilirdi. Gülümsedi içinden.</p>

  <p class="calibre12">Erdal'ın nerede saklandığını tahmin edebiliyordu.</p>

  <p class="calibre12">"Enayi," diye mırıldandı. Mali müşaviri kendini dünyanın en akıllı adamı sanırdı. Düşüncelerinden, şoförün "Abi, nereye gideceksin?" demesiyle sıyrıldı. "En yakın telefon kulübesine," dedi.</p>

  <p class="calibre12">Leyla Ahmadi çay bardağını masaya bırakırken, "Araban var mı?" diye sordu. Abdülkadir utanarak boynunu büküp, ellerini ovuştururken, "Yok Sultanım," dedi. "Benim gibi gariban tezgâhtarda araba ne arar? Beş boğaz, geçimimizi bile zor temin ediyoruz. Ama dert etmeyin, gerekiyorsa hemen bulurum." "Nasıl? Kiralayacak mısın?"</p>

  <p class="calibre12">"Kaynımın arabası var. Onunkini alabiliriz. Emrinizde sayılır." "Tabii ehliyetin de yoktur." Bu kez Arabın gözleri parıldadı.</p>

  <p class="calibre12">"Sürücü lisansım var Sultanım. Günün birinde arabada lazım olur diye çıkarmıştım. Kaynımın arabasını da bazen kullanırım."</p>

  <p class="calibre12">"İyi," diye mırıldandı Çöl Akrebi. Gözleri dalmış, bakışları sabitleşmişti. "Arabayı ne zaman getirebilirsin?"</p>

  <p class="calibre12">"Ne zaman isterseniz. Kaynım bitişikte oturur. Araba kapının önünde." "Hadi öyleyse davran, gidiyoruz."</p>

  <p class="calibre12">Abdülkadir, "Nerece?" diye sormadı. Ok gibi yerinden fırladı. Sultanının emirlerini yerine getirmeye can atıyormuş gibi bir hali vardı. Leyla, adamın kendisine olan tutkunluk ve bağlılığının ölçüsünü anlamakta zorluk çekiyordu. Onun yanında kendisini gerçek bir sultan gibi hissetmeye alışmıştı artık...</p>

  <p class="calibre12">Nar çiçeği renkli Broadway'i Abdülkadir kullanıyordu. Gözlerini yoldan ayırmadan Leyla'ya sordu:</p>

  <p class="calibre12">" Ş u patlamanı n olduğ u villanı n bulunduğ u semtin adı nı bilmiyorsunuz, değil mi?" "Ne yazık ki bilmiyorum, istanbul büyük şehir ve ben buralara yabancıyım, ama o yolu görürsem mutlaka hatırlayacağıma eminim. Çok dikkatliyimdir; gördüğümü bir daha asla unutmam. Şimdi takip ettiğimiz bu yol, o günkü dönüş yolumuzdu. Giderken denizden uzaktık ama Ahmet Özveren'in adamları dönüşte bu yolu izlemişlerdi. Bunu hatırlıyorum." "Anladım... Herhalde Maslak'tan gidip dönüşte sahil yolunu izlemiş olmalısınız." Leyla sesini çıkarmadı.</p>

  <p class="calibre12">Denizden gelen iyot kokusunu ciğerlerine çekti. Yaşam çok güzeldi ve bu genç yaşında yaşam onun olmalıydı. Ama bu gidişin dönüşü olacağını pek sanmıyordu. Eceline gittiğinin farkındaydı, içini garip bir ürperti kapladı. Sanki ölümün o meşum kokusunu alıyordu. Ahmet Özveren'in evinin nasıl korunduğunu biliyordu; içeriye girmek başlı başına bir dertti. Girse bile, onca korumayı atlatıp Ahmet Özveren'e erişmek adeta bir mucizeydi. Elinde ise silah olarak yedek şarjörü bile bulunmayan sadece bir 45'liği vardı. Dudaklarında acı bir tebessüm belirdi.</p>

  <p class="calibre12">Bunun inançları uğruna girdiği son mücadele olduğunu sezinledi. Fakat görev şuuru her şeyin üstündeydi, hatta hayatının bile. Leyla kadere inanırdı. Karadeniz'den esen tatlı bir meltem açık pencereden girerek yüzünü yaladı. Görevini yerine getiremeden memleketine dönemezdi. Bunca yıllık cihana nam salmış şöhreti buna engeldi. Rumelihisarı'ndan geçiyorlardı.</p>

  <p class="calibre12">İskele civarında trafik birden tıkandı. Sokaktan caddeye çıkan bira yüklü kamyon tam dönüş yaparken karşı istikametten gelen bir arabaya çarpmamak için fren yapmıştı. Arabalar güçlükle çarpışmadan durdular. Kazayı ucuz atlatan sürücüler yerlerinden fırlayarak ağız dalaşına başladılar.</p>

  <p class="calibre12">Trafik durmuştu. Her iki yönden gelen vasıtalar yolun açılmasını beklemeye başladılar. Sıcaktan bunalan sürücüler klaksonlarına basarak yolun bir an önce açılmasını istiyorlardı. Çöl Akrebi başını camdan uzatıp kargaşaya baktı.</p>

  <p class="calibre12">Hemen yanı başında siyah bir Mercedes duruyordu. Önce hiç ilgilenmedi. Bu şehirde adım başında bir Mercedes görmeye alışmıştı. Tıkanıklık devam ediyordu. Bakışları boş boş arabalar üzerinde dolaştı.</p>

  <p class="calibre12">Gözlerine inanamadı bir an. İrkilerek yanındaki Mercedes'in sürücüsüne baktı. Yanılıyor muydu? Y oksa benzetmiş miydi? Hayır, bu oydu!... Ahmet Özveren!... Ve arabada yalnızdı. Tek başına...</p>

  <p class="calibre12">İnanası gelmedi. Gökte ararken yerde bulmuştu onu. Emin olmak için nefesini tutarak bir daha baktı. Hiç kuşkusu yoktu artık.</p>

  <p class="calibre12">İçini dalga dalga bir sevinç kapladı. Leyla tesadüflerin böylesine pek inanmayacak kadar gerçekçiydi. Ama olmuştu işte. Kader, Ahmet'in bir kere daha, hem de savunmasız olarak karşısına çıkarmıştı.</p>

  <p class="calibre12">Demek Ahmet'in ölümden kurtulduğu kuşkusu doğruydu. İçinden okkalı bir küfür savurdu. Halil Zeyd'in görevini yerine getiremediğinden kesin emindi şimdi. Adam kendisini görmesin diye başını çevirdi, eli silahına uzandı.</p>

  <p class="calibre12">İstese arabaların durduğu bir anda ateş ederek onu kalbura çevirebilirdi. Ancak çılgınlık olurdu bu. Trafik sıkışıp kenetlenmişti. Önleri, arkaları vasıtalarla doluydu. Ateşe başlarsa kaçamazdı. Beklemeliydi. Yüreğinde bir şeylerin kanatlandığını, pır pır attığını hissetti. Tanrı ona gençliğini bağışlamış, görevini çılgınca hayatını feda etmeden de yerine getirme şansı vermişti.</p>

  <p class="calibre12">Göz ucuyla Ahmet'e bir daha baktı. Adamın etrafla hiç ilgilendiği yoktu. Beti benzi atmış bir suratla, gözlerini yola dikmiş, trafiğin açılmasını bekliyordu. Zihni sanki çok dalgındı.</p>

  <p class="calibre12">Leyla'nın silaha el atması Abdülkadir'in gözünden kaçmamıştı. Yanında tedirgin oturan kadına baktı. "Bir şey mi oldu Sultanım." diye sordu.</p>

  <p class="calibre12">"Sakın bakma ve sus," diye ikaz etti fısıldayarak. "Hedef yanımızda."</p>

  <p class="calibre12">"Hedef mi?"</p>

  <p class="calibre12">"Yani aradığım adam. Onun peşindeyim." "Hangisi? Şu siyah arabanın içindeki mi?" "Evet."</p>

  <p class="calibre12">Leyla'nın ikazına rağmen iri yarı Arap merakla Mercedes'in içindeki Ahmet'e baktı. Sonra tevakkülle söylendi:</p>

  <p class="calibre12">"Allah Allah... Bu işte hayır var Sultanım. Allanın inayeti. Adam ayağınıza geldi." Buna gerçekten inanan Çöl Akrebi, "Evet," diye fısıldadı. Bu karşılaşmanın Tanrı'nın bir lütfü olduğuna o da inanmaya başlamıştı. Yüce Tanrı ona bir şans daha vermişti. Bütün vücudu gerildi. Adalelerinin kasıldığını, göreve hazır olduğunu hissediyordu. Şimdi tek sorunu zamanlamaydı.</p>

  <p class="calibre12">Yolu kapatan sürücülerin ağız dalaşı, artan klakson sesleriyle yarım kalmıştı. Yol açıldı, arabalar akmaya başladı. Mercedes yıldırım gibi yerinden fırladı.</p>

  <p class="calibre12">"Arabayı gözden kaçırma," diye homurdandı Leyla. Fırsatını bulduğu ilk uygun ortamda ateş edecekti.</p>

  <p class="calibre12">Ahmet Ozveren'in arabası çok hızlı kaçıyordu. Abdülkadir ise yeteneksiz ve acemi bir sürücüydü; belki devamlı araba kullanmadığından yetenekleri körelmişti. Leyla bir ara direksiyona geçmeyi bile düşündü. Yolun kalabalık trafiğine rağmen ara açılıyordu.</p>

  <p class="calibre12">Garip bir kararsızlık içindeydi Ahmet Özveren. İçinden her şeye lanet ediyordu. En güvendiği adamı Nuri bile son anda kendisine ihanet etmiş, patron ben artık yokum, diye yardımdan kaçınmıştı. Onu telefonla arayarak garajdan Mercedes'ini ve yüksek kalibre bir tabanca getirmesini istemişti. Garaja gitmeye çekiniyordu; evini ve ailesini gözetleyen polis arabalarını kontrol edebilirdi. Gerçi Nuri, arabayı garajdan çekmiş ve istediği tür bir silah da getirmişti ama planını açıkladığında yüzüne baka baka ve utanmadan, "Ben artık yokum," diyebilmek cüretini kendinde bulabilmişti. Yazıklar olsun ona bunca yaptığım yardımlara, diye homurdandı içinden. Yalnızdı artık. Tek başına kalmıştı ve herkesten nefret ediyordu. Yaşamı boyunca yalnızlığı hiç böylesine hissetmemişti. Ne oluyordu herkese? Neden etrafındaki bütün insanlar kaçıyordu şimdi kendisinden? Hata yapıyorum, diye homurdandı. Erdal'ın da canı cehennemeydi. İçindeki intikam duygusunu tatmin için İstanbul'daki son saatlerini ona ayırması ve başını olası bir derde sokması çok anlamsızdı. Çıkabilecek herhangi bir aksilik, telafisi olmayan dertler açabilirdi başına. İçindeki duyguları frenlemesi gerekirdi. Aklıselimi bunu emrediyordu. Oysa gaz pedalını sonuna kadar köklediğini farketti. İçinde kabaran hırs ve nefreti yenemiyordu bir türlü.</p>

  <p class="calibre12">Erdal'ın çevirdiği dümenleri anlamıştı artık. Bu sabahki olaya kadar Amerika'ya gidişini beklediğini, sonra da ortaya çıkarak sahipsiz kalan şirketine el koyacağını sanmıştı. Fakat namussuz herif, bunu bile bekleyememiş, kendisini öldürmeye kalkışmıştı. Kendisini zirveye, bol kazanca, iş aleminin en üst noktalarına taşıyan şey, içindeki kararlılık, ihtiras ve azimdi. Bütün başarısını bu yeteneklerine borçluydu. Belki Simka'nın akıbeti artık onu ilgilendirmemeliydi ama yaradılışı itibariyle müsamahasız, acımasız ve aleyhine çevrilen dolaplara tahammülsüzdü.</p>

  <p class="calibre12">Kararında ısrar etti. Erdal Cebeci'ye bir ziyaret yapacaktı. Hem de ne ziyaret!...</p>

  <p class="calibre12">"Aptal herif," diye söylendi içinden. Akıllı geçinen mali müşaviri kendini emniyette ve gözden ırak sanıyordu. Oysa onun nerede saklandığını çok iyi biliyordu. Mercedes'i İncirli Köyü'ne doğru gazladı.</p>

  <p class="calibre12">Siyah Mercedes'i takipte zorluk çekiyorlardı. Leyla, huzursuzca yerinde kıpırdadı. "Biraz daha hızlı sür şu mereti."</p>

  <p class="calibre12">Abdülkadir gözleri uzaklaşan arabada, terden sırılsıklam kesilmiş elleri direksiyonda gaz pedalını köklerken, "Emredersiniz," diye fısıldadı. Fakat direksiyondaki deneyimsizliği nedeniyle her an bir kaza yapma korkusunu üzerinden atamamıştı. Leyla geçtikleri yerleri hatırlıyordu artık. Ahmet Özve-ren'in villasının olduğu yere yaklaşmışlardı. Biraz sonra koruya tırmanan yokuşun başına geleceklerdi. O yolun ağzı, arabayı durdurup ateş etmeleri için en uygun yerdi. Ama hâlâ Mercedes'e yetişem emişlerdi. Adam evine kendilerinden önce varırsa bütün şansının sona ereceğinin farkındaydı. Bir sürü muhafızı vardı içeride. Halil'in bomba olayından sonra mutlaka tedbirlerini ve silahlı adamlarının sayısını daha da artırmış olmalıydı.</p>

  <p class="calibre12">"Bas şu gaza!" diye bağırdı Abdülkadir'e. "Tepeye çıkan şu yol ağzında yolunu kesmeliyiz." Silah durumu çok yetersizdi. Abdülkadir ise silahsızdı, iri yarıydı ama eğitim almamış biriydi, bir çatışma anında ne derece yardımcı olabileceğini Allah bilirdi. Villadan içeri girebilseler bile Ahmet'in silahlı ordusu karşısında şansları yoktu. Tek çare adamı eve girmeden önce temizlemekti. Hatta bir an içinden, adamı o trafik tıkanıklığı anında öldürmediğine hayıflanmaya başladı.</p>

  <p class="calibre12">Çöl Akrebi gözünü Mercedes'ten alamıyordu. Ona yetişemeyeceklerini anladı. Araba şimdi sokağa sapmak için sinyal verecekti. Ama Mercedes sinyal vermedi ve yoluna devam etti.</p>

  <p class="calibre12">Leyla, "Yavaşla biraz," dedi. Önünden geçtikleri sokağı tanımıştı. "Eminim villası bu sokaktaydı. Hatırladım şimdi." Abdülkadir frene bastı.</p>

  <p class="calibre12">İkisi de başlarını çevirip sol tarafa, korunun içine doğru yükselen sokağa baktılar. Leyla şaşırmıştı.</p>

  <p class="calibre12">"Bu herif evine gitmiyor," diye söylendi. Buna sevinmişti.</p>

  <p class="calibre12">Kısa bir tereddütten sonra, "Arabayı takip et!" dedi.</p>

  <p class="calibre12">Pelin pedikürü biten ayaklarına baktı. Bakımlı ve yumuşacık olmuştu.</p>

  <p class="calibre12">Yeni kırmızı oje sürülmüş tırnakları pırıl pırıldı. Ama morali hâlâ yerine gelmemişti.</p>

  <p class="calibre12">Deminden beri aklı Erdal'ın söylediklerine takılmış, kendini çok saf ve bön hissetmeye başlamıştı. Dört yıllık sevgilisini, karanlık işlere bulaşmış, kirli para kazanan biri olarak düşünemiyordu bir türlü. Ama bu gerçeği kabullenmek zorundaydı; işlerinden pek bahsetme alışkanlığı olmayan Erdal, bunu kendi ağzıyla itiraf etmişti. Gerçeği kabullenmek zorundaydı.</p>

  <p class="calibre12">Kadın davranışlı manikürcü Tanju, çantasını toplayıp gidince, salonun bir köşesinde oturup gazete okuyormuş gibi davranarak, sinsice onları gözetleyen ve dinleyen Erdal, sinirli sinirli homurdandı.</p>

  <p class="calibre12">"Dönme mi bu herif? Hiç gözüm tutmadı." "Ne bileyim ayol? Adama sen dönme misin diye soramam ya? Alemsin valla! Önce beni öldürmeye geliyor diye tutturdun, şimdi de adama homo diyorsun."</p>

  <p class="calibre12">"Hoşlanmadım ondan. Bir daha bu herifi eve çağırma."</p>

  <p class="calibre12">"Yapma Erdal!... Bugün çok sinirlisin; her şeye bir kulp takıyorsun. Söyle bana, senin sorunun ne? Konuşmak ister misin? Belki sıkıntını anlatırsan rahatlarsın. İçini dök, seni dinlerim."</p>

  <p class="calibre12">Erdal küçümseyen nazarlarla kadına baktı. Onu anlaması o kadar uzak ihtimaldi ki... Başını salladı. "Anlatacak bir şey yok."</p>

  <p class="calibre12">Oysa güne ne kadar sevinçli ve ümitli başlamıştı. Her şey iyi gidiyordu. Kendisi de bu sinirliliğine bir anlam veremiyordu zaten. Nedense birden olaylara olumsuz bakmaya, yersiz kuşkulara düşmeye başlamıştı. Burada emniyetteydi ve hiçbir şeyin de olacağı yoktu. Bir duş alayım, diye düşündü. Sıcak su gergin sinirlerine iyi gelirdi. Tam yerinden kalkacağı sırada birden aklına gelerek sordu:</p>

  <p class="calibre12">"Buranın telefonunu kimseye vermedin, değil mi?" Pelin kısa bir tereddüt geçirdi. "Evin telefonunu sadece teyzem biliyor," dedi. "Ya cep telefonunu?"</p>

  <p class="calibre12">"Şey... "</p>

  <p class="calibre12">"Şey de ne demek? Ne geveliyorsun ağzında? Kimseye vermemeni söylemiştim." "Ben de önemli birine vermedim ki." Erdal hırsla yerinden fırladı. "Söyle, kime verdin?" Sesi top gibi yankılanmıştı salonda.</p>

  <p class="calibre12">"Bağırma canım. Hem telefonlar benim üzerime kayıtlı, ne olacak ki? Kimse onlardan senin izini bulamaz. Ayrıca önemli kişiler de değil. Mesela manikürcüme, berbere filan. Bir iki kız arkadaşıma da verdim galiba."</p>

  <p class="calibre12">"Hay Allah kahretsin seni. Ulan numaraları kimseye vermeyeceksin demedim mi sana? Beni nerenle dinliyorsun?"</p>

  <p class="calibre12">Erkeğin sertleşen ifadesi kadını da kızdırmıştı.</p>

  <p class="calibre12">"Kabalaşma Erdal... Onların sana bir zararı dokunmaz."</p>

  <p class="calibre12">Mali danışmanın gözleri dönmüştü. Metresinin üzerine doğru yürüdü.</p>

  <p class="calibre12">"Önemli olan sözümü dinlememen."</p>

  <p class="calibre12">Erdal, Pelin'e vuracak gibi yaklaşmıştı.</p>

  <p class="calibre12">"Bana bak! Sakın, bana dokunayım deme! Yetti artık. Bıktım bu hayattan. Tam bir kapatma hayatı yaşıyorum. Kendimi bu eve hapsedilmiş bir mahkum gibi hissediyorum. Gencim, güzelim, gezip tozmak, insan içine çıkmak istiyorum. Verdiğin paranın her şeyi hallettiğini mi sanıyorsun?" diye bağırdı. Yüzü hiddetten kıpkırmızıydı.</p>

  <p class="calibre12">Erdal kendini toparlamaya çalıştı. Biraz alttan aldı, sesinin tonunu ayarlamaya gayret etti. "Bırak şimdi bu malum teraneyi," dedi. "Bunları çok konuştuk. Sen şimdi şu telefonları kime verdiysen onların adını söyle." Pelin de soluklandı.</p>

  <p class="calibre12">Erdal'ın el kaldırmayacağını anlamıştı. Hırçın bir eda ile:</p>

  <p class="calibre12">"Dedim ya, önemli kişiler değil," dedi. "Senin tanımadığın eski birkaç arkadaşım. Eski birkaç kız arkadaşım. Jülide, Nilüfer, Gamze, Ayten bir de Serap'a verdim galiba. Hiçbirine de senden bahsetmedim."</p>

  <p class="calibre12">"Yalan söyleme! Kör mü bunlar? Yaşantındaki değişikliği farketmediler mi?"</p>

  <p class="calibre12">"Tabii ki farkettiler. Saklamadım zaten. Biriyle yaşıyorum, dedim, ama ismini vermedim."</p>

  <p class="calibre12">"Kim ve nasıl biri olduğumu sormadılar mı?"</p>

  <p class="calibre12">"Uydurdum. Evli bir mühendis dedim."</p>

  <p class="calibre12">Erdal Cebeci münakaşayı uzatmadı. Suratını asıp duşa doğru yürüdü. Ve Pelin arkadaşlarının adlarını sayarken ağzından kaçan Gamze ismi onda hiçbir çağrışım yapmadı. Yapsa bile o adın, hostes Gamze ile bağıntısı olduğunu düşünemeyecek kadar sinirliydi.</p>

  <p class="calibre12">Ahmet Özveren'in Mercedesi incirli Köy'ün girişindeki bekçi kulübesinin önünde durdu. Köy sakinlerini tanıyan resmi koruma, nezaketle yabancı arabaya yaklaşarak Ahmet'e kimi ziyarete geldiğini sordu.</p>

  <p class="calibre12">Ahmet gülümseyerek arkadaşı Nihat Görgün'ün adını verdi.</p>

  <p class="calibre12">Nihat Görgün, plastik sanayinde adı geçen güvenilir ve sevilen bir tüccardı. Bir iki defa kâğıt ithalatı için müşterek yatırım yapmayı düşünmüşler fakat her nedense bunu bir türlü gerçekleştirememişlerdi. Aralarında fazla bir samimiyet yoktu. Erdal Cebeci'nin de İncirli Köy'de bir villası olduğunu ve zaman zaman buraya gelip genç ve güzel bir kadınla yaşadığını tesadüfen ondan öğrenmiş, fakat bu sırrı Erdal'ın yüzüne vurmamıştı. Şimdi bu sırrı Erdal'a açıklamadığı için ne kadar akıllılık ettiğine seviniyordu. Aslında Ahmet'in şansı Erdal Cebeci'nin Nihat Görgün'ü tanımamasından kaynaklanıyordu. Kulübedeki bekçi Nihat Görgün'ün eviyle görüştükten sonra hürmetle eğilerek, "Sizi bekliyorlar efendim," dedi ve gideceği villayı tarif etti. Mercedes az sonra lüks bir villanın önünde durmuştu.</p>

  <p class="calibre12">Nihat Görgün, bu beklenmeyen ziyaretin telaşı ve garipsemesi ile Ahmet'i bahçede karşıladı. İçeriye alıp ikramda bulundu. Ahmet Özveren şüpheyi çekmemek için Nihat Görgün'le biraz sohbet etti, anayoldan geçerken siteyi görünce kendisini de hatırlayıp görmek istediğini söyledi. Bu arada hazır gelmişken Erdal Cebeci'ye de bir sürpriz yapıp uğramak istediğini, fakat evini bilmediğini ifade etti. Nihat Görgün safiyetle Erdal'ın villasını tarif etti.</p>

  <p class="calibre12">Genç sanayici bu beklenmedik ziyarete biraz şaşırmıştı. Zira Ahmet'le samimiyetleri böyle bir ev ziyaretini gerçekleştirecek kadar ileri değildi. Konuşmaları biraz soğuk ve ciddi oldu. Zaten Ahmet de diken üzerinde oturuyordu. Öğreneceğini öğrenmişti. Az sonra teşekkür edip ayrıldı.</p>

  <p class="calibre12">"Burası özel bir site," dedi Abdülkadir. "Kapıdan elimizi kolumuzu sallayarak giremeyiz. Şimdi ne yapacağız?"</p>

  <p class="calibre12">İncirli Köyü sitesinin ana girişindeki bekçi kulübesinden yaklaşık kırk metre geride durmuş, Mercedes'deki Ahmet Özveren'in koruma görevlisi ile konuşmasını seyrediyorlardı. Çöl Akrebi durumu kavramıştı.</p>

  <p class="calibre12">Ön kapıdan içeriye girmeleri zordu. Gerçi kapıdaki korumayı bertaraf etmeleri çok kolaydı ama bu son derece sakıncalıydı. Gündüz vakti bekçinin ölüsü hemen farkedilirdi. Ahmet'in hangi villaya gittiğini bulmak hiç dert değildi, içeriye girebilirlerse nasıl olsa Mercedes'i bulabilirlerdi. Plaka numarasını almışlardı.</p>

  <p class="calibre12">"Yürü," dedi. "Sitenin çevresinde bir tur atalım. Belki başka bir giriş buluruz." Broadway hareket etti. Gerçekten kuzeybatı yönünde sitenin bir girişi daha vardı. Bu kısımda arazinin meyilli yapısı gereği villa sayısı daha da azdı. Fakat giriş kapısı önündeki kulübede sohbet eden iki koruma vardı.</p>

  <p class="calibre12">Çöl Akrebi, “İçeriye arabayla giremeyeceğiz," dedi. Yola devam ettiler. Sitenin tenha olan kuzey kanadında boydan boya yüksekliği iki metreye yaklaşan beton duvar örülüydü.</p>

  <p class="calibre12">Sakinlerinin huzur ve emniyeti için her tedbiri düşünmüşlerdi siteyi yapanlar.</p>

  <p class="calibre12">Daha fazla ilerleyemediler. Araba yolu burada bitmişti. Yoğun sedir ve ıhlamur ağaçlarının yer aldığı bu nokta, duvardan içeriye atlamaları için en uygun yerdi. "Burada dur," dedi Leyla.</p>

  <p class="calibre12">Villaların en seyrek yer aldığı bölüm burasıydı.</p>

  <p class="calibre12">Arabadan çıktılar. Leyla duvarın kenarına geldi. Sıçrayarak tırmandı, görüntüyü inceledi. Altı yedi metre ileride nispeten ufak bir villanın arka bahçesiyle sitenin sokaklarından birinin sonu vardı. Sokak bütünüyle boştu. En yakın evin açık penceresinden ağlayan bir bebeğin sesi geliyordu. Elli metre kadar ileride de şortlu, bahçe sulayan bir adam gördü. Çöl Akrebi bir sıçrayışta duvarın üstüne çıktı. Eliyle de Abdülkadir'e gel işareti yaptı. Az sonra ikisi de İncirli Köyü sitesinin tenha yolunda Mercedes'i ve Ahmet'i bulmak için koşuşturmaya başlamışlardı. Sıcak beyinlerini kavuruyordu. Ve ikisi de alabildiğine gergindiler.</p>

  <p class="calibre12">Ahmet, Nihat Görgün'ün tarif ettiği evi bulmakta hiç zorluk çekmedi. Villayı eliyle koymuş gibi buldu.</p>

  <p class="calibre12">Mercedes'in frenine bastı. Hırsından titriyordu. Fakat tedbirli olmalı ve çok dikkat etmeliydi. Oturduğu yerden evi dikkatle inceledi. Sonra Erdal'ın villasının yanındaki eve baktı. Bütün kepenkleri kapalıydı. O evde hayat olmadığına, kimsenin bulunmadığına kanaat getiren Ahmet, hiç tereddüt etmeden arabasını kapalı garajın önüne çekti. Etrafı dinledi.</p>

  <p class="calibre12">Hiçbir hareket yoktu. Arabadan çıkmadan önce bitişikteki villayı bir süre kontrol etti. Acelesi yoktu. Dikkatli ve sabırlı olmalıydı.</p>

  <p class="calibre12">İki bina arasındaki müşterek sınır yeşil şimşir tarhlarıyla ayrılıyordu. Ön bahçe tarafına doğru baktı. En az iki araba alabilecek büyüklükteki garajın kapısı açıktı. Pürnakıl açmış, rengarenk camgüzeli kümelerinin arasında bir çim biçme makinesi duruyordu. Bahçeyle uğraşan bir bahçıvan olmalıydı.</p>

  <p class="calibre12">Ahmet birden irkildi. Bu namussuz herifin evinde çalışan hizmetkârlar da olmalıydı. Bu kocaman villanın bütün işlerini metresi tek başına yapacak değildi ya? Evin içinde çalışan uşak, hizmetçi, aşçı türünden birileri olması gerekirdi. Belki de Erdal'ı yakalayıp öldürmesi zor olacaktı. Şimdiye kadar böyle işleri hep adamları halletmişti. Silahlar patlayınca neyle karşılaşacağı bilinmezdi.</p>

  <p class="calibre12">Birden içini bir korku kapladı. Hırsı ile sağduyusu çarpıştı. Hatta eli vites koluna gitti, arabayı geri alıp yola çıkmayı, buradan uzaklaşmayı düşündü bir an. Tam vites kolunu geriye alacakken arabanın açık penceresinden akseden sesleri duydu. Ayak sesleri.</p>

  <p class="calibre12">Mermer zemin üzerinde biri yürüyordu. Yüzme havuzuna yaklaşan biri vardı. Tahta takunyaların çıkardığı seslerdi bunlar.</p>

  <p class="calibre12">Merakını yenemedi. Eli vites kolunun üzerinde kaldı.</p>

  <p class="calibre12">Yürüyen bir kadın olmalıydı. Havuza yaklaşıyordu.</p>

  <p class="calibre12">Pelin'i gördü.</p>

  <p class="calibre12">Kadının üzerinde çiçek desenli, daracık bir bikini vardı. Uzun boylu, sarışın ve müthiş çekici bir kadındı. Top modellere taş çıkartacak kadar da ahenkli yürüyordu. Erdal'ın metresi bu olmalıydı. Gözlerden uzak olmanın rahatlığıyla salınarak yürüdü, şezlongun yanına geldi kadın. Anlaşılan güneşlenecekti.</p>

  <p class="calibre12">"Vay canına!" diye mırıldandı Ahmet. Taş kesilmişti. Gözlerini bir türlü kadının üzerinden alamıyordu. Sarışın kadın kendisini görmemişti henüz, fakat başını çevirip bakarsa her an göz göze gelebilirlerdi. Ahmet usulca kontağı çevirip arabayı stop ettirdi. Usulca arabanın kapısını araladı ve dışarıya süzüldü. Arabanın kapısını aralık bıraktı. Gözünü kadından ayıramıyordu. Pelin'in sırtı dönüktü; yere eğilerek aldığı bir kutudan uzun ve mevzun bacaklarına krem sürmeye başladı. Sarı saçlarını toplayıp başında hotoz yaptı, sonra gözlüklerini takarak uyandı.</p>

  <p class="calibre12">Ahmet iki evi ayıran tarhların üzerinden atlayarak Erdal'ın villasının ön tarafına doğru yürüdü. Garajın önünde durdu. Erdal'ın yeşil volvosu garajdaydı. Keyifle sırıttı, bu Erdal'ın evde olduğunun işaretiydi. Garajdaki ikinci araba üstü açık, spor bir Nissan'dı. Herhalde o da havuz başındaki afetin olmalıydı. Etrafa bakınmaya devam etti.</p>

  <p class="calibre12">Bahçe oldukça biçimliydi, ama çimler uzamış, çiçekler yeterince sulanmamıştı. Böyle bir ihmal bahçıvan olsa yapılmazdı. Hizmetkâr kadrosu çekindiği kadar kalabalık değildi galiba. Belki de kimse yoktu. Fakat havuz başındaki sarışının evde iş yapacak cinsten biri olmadığı da kesindi. En azından evde günlük işleri çekip çeviren biri olmalıydı. Eve ana giriş kapısından giremeyeceği kuşkusuzdu. Salondan bahçeye açılan yekpare, sürgülü cam kapının açık olduğunu görünce sırıttı.</p>

  <p class="calibre12">Havuz başındaki kadın bahçeye buradan çıkmış ve kapatmak gereğini duymamış olmalıydı. Başını uzatıp içeriye' baktı.</p>

  <p class="calibre12">Kimseler yoktu salonda. Evin içinde tam bir sessizlik hüküm sürüyordu, içeriye bir gölge kadar sessiz, süzülüverdi.</p>

  <p class="calibre12">Erdal Cebeci neredeydi acaba? Uyuyor olabilir miydi? Öğle vakti olmuştu ama böyle bir sayfiye beldesinde insan geç saatlere kadar uyuyabilirdi de; hele uzun ve yorucu bir gece geçirmişse. Ahmet havuz başındaki sarışını hatırlayarak tekrar sırıttı.</p>

  <p class="calibre12">Evin içindeki sessizlik hoşuna gitmemişti. Garip bir tedirginlik hissetti. Her şey umduğundan kolay ve rahat gelişiyordu. Huylandı. Kocaman salonda korumasız ve yalnızdı. Yoksa eve gelişini görmüş müydü Erdal? Belki de bir yere gizlenmiş, onu pusuya düşürmek için gafil avlamaya çalışıyordu. Olabilirdi.</p>

  <p class="calibre12">Yerinde duraladı. Sonra aklına kendince dahiyane bir fikir geldi. Öyle ya, her şeyden önce kendini emniyete almalıydı.</p>

  <p class="calibre12">Sürme cam kapıdan yeniden bahçeye çıktı. Bir arı vızıldayarak uçup gitti kulağının dibinden. Hafif hafif esen tatlı rüzgâr ne olduğunu anlayamadığı çiçek kokulan getirdi burnuna. Villanın yan duvannı dönüp tekrar havuz başına doğru yürüdü. Tedbirli olması lazımdı, ceketinin düğmesini açıp beline takılı tabancasını çekip çıkardı. Ona ihtiyacı olacaktı. Pelin, Ahmet'in bütün sessizce yaklaşma gayretine rağmen mermerler üzerindeki ayak seslerini duymuştu. Ama başını çevirip bakmadı; Erdal'ın duşunu alıp yanına indiğini sandı. Aklı bu sabah aralarında geçen tatsız konuşmayla meşguldü. Son günlerde artık çekilmez biri olmuştu Erdal. Zaten ona hiçbir zaman ilgi duymamıştı. Bu ilişkiyi noktalama vakti gelmişti. Ona ihtiyacı da kalmamıştı.</p>

  <p class="calibre12">Emindi, duşunu aldıktan sonra korkusu geçmiş, içindeki endişeleri yenmiş, özür dilemek için yanına inmiş olmalıydı. Şimdi sırnaşacak, sulu hareketlere yeltenecek, canını büsbütün sıkacaktı. Pelin'in kaşları çatıldı. Bu kez ona yüz vermeyecekti.</p>

  <p class="calibre12">Birden mengene gibi bir elin ağzını sıkıca kapattığını hissetti. Ense köküne de buz gibi soğuk bir metal parçası dayanmıştı. Bunun Erdal'ın tabancası olduğunu sandı. Tam bir eşek şakasıydı bu.</p>

  <p class="calibre12">Onun yapabileceği tatsız ve soğuk bir şaka!... Aklınca korkutuyordu sanki. Ağzını kapatan elden kurtulmaya hiç çalışmadı. Nasıl olsa elini ağzından çekecekti. O zaman da ona haddini bildirecekti. Yaşına başına bakmadan böyle abuk subuk şakalara kalkışmanın ne anlamı vardı?</p>

  <p class="calibre12">"Sakın sesini çıkarayım deme," dedi tanımadığı bir ses. Bu Erdal'ın sesi değildi.</p>

  <p class="calibre12">Pelin bir anda buz gibi ürperdi. Neye uğradığını şaşırdı. Erdal'ın haklı olduğunu anlamıştı. Düpedüz baskına uğramışlardı. Kımıldamadan durdu.</p>

  <p class="calibre12">"Sessiz ve uysal olursan canına bir zarar gelmez. Yoksa seni köpek gibi öldürürüm. Bunu bilmiş ol!"</p>

  <p class="calibre12">Saldırganın ses tonundan ciddiyeti anlaşılıyordu. Pelin başını salladı.</p>

  <p class="calibre12">Arkasındaki yabancı dudaklarını kulağına yaklaştırarak:</p>

  <p class="calibre12">"Erdal nerede?" diye sordu.</p>

  <p class="calibre12">Kadın eliyle arkasındaki evi işaret edebildi.</p>

  <p class="calibre12">"Hadi kalk. Erdal'ın yanına götür beni," diye fısıldadı yabancı.</p>

  <p class="calibre12">Yapabileceği hiçbir şey yoktu Pelin'in. Tahta takunyalarını ayağına geçirmeden şezlongdan kalktı. Saldırgan arkasına geçtiğinden hâlâ onu doğru düzgün görememişti. Adam ağzını örten elini çekmemiş, sol kolunun dirseği ile göğsüne bastırırken tabancayı da beline dayamıştı şimdi.</p>

  <p class="calibre12">Namlunun ucuyla belini iteledi. Pelin dehşet içinde eve doğru bir iki adım attı. Titreyerek pencerelere baktı. Erdal görünmüyordu. Acaba hâlâ duşta mıydı? Sürgülü kapıdan salona girdiler. Pelin karşı koymuyor, kaçmaya veya bağırmaya çalışmıyordu. Kadının bu uysal davranışını, çırpınmayışını korkusuna hamletti. Onu kalkan gibi kullanması iyi olmuştu.</p>

  <p class="calibre12">Villa dubleks olarak inşa edilmişti. Bulundukları yer çok geniş bir salondu. Ahmet, üst kata çıkan merdivenlerin altında Amerikan tarzı, açık mutfağı gördü. Ayrıca salona açılan iki oda vardı, fakat ikisinin de kapıları kapalıydı.</p>

  <p class="calibre12">Ahmet yine fısıltı halinde, "Evde kaç kişi var?" diye sordu. Sesi kısık fakat tehdit dolu çıkmıştı.</p>

  <p class="calibre12">Pelin başını salladı. Bunun ne anlama geldiğini anlayamayan Ahmet tabancanın namlusunu böbrekleri hizasında canını acıtırcasına bastırdı.</p>

  <p class="calibre12">"Cevap ver. Yoksa temizliğe senden başlarım!" Hafifçe parmaklarını araladı.</p>

  <p class="calibre12">Ödü kopan Pelin, "Erdal'dan başka kimse yok," diye inledi. Kendi mırıltısını kendi bile zor duymuştu. "Evde hizmetçi, uşak filan yok mu?" "Bir hizmetçi kadınımız var. O da bugün izinli." "Doğru mu söylüyorsun?" "Yemin ederim."</p>

  <p class="calibre12">Ahmet derin bir nefes aldı. İşte bu iyiydi! İşi kolaylaşmıştı.</p>

  <p class="calibre12">"O hergele nerede?"</p>

  <p class="calibre12">Pelin, herhalde Erdal'ı kastediyor, diye düşündü. "Ben bahçeye inerken duştaydı." Kadının bu kadar çabuk teslimiyetini yadırgamıştı biraz. Parmaklarını yeniden Pelin'in ağzına yapıştırdı. Bu sarışın fahişeden emin olamazdı.Usulca kapılardan birini araladı. Misafirlere tahsis edilen yatak odası olmalıydı. İçerisi boştu. Kapıyı açık bıraktı, kadını iterek öbür odaya doğru sürükledi. O odada da kimse yoktu.</p>

  <p class="calibre12">"Yürü," dedi kısık sesle. "Üst kata çıkıyoruz."</p>

  <p class="calibre12">Ahmet'in güveni artmıştı şimdi. Alt katta kimse olmadığına göre arkası emniyette sayılırdı. O “İt" banyodaysa kıskıvrak yakalamış sayılırdı artık. Vücudunu kalbura çevirmeden evvel ona iki laf edecekti.</p>

  <p class="calibre12">Ağır ağır merdivenleri tırmanmaya başladılar.</p>

  <p class="calibre12">Pelin'in bakımlı, pedikürden yeni çıkmış çıplak ayakları hiç ses çıkarmıyordu. Ahmet'in mokasenleri ise basamaklarda gıcırtı yapmamıştı.</p>

  <p class="calibre12">Üst katta dört oda vardı. Biri hariç bütün kapılar kapalıydı.</p>

  <p class="calibre12">Pelin'in nefesi duracak gibi olmuştu. Ses duymuyordu ama duştan çıkan Erdal'ın giyinmekte olduğunu düşündü.</p>

  <p class="calibre12">Çöl Akrebi sokaklarda koşmamak için kendini zor tutuyordu. İri kıyım Abdülkadir bile kendine ayak uydurmakta güçlük çekiyordu. İkisinin de gözleri bahçe içlerine çekilmiş Mercedes'lerdeydi. Fakat Leyla, üzülerek sokak üzerine bırakılmış hemen hemen hiç araba olmadığını farketti. Her villanın garajı vardı ve çoğunun garaj kapıları kapalıydı. Ahmet Özveren evine girmiş ve arabasını garaja sokmuşsa, villasını bulmanın çok zor olduğunu kavradı. Kapı kapı dolaşıp hangi ev olduğunu soramazlardı. Yakıcı temmuz sıcağı altında epey dolaştılar. Kan ter içinde kalmışlardı. Baktıkları bir sokağa girdiklerini anlayınca, hemen onu bırakıp bir diğerine koşuyorlardı. Villaların çoğu aynı tip olduğundan sokakları rahatlıkla karıştırabiliyorlardı.</p>

  <p class="calibre12">Mercedes'i ilk farkeden Abdülkadir oldu. Kadını kolundan tutarak, "İşte, Sultanım," diye arabayı gösterdi. Plaka numarası tutuyordu.</p>

  <p class="calibre12">En yakın ıhlamur ağacının gölgesine sindiler. Leyla, arabanın bırakıldığı villayı gözetlemeye başladı. Evde hiç hayat belirtisi yoktu. Bütün panjurlar sıkı sıkıya örtülüydü. Çöl Akrebi, haklı olarak villanın Ahmet Özveren'e ait olduğunu düşünüyordu. Saklanmak için iyi bir yerdi; şehrin dışında, sakin, gürültüsüz ve herkesin giremeyeceği bir yer. Poliste de dostları olmalıydı. Boğaz'daki öteki villasında olan patlamayı örtbas etmesini becermişti. Ama bu kez kurtulamayacaktı.</p>

  <p class="calibre12">Acaba Ahmet Özveren'in evi nasıl korunuyordu? İçeride yığınla koruyucusu var mıydı? Fakat görünüşe bakılırsa bu eve saldırı çok kolay gerçekleşeceğe benziyordu. Ne yüksek duvarlar ne de elektronik kontrol cihazları mevcuttu. Bir süre akasya ağacının gölgesinde düşündü. Villa galiba tamamen korumadan yoksundu. Bu tür baskınları çok yapmış biri olarak sezgileri onu yanıltmazdı. Evin kepenkleri tamamen kapalıydı, dışarıyı gözetleyecek en ufak bir delik bile yoktu, sanki ev terkedilmişti. Yine de harekete geçmeden önce öbür sokağa geçerek evi bir de arkadan kolaçan etmenin yararlı olacağını düşündü. Ahmet Özveren arabasını garaja sokmamış, çiçek tarhlarının yanına çimlerin üstüne çekmişti. Yoksa az sonra buradan çekip gidecek miydi?</p>

  <p class="calibre12">Buraya gelmesinin özel bir nedeni olmalıydı. Belki önemli bir şeyi almaya gelmişti. Tabii bu da bir varsayımdı, düşündüğü gibi ise burada saklanmıyordu, az sonra gidebilirdi de. "Yürü," dedi Abdülkadir'e.</p>

  <p class="calibre12">İri yarı Arap yanında sabırla bekliyordu. İtaatkâr ve her emri ifaya hazırdı. Koşar adımlarla arka sokağa geçtiler. Villaların çoğu aynı tipti. Yan yana sıralanmış üç evin de mimari tarzlarının aynı olduğunu farketti. Sadece Ahmet Özveren'in bahçesi çok bakımsızdı. Yüzme havuzundaki su boşaltılmıştı. Bu evin kullanılmadığına emin olmuştu artık. Çöl Akrebi begonya tarhlarının üzerinden bitişik villaya baktı. Genç ve güzel bir sarışın havuz başında güneşlenmeye hazırlanıyor, vücuduna krem sürüyordu. Etrafıyla hiç ilgilendiği yoktu. Kadının dikkatini çekmemek için acele ettiler. Leyla'nın Ahmet Özveren'e ait olduğunu sandığı büyükelçinin evinin bütün arka pencerelerinin tahta kepenkleri kapalıydı. Ahmet'in birden çıkıp gitmesi ihtimali beynini kurcalıyordu. Burası onu öldürmeye son derece elverişliydi. Hele evde ondan başka kimse yoksa. Ayrıca sokaklar tenha ve eylemden sonra kaçış şansları yüksekti. Fazla beklemelerinin anlamı yoktu artık. Abdülkadir'e dönüp, "İçeriye giriyoruz," dedi. Çimlere basarak bahçeye girdiler ve pencerelerden birinin altında mevzilendiler. , Sokak tümüyle boştu. Leyla, beline sıkıştırdığı tabancasını çekti. "Şu kepengi açmaya çalış, " dedi.</p>

  <p class="calibre12">İri yarı adam güçlü parmaklarıyla kepengi zorlarken Çöl Akrebi de dikkatle boş sokağı gözlüyordu. Hafif bir çatırtı oldu. Tahta kepenk Abdülkadir'in acı kuvvetine dayanamayarak rezelerinden oynadı. Kepenk aralanmıştı. Ufak tefek riskleri göze almak zorundaydılar. Çöl Akrebi camdan içeriye bir göz attı, sonra tabancasının kabzasıyla camı vasistasa yakın bir yerden kırdı. Cam parçalarının bir kısmı gürültüyle odanın zeminine bir kısmı da çimlerin üzerine saçıldılar. Bundan sonra çok acele etmeleri lazımdı; Ahmet'in çıkan gürültüyü duyma ihtimali fazlaydı, adamın evin neresinde olduğunu bilemezlerdi.</p>

  <p class="calibre12">Dıştan kolunu uzatıp vasistası çevirerek pencereyi açan Leyla'nın, bir kedi çevikliği ile içeriye atlamasını şaşkın gözlerle seyretti Abdülkadir. Arkasından hemen o da sıçradı. Bundan sonra neler olacağı pek umurunda değildi. Sultan'ına bir can borcu vardı ve ölünceye kadar arkasından gitmeye hazırdı.</p>

  <p class="calibre12">Çöl Akrebi odaya atlar atlamaz silahını doğrulttu. Her an göremediği bir yerden üstüne kurşunlar yağabilirdi. Oysa loş ve kepenkleri kapalı odada çıt yoktu. Buranın uzun zamandır kullanılmadığı belli oluyordu. Döşemelerin üstü toz tutmasın diye geniş örtülerle kaplanmıştı. Arkasındaki kırık camdan odaya dolan güneş ışınları cilalı parkeler üzerindeki toz tabakasını gösteriyordu. Bu evin kullanılmadığı belliydi. Kepengin zorlanması, camın kırılması, az da olsa bir gürültü çıkarmış olmalıydı. Kulağı kirişte olan birinin çıkan sesleri duymamış olması düşünülemezdi. Leyla tedbiri elden bırakmadı. Arkasındaki yardımcısına eliyle sus işareti yaptı. Eli tetikte, ayağının ucuna basarak oda kapısına yaklaştı, aralayarak antreye baktı. Orası da boştu. Az sonra bütün evi aramışlar ama Ahmet Özveren'i bulamamışlardı. Adam evde yoktu. Bu beklenmedik gelişmeden hiç hoşlanmamıştı Leyla. Düşünmeye başladı. Acaba düşmanı nereye gitmiş olabilirdi?</p>

  <p class="calibre12">Şimdilik buna cevap verme olasılığı yoktu. Beklemeye karar verdi. Belki yakındaki başka bir eve gitmiş olabilirdi. Nasıl olsa eve dönecek ve arabasını almaya gelecekti, içeri girdikleri pencerenin kepengini mümkün olduğunca kapatmaya çalışarak, dışarıdaki görüntüyü düzeltmeye çalıştılar. Sonra bahçede duran Mercedes'i gören pencerenin dibinde Ahmet'in dönmesini beklemeye başladılar. Panjurun aralığından arabayı rahatlıkla görebiliyorlardı. Şoför mahallinin kapısı aralıktı. Leyla kontak anahtarının bile arabanın üstünde durduğunu farketti. Anlaşılan Ahmet Özveren kapıyı kapatıp anahtarı bile almadan aceleyle bir yere gitmişti.</p>

  <p class="calibre12">Çöl Akrebi'nin merakı daha da artmıştı ama Ahmet'in döneceğine inanıyordu.</p>

  <p class="calibre13" style="margin:0pt; border:0pt; height:1em">&nbsp;</p>

  <div class="mbppagebreak" id="calibre_pb_30"></div>
</body>
</html>
