<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Akrebi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" id="filepos971041"></p>

  <p class="calibre14"><span class="calibre10"><span class="bold"><span class="calibre7">3</span></span></span></p>

  <p class="calibre11">İNCİRLİ KÖY</p>

  <p class="calibre12">Pelin'in yüreği yerinden çıkacakmışçasına çarpıyordu. Tam bir belaya çatmıştı. Ve bu badireden nasıl kurtulacağı hakkında hiçbir fikri yoktu. Adamın acımasızlığını anlamıştı. Gözünün ucuyla ona baktı.</p>

  <p class="calibre12">Orta yaşlı, şık giyimli efendiden birine benziyordu. Ama nefret doluydu adam. Öyle sıkı sarılmıştı ki kendisine, adeta yanak yanağa idiler ve teninden yayılan pahalı bir erkek losyonunun kokusu çarpıyordu burnuna. Kimdi ve Erdal'dan ne istiyordu?</p>

  <p class="calibre12">Ama şimdi bunları, düşünecek zaman değildi. Adamın niyetinin kötü olduğu açıkça belliydi. Bu saatten sonra Erdal'ın yaşamı umurunda bile değildi, fakat Erdal'ı öldürdükten sonra kendisini bağışlayacağını düşünmek safdillik olurdu. Hangi katil görgü tanığını arkada bırakırdı ki?</p>

  <p class="calibre12">Vuracaktı, mutlaka onu da vuracaktı. Soğuk terler kapladı tüm vücudunu. Ölmek istemiyordu.</p>

  <p class="calibre12">Kulağının dibinde adamın yakıcı nefesini duydu. "Banyo ne tarafta?" Pelin, parmağı ile koridorun ucundaki kapıyı gösterdi. Ama Erdal'ın o banyoyu kullandığından şüpheliydi. Çünkü yatak odalarında da bir banyo vardı ve Erdal genellikle onu kullanırdı.</p>

  <p class="calibre12">Ahmet birkaç saniye ne yapacağını düşünür gibi yerinde durakladı, sonra namlunun ucuyla tekrar kadını itekledi. Banyoya doğru yürümesini istiyordu.</p>

  <p class="calibre12">Kendini bir kalkan gibi kullanmak istediğini anlamıştı. Yüreği ağzına geldi. Silahlı bir çatışma çıkarsa ilk kurşunlara o hedef olacaktı. Erdal'ın da silahı vardı. Acaba banyoya da tabancasıyla mı girmişti? Bağırmak, çığlıklar atmak istedi ama arkasındaki yabancı ağzını yine sıkıca kapatmıştı. Banyo kapısına yaklaştılar.</p>

  <p class="calibre12">Pelin kulaklarını dikti, içeriden su sesi gelmiyordu. Erdal ya banyodan çıkmış ya da o banyoya hiç girmemişti. Yoksa duştan çıkıp çoktan yatak odasına mı gitmişti? Dehşet içinde, göz ucuyla yatak odasına baktı. O kapı da kapalıydı.</p>

  <p class="calibre12">O yakıcı nefesi yine kulağının dibinde hissetti. "Aç kapıyı!" Pelin elini kapının tokmağına uzatırken, belindeki soğuk tabanca namlusunun da çıplak teninden uzaklaştığını hissetti. Yabancı kapı açılınca ateş etmeye hazırlanıyordu.</p>

  <p class="calibre12">Emire direnmesinin anlamı yoktu. Korkudan boğazı düğümlenir gibi oldu, tokmağı çevirdi ve kapıyı itti. İçerisi bomboştu. İtalyan modeli jakuzinin plastik kapıları açıktı ve içi kuruydu. Hiç kullanılmamıştı. Yerdeki karolarda ıslak ayak izleri yoktu ve Erdal'ın beyaz bornozu her zamanki yerinde asılı duruyordu. Anlaşılan Erdal buraya girmemişti. Ahmet sinirlenmişti; kadının yalan söylediğini sanarak çıplak memelerini hoyratça sıkarak acıtmaya başladı. Pelin'in canı yanıyordu fakat feryadı boğazından yükselemedi. İnleyerek duyduğu acıya katlandı. Belki yanılıyordu ama o anda bir şeyi daha farketti; adam sadece canını yakmakla kalmıyor, memelerini acıtmaktan cinsi bir haz da alıyordu galiba. Yoksa bu yabancı seksüel bir psikopat mıydı? Ölüme bu kadar yakınken insanın cinsel zevk alması olacak şey değildi.</p>

  <p class="calibre12">Ahmet, "Bana yalan söyledin orospu!" diye hırladı.</p>

  <p class="calibre12">Artık cevap verecek hali yoktu Pelin'in. Parmağını uzatarak yatak odasını gösterdi. Ahmet bu kez Pelin'i yatak odasına doğru sürükledi. Kızgınlığına rağmen kadına daha fazla acı verip bağırmasını istemiyordu. Erdal'ı gafil avlamalıydı.</p>

  <p class="calibre12">Bu defa kapıyı kendi açtı ve önünde tuttuğu kadını hızla yere iterken silahı boşluğa doğru tuttu. Her şey bir iki saniyenin içinde olmuştu. Pelin paldır küldür cilalı parkenin üzerindeki halıya doğru yuvarlanırken, Ahmet'in kin kusan gözleri odanın içinde Erdal'ı arıyordu. Yatak boştu. Odanın ufak banyosunun kapısı ardına kadar açıktı. Ahmet şaşkın şaşkın düşmanını aradı. Erdal burada da yoktu.</p>

  <p class="calibre12">Tahta kepenk aralarından odaya süzülen güneş ışığı tozlu parkeler üzerinde kırılıp menevişli hareler yaratıyordu. Beklemekten sıkılan Abdülkadir saatine bir göz attı. Yaklaşık bir saatten beri bu odaya kapanıp kalmışlardı.</p>

  <p class="calibre12">Gözlerini Çöl Akrebi'ne çevirdi. Şüpheli bir sesle:</p>

  <p class="calibre12">"Sultanım bu adamın döneceğine emin misiniz?" diye sordu.</p>

  <p class="calibre12">"Evet."</p>

  <p class="calibre12">İri yarı tezgâhtar hiç de öyle düşünmüyordu. Adam arabasını evin önüne bırakmış ve uzaklaşmıştı. Nereye gitmişti Allah bilir, ama yoktu, gitmişti işte! Bu terkedilmiş, kapalı, kullanılmayan eve dönmesi için mantıklı bir sebep de yoktu. Boşuna bekliyorlardı. Yine de susmayı yeğledi.</p>

  <p class="calibre12">Yere oturdu, bacaklarını uzattı, sırtını duvara yasladı. Anlaşılan beklemekten başka çare yoktu. Sultanı öyle diyorsa, mutlaka bir bildiği vardı, zeki kadındı o. Bir sigara yaktı, bir tane de Leyla'ya uzattı. Oda bunaltıcı derecede sıcaktı, her taraf kapalı olduğundan ter içinde kalmışlardı.</p>

  <p class="calibre12">Pelin çıplaklığını unutarak yerdeki halının üzerinde öylece kaldı. Erdal neredeydi acaba? Tehlikeyi sezmiş ve bir yolunu bulup kaçmayı başarmıştı galiba. Hem de kimseye görünmeden ve sessizce. Sorumsuzca kendisini bu gözü dönmüş yabancıya terketmekte de sakınca görmemişti. Sevgisi, aşkı, düşkünlüğü hepsi palavraydı. Paçası sıkışınca onu ölümle yüz yüze bırakabilmişti işte.</p>

  <p class="calibre12">Ümitsizce yattığı halının üzerinde kıvrandı. Gerilen sinirlerine hakim olamıyordu artık, sessiz hıçkırıklarla ağlamaya başladı. Yabancı Erdal'ı da bulamadığına göre silahını ateşleyebilirdi. Namlu üstüne yönelikti.</p>

  <p class="calibre12">Gözlerini kapattı, kaçınılmaz sonunu beklemeye başladı. Ona asırlar gibi uzun gelen birkaç saniye geçti. Adam ateş etmemişti.</p>

  <p class="calibre12">Neden sonra durumu idrak eder gibi oldu, göz kapaklarını araladı.</p>

  <p class="calibre12">Adam yatağa oturmuş, heykel gibi hareketsiz kalmıştı. Silah üstüne yönelikti, ama adamın ateş etmeye niyeti yoktu.</p>

  <p class="calibre12">Pelin dirseklerinin üzerinde doğruldu. Çıplak göğüslerini kollarıyla örtmeye çalıştı. Yabancı dalgın bir şekilde: "Nerede bu herif?" diye sordu. "Bilmiyorum," diye kekeledi Pelin.</p>

  <p class="calibre12">Ahmet bir durum muhakemesi yapmaya çalışıyordu. Gerçekten kaçmış olabilir miydi Erdal? Evden dışarıya çıktığını sanmıyordu. Pencereden dışarıya bir göz attı. Havuz görünüyordu. Bahçede dolaşırken kendisini görmüş olabilirdi, ya da havuz başında metresinin beynine silahı dayarken. Evden arabayla uzaklaşmadığı muhakkaktı, zira motor homurtusu işitmemişti. Yaya olarak nereye kadar gidebilirdi ki? Burası Allanın dağı sayılabilecek bir yerdi; taksi bulmak söz konusu olamazdı.</p>

  <p class="calibre12">Başka ne yapabilirdi? Saklanabilirdi... Nereye? Evin içinde bir yere...</p>

  <p class="calibre12">Birden eğilip genç kadının saçlarından kavradı. Canı yine yanan Pelin'in ağzından kısa bir çığlık yükseldi.</p>

  <p class="calibre12">"O burada," diye homurdandı Ahmet. "Kaçmış olamaz. Yürü, kalk ayağa, birlikte arayacağız."</p>

  <p class="calibre12">Pelin ayağa kalktı. Halının üzerinde titriyor, karmakarışık hisler içinde bocalıyordu şimdi. Nedense korkusu biraz hafifler gibi olmuştu. Bu adam onu öldürmek istese şimdiye kadar çoktan yapardı. Onun sorunu kendisiyle değil, Erdal ileydi. İnşallah haklıdır, diye mırıldandı içinden. Erdal evin içinde bir yere saklandıysa, nasıl olsa bulurdu. Her şey öylesine çabuk ve hızlı gelişmişti ki, Erdal'ın dışarıya kaçması adeta olanaksızdı. Güçlü bir olasılıkla evde bir yerde saklanmış olmalıydı.</p>

  <p class="calibre12">Birden hatırladı. Sabahleyin Erdal'ın elinde bir tabanca görmüştü. Silahı en son bu yabancının üzerine oturduğu yatağa bıraktığını hatırlıyordu. Gözü yatağın üzerine gitti. Tabanca yoktu. Acaba yerine, gardrobun üzerine mi kaldırmıştı, yoksa tehlikeyi sezince yeniden yanına mı almıştı?</p>

  <p class="calibre12">"Dur bir dakika," dedi yabancıya. "Silahlı olabilir."</p>

  <p class="calibre12">Ahmet birden durup kuşkuyla kadına baktı. Kadının bu uyarısına bir anlam verememişti. Niye kendisini ikaz etmek lüzumunu duymuştu acaba?</p>

  <p class="calibre12">Pelin'in gözlerindeki parıltıyı anlamakta gecikmedi. Kadının gözbebeklerinde hırs ve nefret vardı. Kendine bir müttefik bulmuştu.</p>

  <p class="calibre12">Kadına yeniden alıcı gözüyle baktı. Başka şartlar altında karşılaşsa durum çok farklı olabilirdi. Erdal'ın metresi gerçekten çekici bir kadındı, hatta bu şartlar altında bile. Yanık teni, harika vücudu ve karşısındaki çıplaklığı, içinde cinsi arzuların kıpırdamasına yol açtı.</p>

  <p class="calibre12">Ne yazık ki şimdi sırası değildi ve kaybedecek zamanı yoktu.</p>

  <p class="calibre12">"Beni niye uyardın? Ondan hoşlanmıyorsun, değil mi?" diye sordu.</p>

  <p class="calibre12">Kadın bağırmıyor ve kaçıp kurtulmak için gayret sarf etmiyordu.</p>

  <p class="calibre12">Pelin dişlerinin arasından homurdandı. "Ondan nefret ediyorum."</p>

  <p class="calibre12">"Niye?"</p>

  <p class="calibre12">"Baksana, bu durumda beni bırakıp kaçacak kadar korkak." Ahmet sırıttı.</p>

  <p class="calibre12">"Benden korkmuyor musun?"</p>

  <p class="calibre12">"Korkuyorum... Ama şu anda ikimiz de aynı gaye ile hareket ediyoruz. Çıkarlarımız müşterek. Onun ortadan kalkmasını ben de istiyorum."</p>

  <p class="calibre12">"Vay vay vay! Neler işitiyorum!" "Sana yardım edebilirim. Fakat..." "Fakat ne?" "Bana dokunmayacaksın."</p>

  <p class="calibre12">"Aferin. Akıllı bir kadınsın. Bravo, cesursun da..." "Söz mü? Hayatımı bağışlayacağına söz veriyor musun?" "Tabii, neden olmasın? Dediğin gibi bu bir çıkar ilişkisi. Söyle bakalım şimdi, sence nereye gitmiş olabilir?" Pelin sesini çıkarmadı.</p>

  <p class="calibre12">"Gel benimle, ama yavaş ol," dedi. "Evdeyse, saklanabileceği tek yer var."</p>

  <p class="calibre12">Bir duş almak sinirlerine iyi gelecekti Erdal'ın. Yatak odasına girdi. Sırtındaki terli tişörtü çıkardı, kıllı sırtını, iri göbeğinin üzerinde biriken ter damlacıklarını penye ile kurulayıp odanın bir köşesine fırlattı.</p>

  <p class="calibre12">Pelin'e de bozuluyordu. Son zamanlarda dili pek sivrileşmişti, haddini bildirmenin zamanı gelmiş de geçiyordu bile. Çok şımarmıştı. Eskisi gibi değildi artık, beklediği ilgiyi, cana yakınlığı göstermiyordu. Ne olacak, kadın milleti işte, diye homurdandı. Yaptığı tek iş, sabahtan akşama kadar havuz başında güneşlenmekti. Ayağından espadrillerini çıkarırken kızgınlıkla pencereden şezlongda uzanan metresine baktı. Tüyleri diken diken oldu birden. Gözleri fal taşı gibi açıldı. Ahmet Özveren'di bu... İnanmak istemedi.</p>

  <p class="calibre12">Elinde silah, bir gölge kadar sessiz Pelin'e yaklaşıyordu. Damarlarındaki kanın donduğunu hissetti. Korktuğu başına gelmişti işte. Yanılmamıştı. Sabahtan beri tedirgin ve kuşkuluydu, baskına uğrayacağı sanki içine doğmuştu. Demek giderayak Ahmet uyanmış ve kendisini temizlemeye kalkışmıştı. Korkudan nefes bile alamıyordu.</p>

  <p class="calibre12">Hemen pencerenin yanına kaçtı. Ahmet acaba nasıl izini bulmuştu? Şaşırıp kalmıştı. Bu gizli aşk yuvasını nasıl bulduğuna akıl sır erdiremiyordu. Ve Ahmet asla yalnız dolaşmazdı; mutlaka adamlarıyla gelmiş olmalıydı. Namussuz herif, bir de adamlarımı tasfiye ettim, demişti. Demek yalan söylemişti...</p>

  <p class="calibre12">Kaçmalıydı... Ama nereye? Adamları çoktan evi sarmış olmalıydılar. Can havliyle yatağın üzerinde duran tabancasına el attı, namluya kurşun sürdü. Deli gibi ön odaya koştu, tül perdelerin arkasından sokağa baktı. Sokakta ne araba vardı ne de Ahmet'in adamları. Ama bu numarayı yemezdi, garanti bir yerlere saklanmış olmalıydılar.</p>

  <p class="calibre12">Yoksa çoktan içeriye girmişler miydi? Pelin salonun sürmeli kapısını güneşlenirken hep açık bırakırdı. Lanet olası kadına o kapıyı açık bırakma, diye bin kere tembih de etmişti. Korkudan deliye dönmüştü. Şimdi Pelin'i düşünecek halde değildi, önce kendi canını kurtarmalıydı. Neredeyse durmak üzere olan beynini çalıştırmaya gayret etti. Saklanmalı, kendine emin bir yer bulmalıydı. Su deposu aklına geldi.</p>

  <p class="calibre12">Ev inşa edilirken, şehrin su sıkıntısını düşünerek yaptırdığı geniş bir su deposu vardı alt katta. Orayı kolay kolay bulamazlardı ve hiç kimsenin de oraya bakmak akıllarına gelmezdi. Yıldırım gibi merdivenlere atıldı. Ahmet'in adamlarıyla karşılaşmadan oraya erişmeliydi. Amerikan tarzı açık mutfağın yanında kiler olarak kullanılan bir bölme vardı. Toptan alınmış erzak, temizlik malzemeleri, kullanılmayan bazı eşyaları orada tutarlardı. Yan duvarda ise yatık şarap şişelerinin bulunduğu tahta bir bölme vardı. Aslında o tahta bölme bir kapıydı ve su deposuna açılırdı. Üç metre derinlikte, içi tamamen beyaz fayansla örülmüş, tertemiz ve modern bir tanktı. Erdal şarap şişelerinin durduğu kapıyı açtı, tanka girdi ve kapıyı ardından usulca kapattı. Işıkları hiç açmamıştı. Su deposuna inen merdivende bir iki basamak indi. Metal tırabzana tutunup eğildi. Ayakları bileklerine kadar suyun içine girmişti, fakat burada emniyetteydi artık. Kilere girseler bile, kimseyi göremeyecekler, şarapların bulunduğu yerin bir kapı olduğunu kuvvetli bir olasılıkla fark etmeyeceklerdi. Derin bir soluk aldı.</p>

  <p class="calibre12">Boş eliyle sıkı sıkı merdivene yapıştı, her ihtimale karşı tabancasını girişe çevirdi. Kapı açılırsa ateş etmekten başka çaresi yoktu.</p>

  <p class="calibre12">Bekleyecekti.</p>

  <p class="calibre12">Bu bekleme ne kadar sürerdi, hiçbir fikri yoktu. Başka çaresi de. Su deposu serindi. Ürpererek beklemeye başladı.</p>

  <p class="calibre12">Arabanın arka tarafında Fikret Sağlam'la yan yana oturuyordu Engin. Oldukça gergin ve heyecanlıydı. Az sonra bir MİT operasyonuna şahit olacaktı. Arabada dört kişi daha vardı. Önde arabayı kullanan memurun yanında oturan sarışın genç devamlı telsiz telefonla haberleşme halindeydi. Cihazın cızırtısı arabanın içinde kulakları tırmalayan bir ses çıkarıyordu.</p>

  <p class="calibre12">Engin daha nereye gittiklerini bile bilmiyordu. Rumeli-kavağı cihetine gideceklerini işitmişti sadece. Oradaki lüks bir köyden bahsediyorlardı. Maslak'a yaklaşırken Engin dayanamayıp sordu. "Neler oluyor? Ne yapmaya gidiyoruz?"</p>

  <p class="calibre12">Fikret Sağlam, "Sabredin avukat bey," dedi. "Birazdan siz de olanlara tanıklık edeceksiniz. Polisle müşterek bir operasyon gerçekleştireceğiz. Eşinize saldıran Çöl Akrebi denen kadın ve Ahmet Özveren İncirli Köyü denen bir sitede. Şayet geç kalmadıysak ikisini de ele geçirme şansımız olacak. Kadın kırmızı bir Broadway araba ve bir yardımcısı ile Ahmet Özveren'i oraya kadar takip etmiş. Sizden ve Elliot Ward'dan aldığımız numara Pelin Sönmez adlı bir kadına ait çıktı. Böyle birini tanıyor musunuz?" Engin hafızasını zorladı.</p>

  <p class="calibre12">"Hayır, tanımıyorum. Gamze'nin bir yakını olmalı. Arkadaşı filan gibi." "Olabilir."</p>

  <p class="calibre12">"Ahmet'in niyeti o kadına da mı bir kötülük etmek?" "Bilmiyorum, öğreneceğiz." Engin nihayet beynini kemiren soruyu sordu: "Benim ismimi bu işe Ahmet bulaştırmış, değil mi?" Ajan gülümsedi. "Bundan emin değilim," diye fısıldadı.</p>

  <p class="calibre12">Pelin kararlıydı. Erdal Cebeci'nin yaşamında yeri yoktu artık. Ondan kurtulmalıydı. Nasılı hiç önemli değildi ve bundan daha iyi bir fırsat olamazdı. O yaşadıkça ondan yakasını kurtaramayacağını, kendisini asla bırakmayacağını biliyordu. Böyle bitmesini o da istemezdi, ne çare ki kaderin de önüne gecikmiyordu. Üst kattan aşağıya inerlerken yanındaki yabancının kendisine bir kötülük etmeyeceğine aklı kesmişti artık. Onunla bir zoru yoktu nasılsa.</p>

  <p class="calibre12">Mutfağın önüne gelince Pelin durup yabancıya baktı. Çıplaklığından utanmaya başlamıştı artık. Ne var ki, üstüne bir şey alacak vakti olmamıştı.</p>

  <p class="calibre12">"Erdal'ın saklanması mümkün tek yer var. Orayı sana göstereceğim. Buna karşılık bana dokunmayacaksın. Söz veriyor musun? Seni tanımıyorum. Bir daha karşılaşacağımızı da hiç sanmam. Tamam mı?"</p>

  <p class="calibre12">Ahmet sırıtarak, "Anlaştık," dedi. "Sen zeki ve güzel bir kadınsın, imkanım olsa seni daha yakından tanımak isterdim."</p>

  <p class="calibre12">Pelin eliyle kiler kapısını gösterdi.</p>

  <p class="calibre12">"Oraya bir bak. Oraya gizlendiğini sanıyorum."</p>

  <p class="calibre12">"Ne var orada?"</p>

  <p class="calibre12">"Erzak filan tuttuğumuz bir yüklük."</p>

  <p class="calibre12">Ahmet kızı bileğinden kavradı. "Öne geç ve kapıyı aç."</p>

  <p class="calibre12">Bu teklif hoşuna gitmemişti Pelin'in. Erdal'ın elinde silahı olabilirdi ve kapıyı açınca paniğe kapılan Erdal ateş edebilirdi. Direnmeye çalıştı.</p>

  <p class="calibre12">"Hayır... Ben öne geçmek istemiyorum. Sana yeri gösterdim. Bundan sonrası senin işin. Beni niye öne sürüyorsun?"</p>

  <p class="calibre12">Sesi ister istemez bağırarak çıkmıştı.</p>

  <p class="calibre12">"Kes sesini şıllık! Sana ne diyorsam, onu yap."</p>

  <p class="calibre12">Ahmet genç kadının kolunu acıtarak büktü.</p>

  <p class="calibre12">Pelin çaresiz kapıya doğru yürüdü. Ama yabancı hakkında acele karar verdiğini, ona inanmakla hata ettiğini anlamıştı. Adam kendisini sadece kullanıyordu. Kendisiyle işi Erdal'ı buluncaya kadardı.</p>

  <p class="calibre12">Tokmağı çevirip kanadı açarken yabancı hemen arkasına dolanmış, kendisine sıkı sıkıya sarılmıştı yine. Sol kolu memelerini kavramıştı. Adam nefes alamayacak kadar sıkıyordu bedenini.</p>

  <p class="calibre12">İçerisi kapkaranlıktı. Bir şey göremediler.</p>

  <p class="calibre12">Mutfaktan akseden doğal ışık ufak kileri yeterince aydınlatamıyordu.</p>

  <p class="calibre12">Ahmet gözü dönmüş bir şekilde, "Buranın ışığı nerede?" diye sordu. Pelin yanı başındaki elektrik düğmesini gösterdi. Az sonra küçük kiler aydınlandı.</p>

  <p class="calibre12">Ahmet silahı uzatıp çılgın gibi bir köşeye saklanmış Erdal'ı aradı. Domates yığınları, soğanlar, kasa kasa bira ve coca-cola dan başka bir şey göremedi. "Burada yok!" diye bağırdı.</p>

  <p class="calibre12">Birden Pelin gerçeği kavradı. Erdal su haznesine saklanmış olmalıydı. O yeri bilmeyen bir kimsenin kolay kolay bulamayacağı bir sığınaktı su tankı. Bir an tereddüt etti. Gösterip göstermemekte kararsız kaldı. Artık yabancıya güvenmiyordu. Burada da yokmuş diyebilirdi. Ya sonra? Sonra ne olacaktı? Belki de yabancı kızıp daha da şiddete başvurabilirdi. Kararını verdi, sesini çıkarmadan parmağını uzatıp şarap şişelerinin ardında gizli duran kapı tokmağını işaret etti. Ahmet uyanmıştı. Sinsi sinsi sırıttı. Kızı iterek ilerledi. Erdal'ı nihayet bulmuştu. Burada da göremezse zaten elinden kaçırdığına inanacaktı. Kapıyı açtı. Kilerin ışığı büyük su tankını kısmen aydınlattı. Serin ve nemli bir hava çarptı suratına.</p>

  <p class="calibre12">Erdal ayak seslerini ve konuşmaları duymuştu. Ama yaşadığı gerginlikten, Pelin'in kendisine ihanet ettiğini, can düşmanını aşağıya getirdiğini anlayamadı. Ahmet villaya yalnız gelmiş olmalıydı. Başka erkek sesi duymuyordu. Tankın içine giden merdivenlerin basamağına sinerek bekledi. Vücudunun yarısı suya gömülmüştü. Ahmet hâlâ onu göremezdi. Pelin'in sesi kesilmişti.</p>

  <p class="calibre12">Işık şimdi tankı aydınlatıyordu. Nasıl olsa Ahmet eğilip deponun içine bakacaktı. Tabancasını doğrultup düşmanının eğilmesini bekledi. Başını görür görmez kurşunu sıkacaktı. Bu mesafeden beynini paramparça edebilirdi. Suyun içinde bile soğuk terler döküyordu.</p>

  <p class="calibre12">Önce tanka uzanan 45'liğin namlusunu gördü, dayanamadı, daha fazla beklemeden elindeki silahı ateşledi. Çok erken davranmıştı. Belki aceleden, belki de silah kullanmaktaki acemiliğinden kurşun boşa gitmişti. Merminin kilerin tavanına saplandığını anladı. Geriye sıçrayan Ahmet de refleks olarak göremediği rakibine iki kurşun sıktı. Çıkan kurşunlar su tankının içinde bomba gibi gürültülerle yankılandı. Kontrolsüz ateşti bunlar. Ahmet tabancasını karanlık su deposunun ağzına yöneltip bekledi. Erdal'ın yeniden görünmesini bekliyordu, onu nihayet kıstırmıştı. Kadını unutmuştu. Kendini ilk toparlayan Pelin oldu. Bundan sonra neler olabileceğini kestiremiyordu. Erdal kurtulursa belki her şeyi sezinleyecek, yabancıyı su deposuna kendisinin getirdiğini anlayacaktı. Düştüğü yerden yavaş yavaş doğruldu.</p>

  <p class="calibre12">Adamın kendisiyle İlgilendiği yoktu. Bütün dikkatini su tankının ağzına vermişti. Pelin'in ödü kopuyordu. Yine birbirlerine rastgele kurşun sıkacaklardı. Serseri bir kurşuna hedef olmak istemiyordu. Bir şeyler yapmak, bir karar vermek zorundaydı. Yabancı dikkatini kaybetmişti. Erdal'a yardım edebilirse, belki baskı ve tehditle aşağıya inmek zorunda kaldığını söyleyebilirdi. Pek yalan da sayılmazdı doğrusu.</p>

  <p class="calibre12">Adamın pek kendisiyle ilgilendiği yoktu. Gözleri, etrafta yabancıya saldıracak bir şeyler arandı. Duvara dayalı kocaman bir merdane duruyordu. Eski ve kullanılmayan bir merdane. Canı çok çektiği zaman eve gelen yardımcı kadına onunla hamur açtırırdı. Uzanıp merdaneyi kavradı. Dizlerinin üstünde usulca doğruldu. Kolunu kaldırıp, olanca gücüyle elindeki kalın ve yuvarlak tahtayı yabancının silahı tutan bileğine indirdi. Ahmet böyle bir saldırıyı beklemiyordu ve arkasındaki kadının neler yaptığını da görememişti. Canı çok yanmıştı, ağzından bir çığlık, ardından da bir küfür yükseldi. Galiba bileği kırılmıştı. Tabanca elinden düştü.</p>

  <p class="calibre12">Pelin, hırçın bir kedi gibi yabancının üzerine atılıp saçlarına yapışırken, avazı çıktığı kadar da, "Çık oradan Erdal, adamın silahı düştü," diye bağırıyordu. Erdal'dan bir hareket gelmeyince telaşa kapıldı. Yabancının sağ kolu hareketsizdi ama ne de olsa bir erkekti, daha fazla mücadele edemezdi. Nitekim sol kolunu boynuna dolamış, şiddetle sıkmaya başlamıştı. Tazyike dayanamadı ve ikisi birlikte zemine yuvarlandılar. Pelin altta kalmıştı ve nefes almakta zorlanıyordu. Çıplak memeleri taş zeminde adamın ağırlığıyla eziliyordu. Can havliyle tekmeler savuruyordu ama nafileydi. Son bir gayretle rastgele bir diz daha attı adama, tamamen tesadüfi ve sallapati. Ama bu kez diz hedefini bulmuş, hayalarına denk gelmişti. Acıyla inledi Ahmet ve kadının üzerinden yana kıvrıldı. Pelin de yerinden fırlamış ve ayağa kalkarken yere düşen Ahmet'in silahını kapmıştı. Gözü su tankının merdivenlerine ilişti. Erdal sırılsıklam ıslanmış vaziyette kilere adım atıyordu. Tabancası elinde yoktu.</p>

  <p class="calibre12">Pelin korku içinde, "Tabancan nerede?" diye sordu. Erdal burnundan soluyarak, "Suya düşürdüm," dedi. "Duydun mu?" diye fısıldadı Leyla. "Neyi Sultanım?" "Sesleri... Silah sesiydi onlar."</p>

  <p class="calibre12">Sinek uçsa duyulacak gibiydi. Abdülkadir başını salladı. "Ben bir şey duymadım."</p>

  <p class="calibre12">"Benim kulaklarım hassastır. Duydum. Hiç de yanılmam. Birileri ateş ediyor."</p>

  <p class="calibre12">Abdülkadir dikkat kesildi, dinledi. Silah sesi filan duymuyordu.</p>

  <p class="calibre12">"Ses nereden geldi, Sultanım?" Panjurların arasından dışarıya bakan Çöl Akrebi:</p>

  <p class="calibre12">"Bilmiyorum," diye mırıldandı. "Galiba şu bitişikteki evden."</p>

  <p class="calibre12">İri yarı Arap gözlerini merakla komşu eve çevirdi. Her şey sakin ve sessizdi.</p>

  <p class="calibre12">"Yoksa adamımız orada mı?" diye sordu.</p>

  <p class="calibre12">"Belki de. Olabilir. Baksana arabasının kapısını bile açık bırakmış. Fazla uzağa gitmediğini düşünmeliydik."</p>

  <p class="calibre12">Abdülkadir içine doğmuş gibi, "Sultanım yoksa burası onun evi değil mi, yanlış bir yere mi girdik?"</p>

  <p class="calibre12">Çöl Akrebi birden yerinden fırladı. "Hadi gel, gidiyoruz," dedi. Tezgâhtar kuşkuyla, "Yeni bir hata yapmayalım, ben silah sesi filan duymadım," diye itiraza yeltendi. Fakat Çöl Akrebi çoktan camı açmış, rezeleri sökülmüş tahta panjuru yerinden çıkarmıştı. Hızla yan bahçeye geçtiler.</p>

  <p class="calibre12">Leyla havuz başına bir göz attı. Sarışın kadın yoktu. Dikkatini bir şey çekti. Tahta takunyaları şezlongun başında bırakılmıştı. Güneş malzemeleri ve gözlüğü de. Demek kadını apar topar içeriye çeken bir şey olmuştu.</p>

  <p class="calibre12">Tabii, diye söylendi Çöl Akrebi. O sarışın kadın da silah seslerine koşmuş olmalıydı. Umarım geç kalmamışımdır, diye eve doğru atıldı.</p>

  <p class="calibre12">Sürme kapı açıktı. Abdülkadir'le beraber içeriye daldılar. Geç kalmadıklarına emindi. Mercedes hâlâ çimlerin üzerinde duruyordu. Ahmet başka hangi vasıta ile buradan uzaklaşabilirdi ki?...</p>

  <p class="calibre12">Erdal hışımla Pelin'in elindeki 45'liği kaptı. Yüzüne renk gelmiş, şimdi keyifle sırıtmaya başlamıştı. Artık kendini güçlü hissediyordu. Hâlâ yerde iki büklüm kıvranan Ahmet'in böğrüne doğru sert bir tekme salladı. "Kalk ayağa ulan teres," diye bağırdı. Ahmet yerinden kıpırdayamadı. Erdal ise sinsi sinsi gülmeye devam ediyordu.</p>

  <p class="calibre12">"Sen gerçekten acınacak bir adamsın sevgili patron," diye mırıldandı. "Hayatımda gördüğüm en aptal adamsın da. Ufak tefek ihtirasların ve saçma sapan kin duygusu senin sonunu getirdi. İşlerini tasfiye ettin, paracıklarını kaçırdın, son voliyi de vurup yurt dışına kaçacağına hâlâ ufak tefek hesapların peşinde koşuyorsun."</p>

  <p class="calibre12">Acı ile yüzünü buruşturan Ahmet inledi. "Niyetin şirketimi eline geçirmekti, değil mi? Hep aklında bu vardı. Simka'ya girdiğin ilk günden beri. Beni kıskandın, kazancıma göz koydun. Doktor'u da karşıma sen çıkardın. Ne yazık ki o tarihte niyetini anlayamadım. Gözlerim çok geç açıldı. Allah bilir, Kızıl Cihad'a da her şeyi sen ihbar ettin. Başka türlü Araplar Doktor'un izini bu kadar çabuk bulamazlardı. Yalan mı?" Erdal Cebeci'nin muzaffer tebessümü iyice yüzüne yayıldı.</p>

  <p class="calibre12">"Haklısın sevgili Patron. Doktor'u Kızıl Cihad'a ben ihbar ettim. Ödlek gibi her gece bir başka yerde saklanmasaydın seni de bulup geberteceklerdi. Villana bomba suikastı yaptıkları gün evinde olmaman büyük şanssızlıktı benim için. Ne çare ki bu görev de artık bana kaldı. Ve ben de büyük bir zevkle bu işi bitireceğim." Erdal yerde uzanan adama doğru bir adım attı.</p>

  <p class="calibre12">Ahmet ölüme çok yaklaştığını anlamıştı. Bileğinin ağrısı dayanılır gibi değildi.</p>

  <p class="calibre12">"Son bir şey sormak istiyorum," dedi. "Sor. Her ölüm mahkumunun son arzusu yerine getirilir." "Şirketteki hisselerimin satışını belgeleyen makbuzlar kimde?"</p>

  <p class="calibre12">"Bende tabii. Ne sandın? Doktor'un hastanesinin mali müşavirliğini de ben yapardım. Bana sonsuz itimadı vardı; tıpkı senin gibi. Bütün evraklarını ben saklıyordum. Bu satışı kimsenin ruhu duymayacaktı. Tek huylandığım mesleği gereği avukat arkadaşın Engin'di. Eski karısının Doktor'un eşi çıkması ise planımın tek hesapta olmayan yanıydı. Yedi canlı namussuzun teki o. Senin adamların beceremedi; ben de adam tutup onu ortadan kaldırmaya çalıştım ama ürküp şüphelendi ve polise ihbarda bulundu. Fakat müsterih ol, senden sonra bir yolunu bulup onu da ortadan kaldıracağım. Hatta gerekirse tüm ailesini. Kafama koydum, Simka benim olacak, anlıyor musun?"</p>

  <p class="calibre12">Ahmet Özveren nefretle Erdal'a baktı. Çaresizdi. "Sanırım bu kadar sohbet yeter. Artık son duanı et. Ne komik değil mi? Amerika yerine cehenneme gidiyorsun." Erdal Cebeci hâlâ titreyen metresine döndü. "Sen dışarı çık. Bu anı görmeni istemiyorum. Çıkarken de kapıyı kapat." Gözleri irileşen Pelin, "Bu adamı gerçekten öldürecek misin?" diye sordu. Erdal bağırarak, "Sen ne diyorsam onu yap!" diye kükredi.</p>

  <p class="calibre12">Evinde bir cinayet işlenmesini istemeyen genç kadın kısa bir duraklama geçirdi. Sonra yenik ve çaresiz kilerden çıktı. Kapıyı kapattı. Sırtını kapıya dayadı ve silah sesini bekledi. Artık korkunç bir sırra ortak olmuştu. Yaşadığı adam sadece karanlık işler çeviren biri değil, aynı zamanda bir katildi de. Ağlamaya başladı...</p>

  <p class="calibre12">"Harry, sen misin?" diye mırıldandı Elliot. Sesini duymuştu en nihayet! Rakibi bile olsa, ondan hoşlanmasa da sağ görmek, yaşadığını anlamak, hoş bir duyguydu.</p>

  <p class="calibre12">"Yine sen misin Elliot? Ne istiyorsun? Beni aramamanı söylemiştim."</p>

  <p class="calibre12">"Aptallığı bırak şimdi Harry. Durma, hemen oteli terket. Seni öldürmeye geliyorlar."</p>

  <p class="calibre12">Harry Lewis rakibinin ne demeye çalıştığını anlamamıştı.</p>

  <p class="calibre12">"Neler saçmalıyorsun Elliot? Kim geliyor?" "O kadın! Çöl Akrebi denen terörist!"</p>

  <p class="calibre12">Harry birden donakaldı. Almacı ürpererek kulağına yapıştırdı.</p>

  <p class="calibre12">"Nereden biliyorsun bunu?" diye sordu.</p>

  <p class="calibre12">"Az önce buradaydılar."</p>

  <p class="calibre12">"Kimler? Kızıl Cihad'ın fedaileri mi?"</p>

  <p class="calibre12">"Hayır... Türk Gizli Servisi'nin iki elemanı. Her şeyi biliyorlar Harry. Artık hiç şansımız yok. Şimdi gevezeliği bırak, az sonra kadın orada olacak, durma, kaç Harry!..." Harry Lewis zaten bitkin durumdaydı. Az önce avukat Engin Mert'le yaptığı görüşmeden sonra her şeyin bittiğini öğrenmişti. Alkolden uyuşmuş beyni daha fazlasını algılayamıyordu zaten.</p>

  <p class="calibre12">"Ya sen? Sen ne yapacaksın?"</p>

  <p class="calibre12">"Sanırım otelde göz hapsindeyim. Ama buradan kimseye görünmeden kaçmaya çalışacağım. Dönüş biletim cebimde. İlk uçakla İstanbul'u terkediyorum." Harry paniğe kapılmıştı.</p>

  <p class="calibre12">"Dur... Dur bir dakika," dedi. "Buluşmamız lazım. Artık birlikte hareket etmeliyiz. Taksim'e gelebilir misin?"</p>

  <p class="calibre12">"Şu benim otele yakın olan meydan mı?" "Evet."</p>

  <p class="calibre12">"Tamam. Yarım saat sonra anıtın altında buluşalım. Acele et Harry!" "Elliot... "</p>

  <p class="calibre12">"Evet?"</p>

  <p class="calibre12">"Teşekkür ederim. Çok teşekkür ederim." "Boş ver Harry, ikimizin de işi bitik ve işsiziz."</p>

  <p class="calibre12">Elliot telefonu kapatınca, Harry çılgın gibi eşyalarını valizine tıkamaya başladı. Acele etmezse sonunun geldiğine inanmıştı...</p>

  <p class="calibre12">Engin, Rumeli Kavağı'ndan öteye hiç geçmemişti. Şimdi Kavağın sırtlarında yeşil ormanlar arasındaki bir asfaltta seyrediyorlardı. Yol hemen hemen boş sayılırdı. Nadiren karşı istikametten gelen son model birkaç pahalı arabayla karşılaşmışlardı. Birden modern bir villalar grubu karşılarına çıktı. Sedir,ıhlamur, akasya ağaçlan arasında yer alan şahane bir site. Anayoldan kırk metre kadar içerdeydi. Yol kenarında dikili olan tabelada “İncirli Köyü" yazıyordu. Sitenin ana girişindeki bekçi kulübesinin az ötesinde araba durdu. Engin yanı başlarında beyaz bir Opel'in daha durduğunu gördü. Opelden orta yaşlı bir sivil fırlayarak Fikret Sağlam'a yaklaştı.</p>

  <p class="calibre12">Engin konuşmaları duyuyordu. Opel'den çıkan adam Fikret Sağlam'a rapor verdi. Polis henüz gelmemişti. MİT ajanları Çöl Akrebi'ni takip ederlerken Ahmet Özveren'in de siyah Mercedes'iyle bu siteye girdiğini tespit etmişlerdi. Ahmet giriş yaparken Nihat Görgün adlı birinin adını vermişti kapıya. Mercedes hâlâ içerideydi. Çöl Akrebi'nin arabası ise boş olarak sitenin arka duvarının önünde bulunmuştu. Duvarı atlayarak gizlice içeriye girdikleri sanılıyordu. Onları takip eden elemanlardan biri arabanın başındaydı. Görevli ajan Fikret Sağlam'a ne yapacaklarını sordu. Fikret Sağlam, "Nerede kaldı bu polisler?" diye mırıldandı.</p>

  <p class="calibre12">Telsiz başındaki memur, "Az sonra burada olacaklar amirim," dedi. Çöl Akrebi'ni takip eden görevli, "Efendim," dedi, "34 USL 67 plakalı siyah Mercedes tam 12.03'de giriş yaptı. Belde sakinlerinden Nihat Görgün'e misafir olarak gelmiş. Kapıdan gerekli bilgileri aldım. Evi tespit ettim. Dışarıdan baktım. Mercedes kapıda yoktu. Fakat arabayı iki sokak ileride başka bir evin önünde buldum. Site bekçisinin verdiği izahata göre o ev boş, kullanılmıyor ve sahibi şu sırada yurt dışında bulunan bir büyükelçiymiş. Evde hiçbir hayat emaresi yok. Şahsen Ahmet Özveren'in o evin yanındaki villaya girdiğini tahmin ediyorum. O villa da yine bekçiden aldığım bilgiye göre Pelin Sönmez adlı bir kadına aitmiş." "Tamam," dedi Fikret Sağlam. "Şu bekçiyi buraya getir." Memur, az sonra nöbetçi bekçiyle arabanın yanına geldi. Adam heyecanlıydı. Ajan, "Şu kadını bize biraz tarif et," dedi. "Kaç yaşında, evli mi, bir mesleği var mı, nasıl tanınır, iyi bir insan mıdır? Anlat bakalım."</p>

  <p class="calibre12">Bekçi hızlı hızlı konuşmaya başladı. Böyle bir olay ilk defa başına geliyordu. Onları sivil polis sanmıştı.</p>

  <p class="calibre12">"Valla beyim ne desem, bilmem ki? Pelin hanım iyidir, şimdiye kadar kötü bir şeyini hiç görmedim. Alçakgönüllü, kibar bir insandır. Bir yerde çalıştığını duymadım, ev hanımı olduğunu sanırım. Dışarıya bile pek çıkmaz."</p>

  <p class="calibre12">"Evlidir, değil mi?"</p>

  <p class="calibre12">Bekçi utanır gibi başını önüne eğdi.</p>

  <p class="calibre12">"Valla beyim, bunu kesin bilemem. Villaya sık sık bir bey gelir. Sanırım kocasıdır. Ama ne yalan söyleyeyim, ben biraz şüphe ederim. Aralarında çok yaş farkı vardır. Üstüme vazife olmadığı için de hiç merak etmedim. Aramızda kalsın ama burada böyle nikahsız yaşayan çok kişi vardır zaten. Pek saklamazlar da." "Şu adamı biraz tarif et bize."</p>

  <p class="calibre12">"Elli yaşlarında, tıknaz, göbekli, saçları dökülmüş bir zattır. Bizim arkadaşlar onu biraz kaba bulurlar. Bağırarak konuşur." "Ne işle meşguldür?"</p>

  <p class="calibre12">"Yanılmıyorsam, Pelin hanım muhasebeci gibi bir şey olduğunu söylemişti." Ajan, "Anladım, bu kadar yeter," dedi.</p>

  <p class="calibre12">Engin de anlamıştı; demek Ingilizler'e kendi adını veren Erdal Cebeci'ydi... Pelin içeride patlayan tabancanın sesini duydu. Dehşetle titredi...</p>

  <p class="calibre12">Artık bir katilin metresiydi. Bundan sonra neler olabileceğini kestiremiyordu. Tek bildiği ona tahammül edemeyeceğiydi. Yaşadığı bu sahneler ve hissettiği korkuyu hayat boyu unutamazdı.</p>

  <p class="calibre12">Gözlerinden iplik gibi yaşlar süzülüyordu. Hayatı kaymıştı. Olanları ekleme nasıl açıklayacaklardı. Bir cinayet asla saklanamazdı.</p>

  <p class="calibre12">Sırtını dayadığı kapının oynadığını duyumsadı. Erdal işini bitirmiş, dışarıya çıkıyor olmalıydı. Ağır ağır geriye döndü.</p>

  <p class="calibre12">Gerçek dehşetin ne olduğunu da o zaman anladı.</p>

  <p class="calibre12">Karşısında o yabancı vardı!</p>

  <p class="calibre12">Nefret dolu gözlerini kendisine dikmiş bakıyordu.</p>

  <p class="calibre12">Leyla salona girince etrafına bakındı. Şimdi büyük bir sessizlik hakimdi evin içinde. Değil silah sesi ve bağrışmalar, çıt bile çıkmıyordu. Yakın bir yerden motor homurtusu aksetti kulağına.</p>

  <p class="calibre12">Ahmet Özveren'in kaçtığını düşündü. Çılgın gibi Mercedes'i görebileceği en yakın pencereye koştu. Perdeyi itti baktı; hayır, araba hâlâ çimlerin üzerinde ve yerli yerindeydi. Ahmet olamazdı. Sesin aksettiği yöne baktı. Motor homurtusu yakın fakat sokaktan gelmişti. Uzaklaşan yeşil bir Volvo gördü.</p>

  <p class="calibre12">Abdülkadir eliyle merdivenleri işaret ediyordu. İşaret ettiği yere baktı. Basamakta taze kan izleri vardı. Hızla merdivenlere yöneldi. Anlaşılan çatışma yukarıda olmuştu. Yıldırım gibi üst kata çıktı. Artık çıkardığı gürültü umurunda değildi. Silahını iki eliyle kavrayarak doğrulttu ve açık kapıdan içeriye daldı.</p>

  <p class="calibre12">Yatak odası bomboştu. Ama bu odada itişme kakışma olmuştu. Karyolanın önündeki küçük kilim dertop olup kaymıştı. Hızla diğer odalara da baktı. Kimseyi bulamadı. Abdülkadir alt katta kalmıştı. Onun yanına döndü.</p>

  <p class="calibre12">Tezgâhtar sandığından da uyanık çıkmıştı. Yine sessizce işaretlerle bu defa başka bir yeri gösteriyordu. Leyla işaret edilen yere bakışlarını çevirdi. Mutfağın yan duvarında ufak bir kapıydı bu. Kiler, yüklük gibi bir yer. Kapının altından mermer zemine şerit halinde kan sızıyordu...</p>

  <p class="calibre12">Pelin karşısında Ahmet'i görünce kımıldayamadan kaldı. Adamın nasıl sağ kaldığını anlayamıyordu. Az önce kilerden çıkarken Erdal'ı sapasağlam ve elinde silahı ile bırakmıştı. Tabancadan çıkan kurşun sesini de duymuştu.</p>

  <p class="calibre12">Acıdan kıvranan yabancının Erdal'ın elinden o silahı nasıl aldığını kavrayamadı. "Gel içeri fahişe... Gel de sevgilinin haline bir bak," diyordu.</p>

  <p class="calibre12">Pelin şuursuzca elinde olmadan olmaz anlamında başını salladı. Görmek istemiyordu. Hiçbir şey görmek istemiyordu artık...</p>

  <p class="calibre12">Ahmet sol elindeki tabancayı sızlayan sağ eline alarak genç kadını hışımla içeriye çekti. "Sana gel diyorum, sözümü tekrarlatma."</p>

  <p class="calibre12">Kadını öylesine hışımla içeriye çekmişti ki, Pelin bira kasalarının yanına düştü. Başı yere çarptı. Ve gözü aynı anda Erdal'a takıldı.</p>

  <p class="calibre12">Erdal soğan çuvalına sırtını dayamış, öylece duruyordu. Çıplak ayaklarını ileriye doğru uzatmıştı. Ve gözleri alabildiğine açıktı, insan gözünün böylesine irileşerek açıldığına hiç şahit olmamıştı Pelin. Hayretle ona baktı. Ölü mü yoksa diri mi olduğunu önce kestiremedi; hiç kımıldamıyordu. Sonra tam kalbi hizasındaki kanlı deliği gördü.</p>

  <p class="calibre12">Kendini tutamayarak hafif bir çığlık attı. Haykırışı, Erdal'ın ölümünü anlamış olmaktan çok, kendi sonunun da geldiğini kavramasındandı.</p>

  <p class="calibre12">"Dedim ya," diye hırladı yabancı. "Sevgilin her zaman hırsına mahkum olan enayinin tekiydi. Bana çok yaklaştı. Elindeki silaha çok güveniyordu. Senin kullandığın o merdaneyi unuttu. Ben de aynı numarayı çektim ona. Ve bir kurşunda da işini bitirdim. Tam kalbine bir kurşun sıktım. İnan bana dışarıda sen olmasaydın, onun için daha değişik, daha azap verici bir yöntem uygulardım. Ne yazık ki evden kaçmana izin veremezdim. Senin de işini bitirmem lazım. Sakın bana yalvarmaya, ayaklarıma kapanmaya kalkma. Üzgünüm ama seni geride bırakamam. Ayrıca bana kalleşlik ettin."</p>

  <p class="calibre12">Pelin'in hiç sesi çıkmıyordu. Büyülenmiş gibi adamın yüzüne bakıyordu. Adam sırıtmaya başladı.</p>

  <p class="calibre12">"Biliyor musun, vaktim olsa sana bir azizlik yapmak isterdim. Çok hoş bir kadınsın. Bu çıplak halinle, çok çekicisin. Senin gibi sarışınlara bayılırım. Bunu sen de isterdin, değil mi?" Pelin ağzını açmadı.</p>

  <p class="calibre12">"Biliyorum, isterdin, isterdin... İnkara kalkışma. Senin gibileri iyi tanırım."</p>

  <p class="calibre12">Pelin hafifçe kendini oturduğu yerde, kalçalarının üzerinde geriye çekti. Adamın yüzündeki ifade sertleşiyordu.</p>

  <p class="calibre12">Yabancının dudaklarında hafif bir seyirme belirdi. Sonra bir gümbürtü koptu. Genç kadın silahın patladığını bile anlayamadı. 45'likten çıkan kurşun tam sol memesinin altına saplanmıştı. O anda öldü... Ahmet tabancasını kemerinin arasına sıkıştırdı.</p>

  <p class="calibre12">İşi bitmişti artık. Kendini bir kuş kadar hafif ve hür hissediyordu. Tatmin olmanın, intikamını almanın bütün rahatlığı benliğini kavramıştı. Erdal'ın vücudundan sızan kanlara basarak kapıya doğru yürüdü. Kiler kapısını çekerken Erdal'ın cesedine son bir kez bakıp: "Hoşça kal dostum," diye mırıldandı.</p>

  <p class="calibre12">Önce salondaki açık sürmeli kapıya doğru yürüdü, sonra durup sırıttı. Aklına güzel bir fikir geldi. Kendi Mercedes'i ile şehre dönmek istemedi. Her tarafta polis tarafından arandığının farkındaydı. Arabayı değiştirmekte yarar vardı. Erdal'ın Volvo'sunu garajda görmüştü. Garaja doğru yürüdü. Anahtar üzerinde olabilirdi, olmasa bile evin içinde arar bulurdu. Nasıl olsa acelesi i<sup class="calibre15"><small class="calibre16"><span class="calibre17">A</span></small></sup>oktu artık.</p>

  <p class="calibre12">Şansı yaver gidiyordu. Anahtar Volvo'nun üzerinde bırakılmıştı. Arabayı çalıştırdı ve sokağa fırladı. Siteye girdiği kapıdan çıkış yapmak istemedi. Belki bekçi kendisini hatırlayabilirdi. Sitenin mutlaka bir çıkışı daha olmalıydı. Ana girişin aksi yönüne sürdü arabayı. Yolda, bisikletle dolaşan bir kız çocuğuna da öteki girişi sordu. Az sonra şehre giden yolda, emin bir şekilde Volvo'yu sürüyordu. Artık Amerika'da başlayacağı yeni hayatı hayal edebilirdi.</p>

  <p class="calibre12">Çöl Akrebi hızla kiler kapısını açtı. Yarı çıplak iki cesedi görünce irkildi. Ahmet burada değildi. Ama Leyla'yı asıl şaşırtan şey, Erdal Cebeci'yi görmesiydi. O bir dosttu. Doktor'la kendisini tanıştıran, masöz diye takdim eden oydu. Demek burası onun eviydi ve Ahmet onu öldürmeye gelmişti. Yerde yatan sarışın kadını da tanıdı hemen. Havuz başında gördüğü kadındı o. Erdal Cebeci'nin karısı veya sevgilisi olmalıydı.</p>

  <p class="calibre12">İkisi de ölmüşlerdi. Burada oyalanmasının hiç anlamı yoktu artık.</p>

  <p class="calibre12">Ahmet'i bulmalıydı.</p>

  <p class="calibre12">Sonra birden demincek duyduğu motor gürültüsü kafasına dank etti. Ses çok yakından gelmişti. Galiba villanın garajından. "Yürü," dedi Abdülkadir'e. "Garaja gidiyoruz." Leyla garajda iki araba gördüğünü hatırlıyordu. Oysa şimdi o yeşil Volvo yoktu. Ahmet'in arabayı alarak kaçtığını anladı. Bıraktıkları Broadway'e dönecekleri zaman yoktu şimdi. Üstü açık, spor Nissan'a doğru koştu. "Atla!" dedi Abdülkadir'e. "O namussuzu yakalamalıyız."</p>

  <p class="calibre12">Olay yerine yaklaşan polis arabaları, yeşil Volvo'yu da üstü açık Nissan'ı da gördüler. Fakat durdurmak için en ufak bir girişimde bulunmadılar. Zira onlara telsizle verilen plaka numaralarına sahip araba değillerdi onlar.</p>

  <p class="calibre12">Az sonra polisin ve MİT'in yaptığı müşterek operasyonla Erdal Cebeci'nin villasına girildi. Hiçbir mukavemetle karşılaşmadılar.</p>

  <p class="calibre12">Engin, Fikret Sağlam'la girdiği kilerde karşılaştığı manzarayı görünce dayanamayıp öğürmeye başladı. Görüntü korkunçtu. Kendini kilerden dışarı attı. Mutfağın musluğunda elini yüzünü yıkadı, midesindeki bulantıyı bastırabilmek için derin derin nefes aldı. Bu korkunç olayın aktörleri birer birer eksiliyorlardı. Önce Gamze, sonra da Erdal ölmüşlerdi. Ahmet'in de yakalanması herhalde an meselesiydi. Aslında Doktor'un katli ile başlayan cinayetler zinciri devam ediyordu, kendi de üç kere ölümle yüz yüze gelmişti. Belki Ahmet de polislerle girişeceği silahlı bir çatışmada ölecekti. Zor da olsa, ilahi adalet tecelli ediyor, kötüler hak ettikleri cezayı buluyorlardı. Olanlara üzülmemek elde değildi ama üzerinden ağır bir yükün kalktığını duyumsuyordu. Korkunç bir gün geçirmişti. Önce iki ingiliz'le yaptığı konuşma, arkasından bu baskın olayı sinirlerini harap etmişti. Bir an önce evine dönmek istiyordu artık.</p>

  <p class="calibre12">Sonra birden Çöl Akrebi denen o Arap kadını hatırladı. Onu bulamamışlardı. Etrafa bakınıp ajan Fikret Sağlam'ı aradı. Villanın içi polislerle kaynıyordu. Site sakinleri alışık olmadıkları kadar polisin köye doluştuğunu görünce evin etrafında meraklı bir kalabalık oluşturmuşlardı.</p>

  <p class="calibre12">Nihayet ajanı buldu. Çöl Akrebi'nin ne olduğunu sordu. Ajanın suratı asıktı.. Ajan, "Bizim işimiz bitti, gerisiyle polis meşgul olur. Gelin, gidelim. Yolda size her şeyi açıklarım," dedi...</p>

  <p class="calibre13" style="margin:0pt; border:0pt; height:1em">&nbsp;</p>

  <div class="mbppagebreak" id="calibre_pb_32"></div>
</body>
</html>
