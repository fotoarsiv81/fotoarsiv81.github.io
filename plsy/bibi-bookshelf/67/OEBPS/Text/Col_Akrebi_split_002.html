<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Akrebi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" id="filepos15513"></p>

  <p class="calibre14"><span class="calibre10"><span class="bold"><span class="calibre7">2</span></span></span></p>

  <p class="calibre11">TEMMUZ - LONDRA WHITEHEAD GOLF SAHASI</p>

  <p class="calibre12">Sir Geoffrey Hughs, elindeki "putter"i sıkıca kavradı. "Green" adı verilen, çukurun hemen etrafında çimlerin düzenlenmesiyle oluşan alanda iki ufak adım attı. Tüm dikkatini yapacağı vuruşa yöneltmişti.</p>

  <p class="calibre12">Elliot Ward sessizce, "Başkan"a baktı.</p>

  <p class="calibre12">Vuruşunu yapmadan konuya giremeyeceğini biliyordu. Elliot, İngiliz olmasına rağmen golden nefret ederdi. Buna spor bile demek anlamsızdı. Onun için, yaşlıların açık havada, yeşillikler arasında yürüyüş yaparak bol oksijen almak sevdasına icat ettikleri, aristokratlara özgü bir uğraştı.</p>

  <p class="calibre12">Sabırla bekledi. İçinden de vuruşun isabetli olması için dua etti.</p>

  <p class="calibre12">Sir Geoffrey Hughs, parmaklarını açıkta bırakan, avuç içinin terlemesini önlemek için sadece el ayasını örten özel eldivenini çekiştirdi. Nefesini tuttu, sopasını tarttı ve üstü pürtüklü ufak topa usta bir vuruş yaptı. Top düzgün kesilmiş çimler üzerinde nazlı nazlı yuvarlanarak çukura girdi.</p>

  <p class="calibre12">Elliot Ward içinden derin bir oh çekti.</p>

  <p class="calibre12">Pamuk beyazı saçlı Başkan ise zevkle gülümsüyordu. "Nasıl Elliot, iyi vuruştu, değil mi?" diye sordu.</p>

  <p class="calibre12">Elliot Ward, sanki adam bir turnuva kazanmış gibi, "Harikaydı Başkanım," diye mırıldandı. "Mükemmel bir vuruş yaptınız."</p>

  <p class="calibre12">Etrafta taze kesilmiş çim kokusu vardı. Yolunu şaşırmış bir kelebek çevrelerinde uçuşuyordu.</p>

  <p class="calibre12">Sir Hughs, arkalarında özel deri çanta içerisinde golf sopalarını taşıyan "caddie"ye, gelip elindeki sopayı alması için işaret etti. Taşıyıcı yanlarından uzaklaşınca iki adam Londra'nın en seçkin golf kulüplerinden biri olan Whitehead'in çimlerinde baş başa yürümeye başladılar. Başkan'ın konuşması için en uygun zamandı şimdi. Elliot Ward heyecanla bekledi. İhtiyar Tilki'nin kendisini buraya çağırmasının çok özel bir nedeni olması gerekirdi. Bu sıradan bir iş konuşması olamazdı. Aksi halde bunu kendisine ait I.S.C. şirketinin modern tarzda döşenmiş odalarından birinde de yapabilirdi. Başkan'a kaçamak bir nazar attı.</p>

  <p class="calibre12">Sir Hughs'un yüzündeki memnuniyet ifadesi yavaş yavaş değişiyordu. Açık mavi gözlerindeki başarılı vuruşun keyfi kaybolmuştu. Yaşlı adam rüzgârdan dağılan kar beyazı saçlarını elleriyle bastırmaya çalışıyordu.</p>

  <p class="calibre12">"Evet, Elliot," diye homurdandı, “İşin gidişinden hiç memnun değilim. Fazla uzadı ve artık endişeleniyorum." Elliot Ward hiç sesini çıkarmadı.</p>

  <p class="calibre12">Hangi işi kasdettiğini anlamamıştı daha. Onu golf kulübüne çağırmasının sebebi sadece endişesini bildirmek için olamazdı kuşkusuz. Susup beklemeyi yeğledi. Bir süre yan yana yürüdüler.</p>

  <p class="calibre12">Sir Hughs, "Harry'den bir haber var mı?" diye sordu birden.</p>

  <p class="calibre12">Elliot meselenin ne olduğunu anlamıştı artık. Ayrıca İhtiyar Tilki'nin Harry Lewis'in gönderdiği seyrek raporları da dikkatle incelediğine emindi.</p>

  <p class="calibre12">Hiç bozuntuya vermeden, "Önemli bir haber yok Başkanım," diye fısıldadı.</p>

  <p class="calibre12">"Olması lazımdı, iki ay geçti. Bu adam ne işler çeviriyor orada anlamıyorum. Onu şirketin paralarını yiyip, keyif çatması için göndermedik istanbul'a."</p>

  <p class="calibre12">Elliot, "Haklısınız efendim," demekle yetindi.</p>

  <p class="calibre12">Başkan kaşlarını çatarak, “İstanbul'a gitmeni istiyorum," diye homurdandı.</p>

  <p class="calibre12">Elliot Ward'in hiç beklemediği bir teklifti bu. Teklif de denemezdi, düpedüz emirdi aslında, itiraz şansı da yoktu.</p>

  <p class="calibre12">"Fakat Başkanım," diye geveledi. "Uygun olur mu?"</p>

  <p class="calibre12">"Niye olmasın? Yazın en sıcak aylarındayız. Senin de tatile ihtiyacın var. istanbul'a turistik bir gezi yaparsın. Tarihi zengin bir kentmiş. Sen tarihe meraklısındır, değil mi Elliot?" "Şey efendim... Ben demek istemiştim ki... Harry oradayken." "Bırak şimdi o lanet olası herifi."</p>

  <p class="calibre12">Elliot hayretle Başkanına baktı. Yanında çalıştığı bunca yıldır onu böyle hiç asabi görmemişti. En sinirli olduğu zamanlar bile ağzını bozmak, o soylu tavırlarına ters düşen davranışlarda bulunmak gibi alışkanlığına şahit olmamıştı. Başkan'la tartışacak değildi.</p>

  <p class="calibre12">"Ne zaman hareket etmemi istiyorsunuz?" diye sordu.</p>

  <p class="calibre12">Sir Hughs mavi gözlerini Elliot'a çevirdi.</p>

  <p class="calibre12">“İlk uçakla," diye sırıttı.</p>

  <p class="calibre12">Demek durum bu kadar nazikti.</p>

  <p class="calibre12">Elliot ilk defa kuşkuya kapıldı. Anlaşılan şirkette bilgisi dışında birtakım yeni gelişmeler oluyordu.</p>

  <p class="calibre12">"Haaa..." dedi Sir Hughs. "Aklıma gelmişken, senden Harry hakkında geniş kapsamlı bir rapor istiyorum."</p>

  <p class="calibre12">Gülmemek için kendini zor tuttu Elliot. Harry ile aralarındaki rekabeti kızıştırmak için kendisine koz vermek istiyordu Başkan. İnsanları birbirine düşürmek için bunu hep yapardı. "Emredersiniz efendim," diye yanıtladı.</p>

  <p class="calibre12">"Önemli bir nokta daha var. Hatta çok önemli de diyebilirim."</p>

  <p class="calibre12">Elliot tatsız bir haberle karşılaşacağını sezinler gibi oldu. Sabırla Başkanın sözüne devam etmesini bekledi. Vücudundaki hafif ürpertinin, Fairfield tepelerinden esen tatlı meltemden kaynaklanmadığını biliyordu.</p>

  <p class="calibre12">"Şu aracı şirketin artık bizi dolandırdığı sabit oldu."</p>

  <p class="calibre12">"Simka'nın mı?"</p>

  <p class="calibre12">"Evet."</p>

  <p class="calibre12">Elliot sanki bunu bilmiyormuş gibi, "Neden böyle bir şeye yeltensinler ki efendim? iki taraftan da iyi komisyonlar alıyorlar."</p>

  <p class="calibre12">"Benim de aklımı kurcalayan bu zaten. Ben genellikle doğululara güvenmem. Başkalarından biraz daha fazla menfaat temin edebilirlerse bizi satmakta hiç tereddüt etmezler." "Sevkettiğimiz malları başkalarına mı devrettiklerini düşünüyorsunuz ?"</p>

  <p class="calibre12">"Evet, öyle."</p>

  <p class="calibre12">Elliot omuzlarını silkti.</p>

  <p class="calibre12">"Alıcı bizim için önemli mi? Biz sattığımız malın bedeline bakarız. Para akışını temin etsinler bu bize yeterli."</p>

  <p class="calibre12">Sir Hughs hışımla yardımcısına döndü.</p>

  <p class="calibre12">"Yolladığımız son iki kargonun bedelini alamadık Elliot," diye kükredi.</p>

  <p class="calibre12">"Fakat bu bazen olabiliyor. Araplar para temini için uyuşturucuyu nakte çevirmekte zorlanabiliyorlar. "</p>

  <p class="calibre12">"Bu kez durum öyle değil. Bizi aldatanlar Araplar değil zaten. Paramıza el koyan aracı Türk firması. Şirketi milyonlarca paund zarara soktular." Başkan derin bir soluk aldı.</p>

  <p class="calibre12">"İstanbul'a gidince Nusret Simkoviç adlı biriyle temas kurmanı istiyorum." "Türk mü?" "Hayır, bir Boşnak." "Kim bu adam?"</p>

  <p class="calibre12">Şirket başkanı kısa bir tereddüt geçirdi. Yardımcısını hemen cevaplamadı. Açık kahverengi yaşlılık lekelerinin yer aldığı yüzünün derisi kırıştı. Dudaklarını büzerek: "Ona kritik vakalarda ihtiyaç duyulan bir tür görev adamı diyebilirsin," diye fısıldadı. "Anlayamadım, efendim?"</p>

  <p class="calibre12">Elliot yeniden ürpermişti. Temas kuracağı adamın ne tür biri olduğunu aslında tahmin edebiliyordu. Kekeleyerek, "Yani... bir kiralık katil mi?" diyebildi. Başkan, "Elliot," diye sızlandı. "Bu huyunu hiç beğenmiyorum. Neden beynindeki kavramları her zaman en çarpıcı ve çirkin kelimelerle ifade etmeyi tercih ediyorsun? Her kavramın tarifine yarıyan daha yumuşak ve insanı ürkütmeyen kelimeler seçmek daima mümkündür. Üstelik zekâ seviyen, kültürün ve dilinin zenginliği de buna elverişli." Elliot yutkundu. Başkan ise hınzırca gülümsüyordu. "Sir Hughs, ona ne teklif edeceğim?"</p>

  <p class="calibre12">"Herhangi bir teklifte bulunmayacaksın. Gereken teklifi ben çoktan yaptım bile. Sen sadece adamın ücretini ödeyeceksin."</p>

  <p class="calibre12">Elliot Ward'in boğazı kurumuştu. "Peki, ondan nasıl bir hizmet bekleyeceğiz?" Sir Hughs durdu. Ellerini geniş kesimli pantolonunun ceplerine sokarken, kendisini ürkek nazarlarla süzen yardımcısının tedirgin gözlerinin derinliklerine baktı.</p>

  <p class="calibre12">"O, Ahmet Özveren'e hak ettiği cezayı verecek." Elliot Ward iliklerine kadar titredi. "Sayın Başkanım..." diye kekeledi. "Umarım bunun ne anlama geldiğini yeterince düşünmüşsünüzdür. Böyle bir yola başvurmanın gerekli olduğuna kesin inanıyor musunuz?" "Saçmalama Elliot! Uğradığımız bunca zararın intikamının alınmayacağını mı düşünüyorsun yoksa?"</p>

  <p class="calibre12">"Fakat Başkanım, biz uluslararası şöhreti olan isim yapmış bir firmayız. Böyle bir cinayetin tarafımızdan organize edildiği anlaşılırsa mahvoluruz. Ticari itibarımız, şöhretimiz bir anda silinir. Ayrıca Interpol de peşimize takılabilir." Sir Hughs'un bakışları çok haşindi. Elliot durumu kurtarmaya çalıştı. "Şey efendim... Galiba tarz meselesi. Şimdiye kadar hiç böyle bir yola başvurmamıştık da. Bana biraz ters geldi. Ayrıca Ahmet Özveren'i ortadan kaldırmak, kaybettiğimiz pa-undları geri getirmez. Bence daha rasyonel ve... "</p>

  <p class="calibre12">"Senden bir çözüm istemedim Elliot. Sadece bir görev verdim. Şayet bu görevi istemiyorsan açıkça bana söyleyebilirsin."</p>

  <p class="calibre12">Genç ingiliz susmak zorunda kaldı. Patronunun ne denli gaddar ve acımasız olduğunu bilirdi. Şirkete verdiği on beş yıllık hizmeti bir kalemde feda edemezdi. Ama bu işten hiç hoşlanmamıştı. Dayanamadı.</p>

  <p class="calibre12">"Parayı neden bir banka kanalıyla istanbul'a havale etmiyoruz?" diye sordu. Kendisine verdiği görevi kabulden başka çaresi olmadığını bilen Başkan yardımcısına bakarak gülümsedi.</p>

  <p class="calibre12">"Teklifin onlarca pek geçerli bir yöntem değildir. Bu tür insanlar, yani hizmetlerini sermaye dünyasının menfaatlerine adayanlar ya da senin kullanmayı tercih ettiğin şekliyle söylersek kiralık katiller, çoğu zaman ücretlerinin banka kanalıyla ödenmesini istemezler. Hele tam ve gerçek profesyoneller asla. Zira açgözlüdürler ve paranın sıcak yüzüne alışıktırlar. Paranın yarısını ellerinde görmedikçe, müşterileri kim olursa olsun, teklife soğuk bakarlar ve gereken ilgiyi göstermezler. Ayrıca banka kanalıyla ödeme yapmak bizim de işimize gelmez, bir aksilik olursa Interpol önünde sonunda başımıza bela olur, tahkik olanakları çok geniştir. Gönderilen paranın kimden geldiği asla bilinmemelidir. Kendi menfaatimiz için buna katlanmalıyız, anlıyor musun?" "Evet, efendim."</p>

  <p class="calibre12">"Bir nokta daha var. Parayı Nusret Malkoviç'e teslim etmeden evvel bize kuryelik yapan hostes kızla görüşmeni istiyorum. Onu tanıyorsun, değil mi?"</p>

  <p class="calibre12">"Varlığından haberdarım efendim, söylemiştiniz. Bize muntazam aralıklarla para taşıdığını biliyorum ama kendisiyle hiç karşılaşmadım." Sir Hughs gülümsedi.</p>

  <p class="calibre12">"Güzel ve o nispette de aptal bir kadın. Nasıl bir işte çalıştığından bile doğru dürüst haberi yok. Ahmet Özveren'in kirli paralarını akladığını sanıyor. Onun metresi. Paraya da çok düşkün. Kızın ağzını aramanı istiyorum. Ahmet'in durumu hakkında, akıllı davranırsan ondan çok şey öğrenebilirsin. Ufak tefek maddi vaatlerde de bulunabilirsin. Para kokusunu alınca konuşacağını sanıyorum."</p>

  <p class="calibre12">"Başkanım," diye kekeledi Elliot. "Kız şayet Ahmet Özveren'in metresi ise, bize konuşur mu?" "Bu senin sorunun Elliot."</p>

  <p class="calibre12">Yardımcı başını önüne eğdi. Anlaşılan istanbul ziyareti tahmininden de zor geçeceğe benziyordu. "Anlıyorum efendim," diye fısıldadı.</p>

  <p class="calibre12">"Bu akşam hareketinden evvel bir adamımızla ihtiyacın olan isim ve telefon numaraları ile ödeyeceğin parayı evine yollayacağım." Yaşlı adamın solgun ve beyaz tenli yüzündeki kahverengi yaşlılık lekeleri daha belirginleşmişti. Biraz sıkılarak, "Sana bir itirafta bulunacağım," diye mırıldandı. "Galiba tavsiyene kulak asmamakla hata yaptım. Harry'yi İstanbul'a göndermemeliydik. Ona pek güvenilmeyeceğini şimdi daha iyi anlıyorum." Elliot Ward sesini çıkarmadı.</p>

  <p class="calibre12">Harry Lewis'i hiçbir zaman ciddi bir rakip olarak görmemişti. Ama onun ne kadar kaypak ve aç gözlü olduğunu bilirdi.</p>

  <p class="calibre12">Başkan kendisine zor bir görev yüklemişti. Üstelik tehlikeli de.</p>

  <p class="calibre12">Ama bu görevi yüzünün akıyla hallederse, bunun, Harry'nin de şirketteki işinin sonu anlamına geleceğini de anlayabiliyordu.</p>

  <p class="calibre12">Sir Geoffrey Hughs konuşmanın bittiğini anlatmak istercesine yardımcısının sırtını okşadı. "Tanrı yardımcın olsun," dedi ve hızlı adımlarla kulüp binasına doğru yürüdü. Yardımcısına bir kadeh viski ikramını bile çok görmüştü.</p>

  <p class="calibre13" style="margin:0pt; border:0pt; height:1em">&nbsp;</p>

  <div class="mbppagebreak" id="calibre_pb_2"></div>
</body>
</html>
