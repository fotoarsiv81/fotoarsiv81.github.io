<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Çöl Akrebi</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" id="filepos1042610"></p>

  <p class="calibre14"><span class="calibre10"><span class="bold"><span class="calibre7">3</span></span></span></p>

  <p class="calibre11">Ufak sandviççi dükkânından çıktıklarında karınları doymuş, Leyla'nın neşesi yerine gelmişti. Bir taksiye atlayarak Etiler'e gittiler. Arabadan Doktor'un evine yaklaşık kırk metre geride indiler.</p>

  <p class="calibre12">Yaz günü sokak oldukça tenhaydı.</p>

  <p class="calibre12">Leyla etrafına bakındı, onlarla ilgilenen kimse görünmüyordu, ihtiyatla yürümeye başladılar. Tehlikeye alışık kadın için hiç de sorun değildi bu durum.</p>

  <p class="calibre12">Apartmanın bahçesine girmeden önce Çöl Akrebi binanın pencerelerine dıştan baktı. Çoğunun perdeleri çekikti. Buranın zengin ailelerin oturduğu kışlık bir mekan olduğunu biliyordu. Muhtemelen daire sakinleri yazlıklarındaydılar. İçindeki cesaret daha da arttı. Apartmanın dış kapısı aralıktı. Usulca kimseye görünmeden içeriye daldılar. Anahtarı kilide soktuğunda bir çevirişte kilit açıldı. Az sonra sıcaktan havasız ve hâlâ içilmiş sigara kokusunun hakim olduğu daireye girmişlerdi. Mümkün olduğunca ses çıkarmamaya çalışarak evde kimsenin olup olmadığına bir göz attılar.</p>

  <p class="calibre12">Doktor'un güzel karısının bu evde kalmadığını düşünmekle yanılmadığını anladı Leyla. Kimbilir nerede gününü gün etmekle meşguldü. O mendebur herife layık bir kadın değildi o. Belki de kocasını öldürdüğü için kendisine dua bile ediyor olabilirdi...</p>

  <p class="calibre12">Daireyi iyi bildiği için rahat rahat dolaştı içinde. Abdülkadir salonun ortasında dikilmiş aptal aptal kadını süzüyordu.</p>

  <p class="calibre12">"Keyfine bak," diye söylendi Leyla. "Yalnız gürültü çıkarma, alt katta birilerinin olup olmadığını bilmiyoruz. Ben bir duş alacağım, sıcaktan ve terden boğuluyorum." Banyoya girdi. Yan tarafta duran dolapların kapaklarını açtı. İçlerinde temiz havlular vardı. Hilton tipi lavabonun üst raflarında çeşitli marka şampuanlar, Avrupa malı sabunlar duruyordu. Şampuanları birer birer açıp kokladı, sonra birini seçerek soyunmaya başladı. Kendini evindeymiş gibi rahat hissediyordu, italyan tipi kapalı jakuzinin içine girdi, duşu açtı, sıcak suyla saçlannı bol bol köpürterek yıkandı. Masaj etkisi yapan tazyikli suyu ayarlayarak vücudunu dinlendirmeye çalıştı. Yıkanmak çok iyi gelmişti.</p>

  <p class="calibre12">Büyük havlulardan birini vücuduna sardı. Islak saçlarını da bir diğeri ile kuruladı. Çıplaklığını hiç dert etmiyordu, fütursuzca banyodan dışarıya çıktı. Abdülkadir hâlâ bıraktığı yerde duruyordu. Kadını o kılıkta görünce utanarak başını önüne eğdi. Leyla onu görünce, "Niye hâlâ orada duruyorsun?" diye sordu. "Ne yapmamı emredersiniz Sultanım?"</p>

  <p class="calibre12">"Dinlen biraz. Korkma, güvencedeyiz. Kimse burada bizi aramayı aklına getirmez. İstirahat etmeye bak, yarın ne olacağı belli değil." İriyarı Arap bakışlarını yerden kaldırmadan:</p>

  <p class="calibre12">"Siz öyle söylüyorsanız, öyledir Sultanım," diye mırıldandı. Fakat yüzü endişe ve korku doluydu.</p>

  <p class="calibre12">"Ne var, korkuyor musun?" "Biraz endişeliyim." "Neden?"</p>

  <p class="calibre12">"Karım ve çocuklarımdan. Bu akşam eve gitmeyince merak edeceklerdir." "Telefon et. Bir yakınına haber ver, ama nerede olduğumuzu söyleme." "Sağolun Sultanım. Aklıma geldi ama izniniz olmadan cesaret edemedim." Leyla yatak odasına doğru yürüdü.</p>

  <p class="calibre12">Selda'nın gardrobunu açtı. Sırtına rastgele penye bir bluz geçirdi. Bir numara büyüktü ama şimdi kendi bedenine uyan giysi arayacak halde değildi. Bir de blucin pantolon ayarladı; onun da beli biraz bol gelmişti ama kırk beşliği beline sıkıştırınca tam otururdu. Sırtından çıkardıklarını dertop edip yatak odasının bir köşesine fırlattı. Sonra Selda'nın yatağına uzandı. Yaylı yatak yumuşacıktı.</p>

  <p class="calibre12">Odanın pencereleri kapalı, perdeleri çekik olduğu için içerisi cehennem gibi sıcaktı. Banyodan yeni çıkmış olmasına rağmen terlemeye başlamıştı. Kendini yorgun ve bitkin hissediyordu. Tatlı bir rehavet bütün vücudunu kaplamıştı. Gözleri kapanırken salonda kısık sesle telefon konuşması yapan Abdülkadir'in sesini zar zor duydu. Az sonra derin bir uykuya dalmıştı.</p>

  <p class="calibre12">Gayrettepe'deki telefon santralinde görevli MİT memuru, Dr. Şükrü'nün evinin telefonu devreye girince irkildi. Konuşma banda kayıta başlamıştı.</p>

  <p class="calibre12">Memur doktorun öldürüldüğünü ve evin boş olduğunu biliyordu, hatta bu numara artık devre dışı kalmalıydı ama merkezden yeni bir emir gelmediği için hâlâ dinlemeden çıkarılmamıştı.</p>

  <p class="calibre12">Telefon kapanınca, kayıt bandını bir daha dinledi. Sonra önündeki telefona uzanarak amirine ihbarda bulundu. Öğrendiği bilgi belki merkezin işine yarayabilirdi.</p>

  <p class="calibre12">Bahçeye park eden BMW den önce Okan atladı. Çocuk hayatından çok memnundu. Yarın tatile çıkacaklar, denize gireceklerdi. Babası ona yeni bir palet almayı vaat etmişti. Islık çalarak dış kapıya doğru koştu.</p>

  <p class="calibre12">Arabanın kapısını kilitleyen Engin başını kaldırıp binaya şöyle bir baktı. Burayı hiç sevmiyordu; bu daire Selda ile aralarına giren ayrılık yıllarının kötü bir anısı gibi geliyordu ona. Üstelik çok yakın bir tarihte her zaman ürperti ile anımsayacağı bir yığın tatsız olayın başlangıç merkeziydi. Yüzünde oluşan tatsız çizgileri saklamaya çalışarak karısının arkasından yürüdü. Okan asansörün kapısını açmış, onların yanına gelmelerini bekliyordu. Engin oğlu için de üzülüyordu. Daha bu körpecik yaşında büyük bir insanın bile kolay kolay atlatamayacağı bir yığın korkunç olaya şahit olmuştu. Yaşadıkları acaba çocuk ruhunda birtakım psikolojik etkiler yaratacak mıydı? Belki onu ileride bir psikiyatra göstermekte yarar olabilirdi. Neyse, bu konuyu sonra düşünür, Selda'nın da fikrini alırım, diye içinden mırıldandı ve hızlı adımlarla yanlarına vardı. Asasöre binip çıkacakları katın düğmesine basarken sevimli ve afacan bakışlarla gülümseyen oğlunun kabarık saçlarını karıştırdı. Kabinden inerken bakışları Selda'ya takıldı. Onda bile, sakla-yamadığı bir tedirginlik hissediliyordu. Selda'nın artık bu daireden nefret etmesine hak verdi, karısı iyi düşünmüştü, burayı bir an önce iyi bir fiyatla satmakta fayda vardı.</p>

  <p class="calibre12">Engin, dairenin kapısı önünde Selda'nın anahtarını çıkarmak için hasır çantasını açarak aranmasını keyifle izledi. Nerede olursa olsun, onunla yaşamak çok mutluluk verici bir olaydı. Genç avukat bundan böyle yaşamında mutluluk içinde geçecek yeni bir dönemin açıldığını bütün benliğinde hissediyordu, ispanya ya da Avrupa'nın herhangi bir sahil kenti, ya da Antalya kıyıları hiç önemli değildi, yeter ki şu sıkıcı ve boğucu ortamdan uzaklaşsınlar ve huzuru bir yakalayabilse-lerdi. Buna da çok az kalmıştı. Yarın sabah istanbul'u terke- dince her şey değişecekti.</p>

  <p class="calibre12">Açılan kapıdan içeriye önce Okan daldı. Doğru odasına koştu. Geziye çıkarken yanına alacağı eşyalarını daha şimdiden bir sıraya sokmuştu aklında.</p>

  <p class="calibre12">Kapalı kalan dairenin havasızlığı ve ağır koku, Selda'nın burnuna çarptı. Elinde olmadan irkildi. Kısa bir an kocasına baktı. Engin, onun ne düşündüğünü anlamış gibi gülümsü- yordu. Usulca kolundan tuttu, çoktan odasına dalan oğlunun duymamasını ister gibi karısının kulağına, "Unut artık her şeyi," diye fısıldadı. "Bitti, hepsi bitti. Bundan sonra sadece üçümüz ve önümüzde uzanan mutlu bir yaşam var."</p>

  <p class="calibre12">Selda zoraki gülümsedi. Haklısın dercesine gözlerini kırptı. Ama içindeki karmaşık duygulan bir yığın kötü anıların toplandığı bu mekanda', içinden atamıyordu.</p>

  <p class="calibre12">"Haklısın," dedi. Sonra kocasının yanağına dudaklarını değdirirken, "Salona geç ve bizi bekle. Mümkün olduğu kadar çabuk yanımıza alacağımız eşyaları toparlarım. Pasaportumu aramalıyım. Nereye koyduğumu hatırlamıyorum."</p>

  <p class="calibre12">"Sana yardımcı olayım mı?"</p>

  <p class="calibre12">"Hiç gereği yok. Merak etme, korkmuyorum. O bir kabustu, bir daha asla tekrarlanmayacak kötü bir rüya."</p>

  <p class="calibre12">Engin başını salladı sonra havasız salona doğru yürüdü.</p>

  <p class="calibre12">Daire gerçekten sıcağın etkisiyle kötü kokuyordu. Mobilyaların kendilerine özgü cila kokusuyla karışık duvarlara sinmiş ağır bir sigara kokusu. Pencerelerden birini açmayı düşündü, sonra nedense vazgeçti ve ilk bulduğu koltuğa oturdu. Daha şimdiden kısa kollu gömleği sırtına yapışmıştı terden.</p>

  <p class="calibre12">Selda antreden uzun koridora saptı ve yatak odasına doğru yürüdü. Dr. Şükrü'nün yatak odasının kapısı kapalıydı, önünden geçerken elinde olmadan titredi. Kapıya bakmak bile istemiyordu, bakışlarını yere çevirdi.</p>

  <p class="calibre12">Aradaki banyo önünde, zemindeki çıplak bir ayağın bıraktığı ıslak izleri de o zaman gördü. Boş bulundu birden, ilk anda kavrayamadı ne olduğunu. Yerine mıhlanıp karolar üzerindeki ıslak izlere bakakaldı.</p>

  <p class="calibre12">Okan'a ait olamazdı. İzler bir çocuğunkinden büyüktü. Bir erkeğe ait olamayacak kadar da küçük...</p>

  <p class="calibre12">Nefesi kesilir gibi oldu. Yine hayal mi görmeye başlamıştı, yoksa evde biri mi vardı? Hayır, bunu düşünmek bile istemiyordu artık!</p>

  <p class="calibre12">Ama Okan olamazdı, daha eve şimdi girmişlerdi; çocuğun bu telaş arasında banyoya girmesi, duş alması veya ayaklarını yıkaması düşünülemezdi. Vücudunu buz gibi bir ter kapladı.</p>

  <p class="calibre12">Yanılıyor olmalıydı, yerdeki bir ayak izi değil, belki eski bir leke, kir veya onun gibi bir şeydi. Gözleri irileşti, tekrar baktı.</p>

  <p class="calibre12">Su kalıntıları hâlâ canlıydı. Bu kavurucu sıcak evde buharlaşmayacak kadar da yeni.</p>

  <p class="calibre12">Bu seferki beyninin kendisine yaptığı bir oyun değildi, çünkü uyanık olduğunu, az önce buraya oğlu ve kocasıyla geldiğine emindi. İnanamıyordu bir türlü, yoksa yine bir kabus mu görüyorum diye uzun tırnaklarını avucuna batırdı.</p>

  <p class="calibre12">Canı yanmıştı, o zaman bir rüya aleminde olmadığını anladı. Dudakları kurudu, nefesini tuttu, dehşetle etrafı dinledi. Kalbi gümbür gümbür atmaya başlamıştı. Okan'ın küçük odasından gelen sesleri işitebiliyordu, çocuk belli ki kendisine ait eşya ve yanına almayı istediği oyuncaklarını toplamakla meşguldü. Açılan kapanan dolap kapaklarının seslerinden anlamıştı bunu.</p>

  <p class="calibre12">Selda yerine mıhlanıp kalmıştı. İçine çöken korkudan adım atamıyordu. Yatak odasına girerse eski kocasının hayaletiyle karşılaşacakmış gibi bir his vardı içinde. Başını çevirip arkaya baktı. Koridorda kimsecikler yoktu. Engin'e seslenip yanına çağırmak istiyor, fakat azından ses çıkmıyordu. Acaba yine hayal mi görüyordu?</p>

  <p class="calibre12">Dayanamadı, yere eğildi, parmağını ıslak ayak izinin üzerine değdirdi. Parmağının ucu ıslanmıştı. Bu kesinlikle hayal değildi.</p>

  <p class="calibre12">O hatayı, hayaletlere inanma gafletini bir kere yapmıştı, hayalet diye bir şey yok, olamazdı da. Kendini toparlayıp mantıklı düşünmeye gayret etti. Bu ayak izini kimin bıraktığını bilemiyordu ama korkması için de bir sebep yoktu. Cesaretlenerek ayağa kalktı ve hızlı hızlı kendi yatak odasına doğru yürüdü. Oda kapısı aralık duruyordu.</p>

  <p class="calibre12">En son defa evi terk ederken kapıyı kapatıp kapatmadığını anımsayamadı. Genellikle kapısını kapatma gibi bir alışkanlığı vardı ama emin olamıyordu, eve son defa Dr. Şükrü'nün cenaze töreni sırasında gelmişti ve o sıra kendini kontrol edemeyecek kadar gergin ve sinirliydi. Aralık bırakmış da olabilirdi. Usulca kapıyı itti.</p>

  <p class="calibre12">Oda boştu. Gözü yatağa ilişti. Örtünün üstü buruşuktu, yatakta birinin uzandığını gösteren bir işaretti bu. Merakı daha da arttı. En önemlisi yerdeki halının üzerinde ıslaklığı uzaktan bile belli olan iki havlu duruyordu.</p>

  <p class="calibre12">Çok yakın bir vakitte birisi buraya gelip banyo yapmış olmalıydı. Selda yorum yapamadan dehşetle kapının önünde kalakaldı.</p>

  <p class="calibre12">Leyla yorgunluğuna rağmen uyuyamamıştı.</p>

  <p class="calibre12">Gözlerini tavana dikip düşünmeye başladı. Fena halde kapana sıkışmıştı burada. Mutlaka örgütüyle temas kurmanın bir yolunu bulmalıydı. Bağlar kopmuş, aracılar ortadan kalkmıştı. Para ve pasaport sorunu vardı ama durum yine de tamamen ümitsiz değildi. Sabırlı olmalı ve beklemeliydi. Başvurabileceği hâlâ bir iki kaynak mevcuttu. Boş evde tam bir sessizlik vardı. Sinek uçsa kanat çırpıştan duyulacaktı. Birden derinden gelen bir vınlama ile irkildi. Dikkat kesilip bekledi, sesin nereden geldiğini çıkaramamıştı. Önce Abdülkadir'in mutfakta elektrikli bir cihazı çalıştırdığını düşündü, sonra çekingen Arap'ın böyle bir işe kalkışmayacağını akıl etti, duyduğu ses başka bir yerden geliyor olmalıydı. Dinlemeye devam etti ve o vınlamanın asansör sesi olduğunu anladı. Bina genelde boş olduğundan sesi duymak mümkün olmuştu.</p>

  <p class="calibre12">Herhalde diğer daire sakinlerinden biri olmalıydı. Fakat nedense Çöl Akrebi garip bir tedirginliğe kapılmıştı. O çok güvendiği içgüdüleri bir tehlikenin yaklaştığı sinyallerini vermeye başlamıştı yine. Huzursuzca yataktan kalktı, kapıyı aralayıp dinledi. Vınlama kesilmişti. Asansörün sesini duymuyordu artık. Yanılmadığına emindi, kata birileri gelmişti.</p>

  <p class="calibre12">Hızla eski pantolonunun belinden çıkardığı 45'ligine el attı. Tabancayı yatağın üzerine bırakmıştı. Tehlikeyi Abdülkadir'e bildirmeliydi. İçinden Arapça küfür etti, buraya emin diye gelmişti, ama daha aradan bir saat geçmeden eve birileri uğramıştı işte.</p>

  <p class="calibre12">Abdülkadir neredeydi acaba? Odalardan birine çekilmiş uyuyor muydu? Tam yatak odasından çıkarken kapının kilidinin çevrildiğini duydu, ardından da bir çocuk sesi işitti. Kimlerin geldiğini tahmin edebiliyordu.</p>

  <p class="calibre12">Biraz rahatlar gibi oldu. Gelenler ana oğul olmalıydılar. Hatta içinden sevindi bile. O kadınla yarım kalmış bir hesabı vardı ama çocuğu boş yere öldürmek zorunda kalacaktı. İnşallah Abdülkadir bir yerde zıbarmıştır, diye düşündü. Koridorda ya da salonda adamı görürlerse çığlığı basarlardı. Onların karşısına birden çıkmaktansa gafil avlamayı tercih etti, hızla kapının ardına kayıp saklandı. Kulağına bir konuşma sesi geliyordu, hafif ve derinden.</p>

  <p class="calibre12">Yoksa yanlarında biri daha mı vardı? Çocuğun evin içinde koştuğunu anladı. Yatak odalarının koridoruna sapmıştı.</p>

  <p class="calibre12">Açılan kapanan dolap kapağı sesleri duydu.</p>

  <p class="calibre12">Terleyen elleriyle tabancasının kabzasını sıkı sıkıya kavradı.</p>

  <p class="calibre12">Ne kadından ne de çocuktan çığlık yükselmemişti. Neredeydi bu Abdülkadir? Yoksa tehlikeyi fark edip bir yere saklanmayı akıl etmiş miydi? Kadın mutlaka yatak odasına gelirdi.</p>

  <p class="calibre12">Bekleyecekti... En iyisi onu gafil avlayıncaya kadar beklemekti.</p>

  <p class="calibre12">Abdükadir, komşularından birine telefon ederek bu akşam gelemeyeceğini karısına haber vermelerini istedikten sonra uzanmak için kendisine bir yer aradı ve Dr. Şükrü'nün yatak odasına girdi. Aklı bir hayli karışıktı, başının fena halde dertte olduğunu biliyordu. Tam anlamıyla bir bok çukuruna saplanmıştı ve bunun tek sorumlusu da kendisiydi. Önüne geçemediği o şehvet krizi pahalıya mal olmuştu. Buradan kurtuluş yoktu. Nasıl olsa polis sonunda kendisini ele geçirecekti. Geleceği kararmıştı artık. İçerideki kadını düşündü. Gösterdiği teslimiyet fazla olmuştu. Adeta tabla teslimdi kadına. Elinde oyuncak olmuş, bir köle gibi davranmıştı. Yaşadığı o geceyi anımsadıkça soğuk terler basıyordu. Bir erkek olarak küçük düşmüş, rezilane anlar yaşamıştı. Leyla'nın da hiç insafı yoktu. Hâlâ umursamazca yanında çıplak dolaşıyor, kendisini arzulayan bir erkek olduğunu hiç hesaba katmıyordu. Bu kadarı da fazlaydı artık. İster istemez onun bitişikteki odada banyodan çıkmış o taptaze çıplak bedeniyle çarşaflara serilmiş halini hayal etti. Elinde olmadan erkekliği kabardı. Onu*yine arzulamaya başlamıştı.</p>

  <p class="calibre12">Neden öyle davranıyordu acaba? Kendisini yeniden sınamak için mi? Ona elini sürmemeye yemin etmişti, yoksa yanılıyor muydu? Arap kadınları ateşli olurdu, onun da şehvetten kuduran biri olduğuna emindi, ama yaklaşamazdı, kesin emin olmadıkça yaklaşamazdı. Ondan belirgin bir işaret beklemeliydi.</p>

  <p class="calibre12">Yatağın içinde huzursuzca kıpırdandı. Daha ne bekleyecekti? Kendini bilen bir kadın o haliyle kendisini arzulayan bir erkeğe görünür müydü hiç? Belli ki o da bu sıcakta kudurmuş, şehvet ve ihtiras kasırgasına tutulmuştu. İstiyordu, arzularının bir erkek tarafından bastırılmasını istiyordu. Yataktan kalktı.</p>

  <p class="calibre12">Bir bahane bulup yanma gidecekti. Hâlâ o çıplaklığıyla duruyorsa, kendisini beklediğinden emin olacaktı. Tam kapıyı açmaya kalkarken sesleri duydu. Eve birileri girmişti. Dehşete kapıldı, yoksa polis evi mi basmıştı? Yanılıyor muyum, diye kulak kabarttı. Bir çocuk sesiydi bu. Tanımadığı ev sahipleri olmalıydı. Ne yapacağını şaşırdı. Aptal aptal etrafına bakındı.</p>

  <p class="calibre12">Ne yapabilirdi? Yanında silah da yoktu. Leyla da gelenleri duymuş muydu acaba? Neyse ki o silahlıydı, bir çaresine bakardı elbette. Hareketsiz kalmayı yeğledi. Şimdilik korkacak bir şey yoktu. Alt tarafı sadece bir çocuğun sesini işitmişti. Kapının arkasına sinip bekledi. Cinsel arzuları korkuya dönüşmüştü...</p>

  <p class="calibre13" style="margin:0pt; border:0pt; height:1em">&nbsp;</p>

  <div class="mbppagebreak" id="calibre_pb_35"></div>
</body>
</html>
