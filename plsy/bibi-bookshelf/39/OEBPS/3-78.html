<html xmlns="http://www.w3.org/1999/xhtml">
	<head>
		<title>3-78.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-78.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-20"><span class="bold" style="font-size:1em;">76</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"><span class="regular-metin">– Bak, kanal 5’te oyunlar var. Uzaktan kumandaya basman yeterli.</span></p>
				<p class="paragraf"><span class="regular-metin">Naoko, Shinji’yle Japonca konuşuyordu. Belki bir daha asla Fransızca konuşmayacaktı. Koridor kenarında oturan Hiroki resim yapmaya dalmıştı – hostes ona kâğıt ve kalemler vermişti. Naoko’ya da şampanya ikram etmişlerdi. Naoko bu yolculuk konusunda cimrilik yapmamıştı. Business class’ta üç yer. Bir servet. Kişisel tasarrufunun bir kısmını harcamıştı.</span></p>
				<p class="paragraf"><span class="regular-metin">Önemi yoktu. Tasarruf etmek, geleceği olan insanlar içindi.</span></p>
				<p class="paragraf"><span class="regular-metin">Japon Havayollarının Airbus A300’ü şimdi kırk bin fitin üstünde uçuyordu. Kalkış esnasında nefesini tutmuştu. Bu sabah Passan’ın hastaneye geleceğini biliyordu. Ortadan yok olduğunu anlayacağını ve çocukları beraberinde götürüp götürmediğini teyit etmek için hemen Fifi’yi arayacağını. Durumu öğrenince aklını kaçıracaktı. Japonya uçuşlarını durduracaktı. Roissy-Charles-de-Gaulle polisini alarma geçirecek ve zor kullanmak da dahil, gerekli bütün yollara başvurulmasını, kaçağın durdurulmasını emredecekti.</span></p>
				<p class="paragraf"><span class="regular-metin">Ne yazık ki –y</span><span class="regular-metin">a da neyse ki– söz konusu olan kendi karısıydı.</span></p>
				<p class="paragraf"><span class="regular-metin">Naoko mucize eseri yakalanmadan pasaporttan geçmişti. Mekanizma yeterince hızlı değildi.</span></p>
				<p class="paragraf"><span class="regular-metin">İkinci Dünya Savaşı’nda, Japon askerleri, savaşta ölürlerse küllerinin içine konması için boyunlarında bir kutuyla savaşa giderlerdi. O da bu askerler gibiydi. Cephede ölmüştü ve şimdi hayallerinin, planlarının ve mutluluğunun külleriyle ülkesine dönüyordu.</span></p>
				<p class="paragraf"><span class="regular-metin">Passan’dan kurtulmuştu ama kendinden kurtulamayacaktı. Hayatı boyunca köklerinden kaçmaya çalışmıştı. Ülkesinden. Babasından. Kusurundan... Dalgaların bu izleri silmesi için hep deniz kenarında yürümüştü ama bu kez bitmişti.</span></p>
				<p class="paragraf"><span class="regular-metin">İster istemez kökenine dönüyordu.</span></p>
				<p class="paragraf"><span class="regular-metin">Fransa’ya yerleştiği andan itibaren, kendini hep özgür ve bağımsız bir dünya vatandaşı olarak düşünmüştü. Yanılıyordu. Sürgün hayatına, Batı’ya dönük zevklerine ve fikirlerine rağmen, derinlerinde bir yerde hep </span><span class="italik" xml:lang="tr-TR">Japon </span><span class="regular-metin">olarak kalmıştı. Lanet olası bonsai ve saksıda büyüme metaforu gibi. Yıllardan beri toprakta, özgürce ve serpilerek büyüyordu ama daima bir çerçeve vardı. Kabuğunun altında, gövdesinin ve özsuyunun içinde...</span></p>
				<p class="paragraf"><span class="regular-metin">Katolik küçük bir Fransız kızının anılarında, belli belirsiz bir ilk komünyon hatırası vardır. Bir saatlik bir sıkıntı, tütsü kokuları, mumların aydınlığı ve mayasız ekmeğin alçıyı andıran tadı. Naoko da, omuzlarına sürülen talk pudrasını, yedi yaşındayken şiçi</span><span class="italik" xml:lang="tr-TR">-go-san</span><span class="regular-metin"> töreni için ikinci kez kimono giydirilişini (ilk olarak üç yaşındayken giymişti) hatırlıyordu. Tanka şiirlerinin kendine özgü bir hece ahengi olduğunu biliyordu: 5-7-5-7-7. Mayıs ayında bambu filizlerinin toplanması gerektiğini hiç unutmamıştı – bunu her yıl anne babası ve erkek kardeşiyle aile bostanında yaparlardı. Misafirlerin gelmesi beklenirken, onları taze kokularıyla cezbetmesi için çay bahçesinin sulanması gerektiğini. Ebeveyninin her hareketi, her ilgisi, hiçbir zaman ödeyemeyeceği bir </span><span class="italik" xml:lang="tr-TR">on</span><span class="regular-metin"> –borç– olarak kazınmıştı yüreğine. En doğal düşünceleri bile kirlenmişti. Bugün bile sabah evinden çıktığında, bazen kendini Tokyo’da sanarak, sokaklarda ne kadar çok </span><span class="italik" xml:lang="tr-TR">gaijin</span><span class="regular-metin"> var diye düşündüğü oluyordu.</span></p>
				<p class="paragraf"><span class="regular-metin">Ne yaparsa yapsın, kanında ahenkle dolaşan o eski şiirin heceleriydi; kapı çaldığında uyanan su fikriydi; anne babası aklına geldiğinde yüreğini buran, bir türlü kapanmayan o borcun iziydi. O ipekti. O sedir ağacıydı. O </span><span class="italik" xml:lang="tr-TR">şoji</span><span class="regular-metin">’ydi.</span><span class="dipnot-numaras-"><a class="footnote-link" href="#footnote-225-24" id="footnote-225-24-backlink">24</a></span></p>
				<p class="paragraf"><span xml:lang="tr-TR">Zaten Avrupa’ya kaçmadan önce, kendi kültürüne tutkuyla bağlı biriydi. O kültürle yoğrulmuştu. Passan, onun on beş yaşından önce </span><span class="italik" xml:lang="tr-TR">Dit du Genji</span><span xml:lang="tr-TR">’yi –XI. yüzyılda, Heian döneminde, imparatorluk sarayının bir nedimesi tarafından kaleme alınmış, Japon edebiyatının iki bin küsur sayfalık temel eseri– birkaç kez okuduğunu bilse gülerdi veya ağlardı. Sanat tarihi alanında, Passan’ın bile bilmediği, Mançurya’daki otuz yıl savaşlarında ölmüş Japon sinemacı Yamanaka Sadao hakkında bir inceleme yazısı hazırladığını öğrense şaşırırdı.</span></p>
				<p class="paragraf"><span class="regular-metin">Özellikle de kenjutsu konusunda uzmanlaşmış olduğunu bilse şaşkınlıktan ağzı açık kalırdı. On bir yaşından yetişkinliğine kadar, samurayların soyundan geldiğine inanan babasıyla kendo da çalışmıştı.</span></p>
				<p class="paragraf"><span class="regular-metin">Tüm bu yıllar boyunca, babasının etkisi altında, ama kişisel olarak </span><span class="regular-metin">–Naoko’nun kuşağı geçmişe ait her şeyi reddediyordu– kendini gösterme arzusuyla ülkesinin kültürüyle, gelenekleriyle, şiiriyle haşır neşir olmuştu. Kafa olarak başka yüzyıllarda yaşamıştı. Şiddet dolu, görkemli, acımasız yüzyıllarda. Geyşaların, saçlarının modelleri bozulmasın diye boyunlarının altına sert destekler koyup uyuduğu zamanlarda. İlkbaharın ilk günlerinde, kibar fahişelerin yaşadığı semte yeniden dikmek üzere kiraz ağaçlarının kökünden söküldüğü dönemde. Geri dönmeyi başarmış mağlup askerlerin, “Komutanın ölürken sen nasıl hayatta kalabildin?” diye karşılandığı günlerde.</span></p>
				<p class="paragraf"><span class="regular-metin">On sekiz yaşında, bir anda, kılıcı, gelenekleri ve anlayışlı babayı, her şeyi arkasında bırakmıştı. Bu bir isyan değildi, çünkü tam tersine düşmanı yenilgiye uğrattığını düşünüyordu.</span></p>
				<p class="paragraf"><span class="regular-metin">Özgürdü, bağımsızdı. Bu zaferi tek bir kişiye borçluydu.</span></p>
				<p class="paragraf"><span class="regular-metin">Gölgesine, çiftine, arkadaşına. Ayumi adındaki temiz bir ruha.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-24-backlink" id="footnote-225-24">24</a>. Geleneksel Japon mimarisinde, kapı veya duvar olarak kullanılmak üzere ahşap bir çerçeveye geçirilmiş, yarısaydam bir tür kâğıt. (ç.n.)</p>
					</div>
				</div>
			</div>
		</div>
	</body>
</html>