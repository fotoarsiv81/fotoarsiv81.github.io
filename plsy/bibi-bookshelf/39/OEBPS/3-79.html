<html xmlns="http://www.w3.org/1999/xhtml">
	<head>
		<title>3-79.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-79.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-21"><span class="bold" style="font-size:1em;">77</span></p>
				<p class="paragraf"><span class="regular-metin">Naoko’nun çocukluğu, yaşıtı diğer tüm kızlar gibi, sosyal hiyerarşinin en alt seviyesinde geçmişti. Ebeveynleri ondan üstündü. Öğretmenleri ondan üstündü. Ondan büyük olup da üstün olmayan kimse yoktu. Karşı cinsten her birey de, hatta bir süt bebeği bile, ondan üstündü.</span></p>
				<p class="paragraf"><span xml:lang="tr-TR">Aslında, kendisinin </span><span class="italik" xml:lang="tr-TR">altında </span><span xml:lang="tr-TR">birinin olabileceğini düşünmüyordu.</span></p>
				<p class="paragraf"><span class="regular-metin">Davranışı aşamalardan, ödevlerden, yerlere kadar eğilmelerden ibaretti. Dili dikkatli kullanıyordu. Kurallardan, baskılardan, yükümlülüklerden oluşan karmakarışık bir ağın içinde dönüp duruyordu. Konuşmuyordu, söyleneni yapıyordu. Büyümüyordu, geriliyordu.</span></p>
				<p class="paragraf"><span class="regular-metin">Ta ki Ayumi’yle karşılaşana dek.</span></p>
				<p class="paragraf"><span class="regular-metin">Yeniyetme kız hiyerarşinin hiçbir seviyesinde değildi, bu sınıflandırmayı tanımıyordu. Hiçbir şeye aldırmıyor, bütün kuralları, bütün âdetleri çiğneyerek uçuyordu.</span></p>
				<p class="paragraf"><span class="regular-metin">Ayumi dilsizdi. Sağır değil, sadece dilsizdi. Bu engeli ona tuhaf bir güç veriyordu. Japonya’da bile, biri sakatsa onun yaptıkları hoş görülürdü. Üstelik, onun sessizliği isyanına özel bir güç katıyordu. Birden parlayan, gizli </span><span class="regular-metin">–ve korkutucu– bir öfkesi vardı. </span></p>
				<p class="paragraf"><span class="regular-metin">Ayumi hiç konuşmuyordu, ama sağır edici bir gürültü çıkarıyordu.</span></p>
				<p class="paragraf"><span class="regular-metin">Naoko gibi o da burjuva bir ailede doğmuştu. Yolları önceden çizilmiş gibiydi. Yararlı bir eğitim –hukuk, tıp, finans– almaları gerekiyordu, ama ilk doğumdan sonra, çocuklarıyla ilgilenmek için çalışmayı bırakacaklardı. Ayrıca, hiç kuşkusuz, sofra sanatının, protokol kurallarının, çiçek düzenlemenin, bahçe sanatının, çay seremonisinin öğretildiği bir “iyi eş” okuluna da gitmeleri gerekecekti. Eskiden yadsınan bu eğitimler, 1980’lerin sonundan itibaren daha güçlü bir şekilde yeniden revaçta olmaya başlamıştı.</span></p>
				<p class="paragraf"><span xml:lang="tr-TR">Evliliğe gelince, bir sürü seçim olanağı vardı. Eğer ebeveynler, klasik yöntemi tercih ederlerse, bu </span><span class="italik" xml:lang="tr-TR">omiai</span><span xml:lang="tr-TR"> –ayarlanmış evlilik– olurdu. Ayrıca bir </span><span class="italik" xml:lang="tr-TR">nakodo</span><span xml:lang="tr-TR">’ya –çöpçatan– da başvurulabilirdi: Bir komşu ya da aileden biri, kıza ilgi duyan genç bir adam olduğunu söyler ve böylece taraflar bir araya getirilirdi. Bunun dışında tanışma kulüpleri ve evlilik ajansları da vardı. Bunlar da çok çeşitliydi: paralı, bedava, seçmeli, her kesime açık olanlar...</span></p>
				<p class="paragraf"><span class="regular-metin">Naoko da, Ayumi de kendilerini bu geleneklere yakın hissetmiyorlardı. Japonya’da çok iyi bilinen bir hikâyeye gülüyorlardı: Nişanlısını sadece bir kez görmüş, ancak randevu boyunca başını kaldırıp ona hiç bakmamış yeni evli bir kadın düğün günü kocasını karıştırmıştı. Onlar geleceklerini başka bir bakış açısıyla </span><span class="regular-metin">–ve korkusuzca– planlıyorlardı. Bağımsız olmak, toplum katmanlarını tırmanmak, köklerinden uzaklaşmak istiyorlardı. Ne ailelerinin düşüncelerine ne de çevrenin çıkarlarına göre davranacaklardı. Çocuk bezlerine hasredilmiş sıradan bir evlilik yapmayacaklardı. Sağlam bir eğitim, iyi bir meslek ve çağdaş bir yaşam için mücadele edeceklerdi.</span></p>
				<p class="paragraf"><span class="regular-metin">Durum iki genç kız için de tamamen istedikleri gibi olmamıştı. Naoko baba otoritesinin altında ezilmiş ve ancak modellik okulu için sözleşme imzaladıktan sonra özgürleşebileceğini sanmış olsa da, Ayumi babasıyla yalnız yaşıyordu ve daha fazla özgürlüğe sahipti. Dul adam hiçbir zaman yeniden evlenmeyi düşünmemişti. Kendini dilsiz kızına adamıştı. İlişkileri hem çok güçlü hem de karmaşık ve gizemliydi.</span></p>
				<p class="paragraf"><span class="regular-metin">Ayumi çok daha isyankârdı ve bu konuda Naoko’ya her şeyi öğretmişti. Öncelikle, daha rahat iletişim kurmak için işaret dilini. Ardından, gerçek isyanın düşmana göre davranmak değil, sadece ve sadece onu görmezden gelmek olduğunu söylemişti. O yokmuş gibi davranmak gerektiğini. İşte o zaman insan özgür olurdu. Kendi isteklerinin ne olduğunu anlayabilirdi.</span></p>
				<p class="paragraf"><span class="regular-metin">Kızlar, Hyoho Niten İçi Ryu’da, XVII. yüzyılın ünlü samurayı Miyamoto Musaşi’nin disiplinini öğreten bir kenjutsu okulunda tanışmıştı. Dojo,</span><span class="dipnot-numaras-"><a class="footnote-link" href="#footnote-225-25" id="footnote-225-25-backlink">25</a></span><span class="regular-metin"> Küşü Adası’ndaydı. Naoko ile Ayumi, birkaç tilmizle beraber Tokyo’da çalışıyorlar ve düzenli olarak üstatlarının yanına gidip geliyorlardı. Bazen de Nagasaki açıklarındaki küçük adada –Utajima– ustaların sınıfına katılıyorlardı.</span></p>
				<p class="paragraf"><span xml:lang="tr-TR">Ayumi’nin etkisiyle Naoko, babasının kaydettirdiği okuldan nefret etmeyi bırakmış, buradan yararlanmanın yollarını aramaya başlamıştı. Musaşi disiplini çok özeldi. Bu disipline özgü herhangi bir kıyafet yoktu. Herkes istediği gibi gelmekte özgürdü. Sertlikten ve savaş sanatlarına özgü o şatafattan çok uzaktı. Üstatlarının gerçek bir kılıcı dahi yoktu. Üstada göre bu kılıç sanatını icra etmek için eski ahşap bir </span><span class="italik" xml:lang="tr-TR">bokken</span><span class="dipnot-numaras-" xml:lang="tr-TR"><a class="footnote-link" href="#footnote-225-26" id="footnote-225-26-backlink">26</a></span><span class="italik" xml:lang="tr-TR"> </span><span xml:lang="tr-TR">yeterliydi.</span></p>
				<p class="paragraf"><span xml:lang="tr-TR">Naoko, bütün zamanların en iyi samurayının mirasçısı olan bu yaşlı adamı seviyordu, yıpranmış eşofmanı ve beysbol kasketiyle sokaktaki sıradan bir adamdan farkı yoktu. Hayatının son demlerinde, hamle yapmadan önce sessiz kelimeler mırıldanan dudaklarının yanı sıra, son derece duru konsantrasyonunu ve hareketlerini hatırlıyordu. Naoko uzun süre bu sessiz kelimelerin anlamını sorgulamış, sonunda yaşlı adamın takma dişleriyle alakalı olduğunu anlamıştı. Bu ayrıntı ona işin özünü göstermişti: Musaşi’nin yolu içten olmayı öğretiyordu, insanın kendine olan güvenini artırıyor, sonuçta da </span><span class="italik" xml:lang="tr-TR">doğru </span><span xml:lang="tr-TR">olana ulaşmayı sağlıyordu.</span></p>
				<p class="paragraf"><span class="regular-metin">Ayumi bunu Naoko’dan önce anlamıştı. Ona kılıcın güçlü olmaya değil, özgür olmaya yaradığını söylemişti.</span></p>
				<p class="paragraf"><span class="regular-metin">Ayumi güzel bir kız değildi. Moğollar gibi çekik gözleri, Çinliler gibi yuvarlak bir yüzü vardı. Bir Japon tanrıçası olan, tombul yanaklı, doğurganlıkla eşanlamlı –henüz bir şakaydı– Otafuku’ya benziyordu... Daha da kötüsü, ona somurtkan bir kaniş havası veren bir perçemi vardı. Dişilikten yoksundu, kaba tavırları vardı ve başı önde, inatçı bir tavırla hep kambur duruyordu.</span></p>
				<p class="paragraf"><span class="regular-metin">Yine de beğenilen hep o oluyordu. Yaşıtları erkekler turuncu saçlı, fasulye sırığı gibi çocuklardı, kızlara az, sekse daha da az ilgi duyuyorlardı, aradıklarını bilgisayar oyunlarında, modada ve uyuşturucuda buluyorlardı. Son derece hareketsiz olmalarına rağmen kendilerinden hoşnutlardı ve özgün olduklarına inanıyorlardı. Ayumi onlara saldırıyor, “soya fasulyeleri” de hiç karşı koymadan kendilerini onun ellerine bırakıyorlardı. Ayumi’nin onları hem cezbeden hem de korkutan bir şehveti, cesareti vardı.</span></p>
				<p class="paragraf"><span xml:lang="tr-TR">İki arkadaş Şibuya’da, Omotesando’da, Harajuku’da sürtüyorlardı. </span><span class="italik" xml:lang="tr-TR">Okonomiyaki</span><span xml:lang="tr-TR">, hemen önünüzde pişirilen kreplerden yiyorlardı. Sanal bebekleri </span><span class="italik" xml:lang="tr-TR">tamagoçi</span><span xml:lang="tr-TR">’lerine bakmaya özen gösteriyorlardı. Tişörtlerini iyice çekmesi için çamaşır makinesinde yıkıyorlar, kurallara bağlı kalarak –mavi etek ve kısa konçlu beyaz çoraplar– okul kıyafetlerini çeşitlendiriyorlardı. Günlük tutuyorlar, birlikte mastürbasyon yapıyorlar ve sake</span><span xml:lang="tr-TR"> içiyorlardı. Çok. Ayumi aşırı derecede içiyordu.</span></p>
				<p class="paragraf"><span class="regular-metin">O sırada beklenmedik felaket meydana gelmişti. Naoko on yedi yaşındaydı ama hâlâ aybaşı olmamıştı. Annesi onu doktora götürmeye karar vermişti. Muayeneler. Tetkikler. Teşhis. Genç kızın doğuştan bir kusuru vardı: fallop boruları ve yumurtalıkları vardı, ama rahmi yoktu. Rokitansky-Küster-Hauser sendromunda genellikle vajina da olmazdı. Ama Naoko’nun vajinası vardı. Bu nedenle kimse ondaki anomaliyi fark etmemişti.</span></p>
				<p class="paragraf"><span class="regular-metin">Genç kız telefonuna koşmuştu. Hemen Ayumi’yi aramıştı. Uzaktan haberleşebilmek için aralarında morsa benzeyen bir ses sistemi oluşturmuşlardı. Ayumi vakit geçirmeden sorunu araştırmıştı; babası jinekologdu ve kütüphanesi uzmanlık kitaplarıyla doluydu. Ayumi’ye göre, rahminin olmaması, Naoko’nun aile kurmasına engel değildi. Sonuçta doğurgandı. Gebeliği için başkasından yardım alabilirdi.</span></p>
				<p class="paragraf"><span class="regular-metin">Kızlar anlaşmıştı. Ayumi, Naoko’ya onun çocuklarını taşıyacağına dair söz vermişti. Naoko ona duyduğu minnettarlıkla ağlamış, arkadaşına sarılmış, ama doğurmaktan ebediyen kurtulmuş olduğuna da için için sevinmişti. O bir iş kadını, bir savaşçı, başarılı bir insan olacaktı. Gerisinin önemi yoktu.</span></p>
				<p class="paragraf"><span class="regular-metin">1995’te önemli başka bir olay daha oldu: Metroda bir fotoğrafçıyla tanıştı. Test çekimleri. Seçmeler. Sözleşmeler... Naoko manken olmuştu. Ayumi bu dönüşümü tasvip etmiyordu. Ona göre bu, aptalların işiydi. Naoko da öyle olduğunu kabul ediyordu ama aldığı ilk işler ona para, dolayısıyla da bağımsızlığını kazandıracaktı.</span></p>
				<p class="paragraf"><span class="regular-metin">Aslında bu iş onları birbirinden uzaklaştırmıştı. Naoko statü değiştiriyordu. Silik arkadaş sınıfından gözde kız sınıfına atlamıştı. Artık erkekleri cezbetmek için baştan çıkarıcı bir suç ortağına ihtiyacı yoktu. Bir sonraki yıl, artık görüşmemeye başlamışlardı. Bu durum Naoko’ya anlaşılmaz bir rahatlık hissi vermişti. Aslında, Ayumi’nin sessiz etkisi ona ağır gelmeye –ve onu korkutmaya– başlamıştı.</span></p>
				<p class="paragraf"><span class="regular-metin">Naoko artık seyahatlere çıkıyordu. Milano. New York. Paris... Sonra Passan’la karşılamıştı.</span></p>
				<p class="paragraf"><span class="regular-metin">Yıldırım aşkı. Kaynaşma. Evlilik. Düğüne Japonya’dan birkaç arkadaşını da –Ayumi dışında– çağırmıştı. Yıllar geçiyordu ve dilsiz kız ona uzakta kalmış, olumsuz bir varlık olarak gözüküyordu. Neredeyse lanetli bir kişilik.</span></p>
				<p class="paragraf"><span class="regular-metin">Yanılıyordu. Lanetli olan kendi kusuruydu.</span></p>
				<p class="paragraf"><span class="regular-metin">Naoko aşkın Fransa’da çocuk yapmak anlam</span><span class="regular-metin">ına geldiğini keşfetmişti. Passan bir sürü çocuk istiyordu! Doğu ile Batı’yı birleştirmeyi hayal ediyordu, birlikte şaheserler yaratacaklardı! Hep aşırı, hep doğal ve hep duygusaldı. Naoko onu bu yüzden seviyordu. </span></p>
				<p class="paragraf"><span class="regular-metin">Bu nedenle, inatçı küçük Japon kafasında en kötü kararı almıştı: Gerçeği saklayacaktı. Gebe kalamayan bir kadın, gerçek bir kadın değildi. Sonuna kadar yalan söylemeye karar vermişti. Japonya’ya dönmüş ve Ayumi’yi bulmuştu. Dilsiz yirmi beş yaşındaydı. Jinekolojide ikinci yılıydı ve konuyu derinlemesine biliyordu. Naoko biraz daha kurnaz olsa, Ayumi’nin onu beklediğini anlayacaktı.</span></p>
				<p class="paragraf"><span xml:lang="tr-TR">Ayumi tekniği bildiği kadar uluslararası yasaları da biliyordu. Dünyada çok az ülke taşıyıcı anneliğe izin veriyordu. California’yı seçtiler. Naoko’nun kocasının spermini alması, sonra da dondurması gerekiyordu. Ayumi nasıl yapacağını ona açıklamıştı. Ardından ovosit vermek ve </span><span class="italik" xml:lang="tr-TR">in vitro</span><span xml:lang="tr-TR"> dölleme yapmak için Los Angeles’ta randevulaştılar. Transfer edilen iki embriyo nedeniyle gebelik şansı artacaktı. Ayumi, Naoko adıyla her kontrole, her ultrasona gidecekti. Yine bu adla doğum yapacaktı. Çocuğun doğumunu Tokyo’ya bildirmek, ardından Fransa Elçiliği’ne başvurmak yeterli olacaktı. Naoko onaylı doğum belgesi ve Japon bebeğiyle Paris’e dönecekti.</span></p>
				<p class="paragraf"><span class="regular-metin">Dilsiz her şeyi düşünmüştü. Naoko’nun karın zarının altına laparoskopi yöntemiyle anatomik bir kese yerleştirmişti. Gebe gibi görünmek için iki veya üç haftada bir bu keseye serum fizyolojik enjekte etmek yeterli olacaktı. Fikir Naoko’yu şoke etmişti ama yöntem çok basitti: Enjeksiyon göbek deliğinden uygulanıyordu. Birkaç hafta içinde, karnı yuvarlaklaşacaktı. Ayumi ona Utrogestan kapsülleri de –memelerini şişirecek ve kilo aldıracak progesteron hapları– vermişti. Ayrıca gebelik testlerinin pozitif çıkması için gebe bir kadının idrarını bile tedarik etmişti.</span></p>
				<p class="paragraf"><span xml:lang="tr-TR">Son engel Passan’dı. Karısı Tokyo’ya doğuma giderken onun Fransa’da kalmaya ikna edilmesi gerekiyordu. Naoko onu ikna edeceğini biliyordu. Bir kez daha onun kararına saygı gösterecekti. Bu kutsal anın,</span><span class="italik" xml:lang="tr-TR"> Japonlara özgü o an</span><span xml:lang="tr-TR">ın bir parçası olmamayı neredeyse doğal karşılayacaktı.</span></p>
				<p class="paragraf"><span class="regular-metin">Shinji böylece dünyaya gelmişti.</span></p>
				<p class="paragraf"><span class="regular-metin">Passan bu hakareti sindirmiş ama Naoko’ya karşı bir hınç beslemeye başlamıştı. Birliktelikleri ilk o zaman mı sarsılmıştı? Bu ihanete muhakkak zamanın erozyonu, yılların bıkkınlığı, bedenlerin doyumsuz açlığı da eklenmişti.</span></p>
				<p class="paragraf"><span class="regular-metin">Hiroki’ye “gebe kaldığında” Passan isyan etmişti. Aynı senaryoyu yeniden oynamak söz konusu değildi. Bağırışlar, ağlamalar, tehditler olmuştu. Ama bir kez daha Passan pes etmiş, Naoko Japonya’ya uçmuştu. Onun teslimiyeti Naoko’nun yüreğini parçalıyordu: Passan onu, kabul edilmezi kabul edecek kadar çok seviyordu.</span></p>
				<p class="paragraf"><span class="regular-metin">Hiroki’yle birlikte Paris’e döndüğünde, Passan’la aralarındaki her şeyin bitmiş olduğunu anlamıştı. Çok fazla ihanet vardı. Ona en değerli şeyini, güvenini veren Passan, yine sokağa terk edilmiş, kimsenin istemediği çocuk olmuş, eski haline dönmüştü.</span></p>
				<p class="paragraf"><span class="regular-metin">Bundan böyle ikisini bir arada tutan sadece çocuklardı.</span></p>
				<p class="paragraf"><span xml:lang="tr-TR">Fransa’ya dönünce Naoko içine kapanmıştı. Ve Ayumi’ye hiç haber yollamamıştı. Borcunun </span><span xml:lang="tr-TR">–</span><span class="italik" xml:lang="tr-TR">on</span><span xml:lang="tr-TR">’unun– üstünü örtmüştü. Onun anne olmasını sağlayan bu suç ortaklığından tiksiniyor, Ayumi’yi evliliğini gizliden gizliye yıkmakla suçluyordu.</span></p>
				<p class="paragraf"><span xml:lang="tr-TR">Dilsiz, geçen şubat ayında, babasının öldüğünü bildirmek için ona yazdığında, Naoko ona basmakalıp birkaç kelimeyle cevap vermiş, gelemeyeceği için özür dilemişti</span><span class="italik" xml:lang="tr-TR">. Ölümcül hata.</span><span xml:lang="tr-TR"> Arkadaşının yardım çağrısını işitmemişti. Onun psikolojik kırılganlığını da hissetmemişti. Ayumi deliliğin eşiğindeydi. Babasını kaybedince ilgisini </span><span class="italik" xml:lang="tr-TR">başka bir aileye</span><span xml:lang="tr-TR"> yöneltmişti.</span></p>
				<p class="paragraf"><span class="regular-metin">“ONLAR BENİMDİR.”</span></p>
				<p class="paragraf"><span class="regular-metin">Ayumi kınsız bir kılıca dönüşmüştü. Naoko şimdi onun kızgınlığını, öfkesini, kararlılığını anlayabiliyordu.</span></p>
				<p class="paragraf"><span class="regular-metin">Ama Ayumi bir şeyin farkında değildi: Naoko da aynı duyguları hissediyordu.</span></p>
				<p class="paragraf"><span class="regular-metin">O da çıplak bir bıçaktı.</span></p>
				<p class="paragraf"/>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-25-backlink" id="footnote-225-25">25</a>. “Yolun yeri” anlamına gelen Japonca sözcük. Kenjutsu savaş sanatının öğretidiği yer. (ç.n.)</p>
					</div>
					<div class="footnote">
						<p class="dipnot para-style-override-10"><a class="footnote-anchor" href="#footnote-225-26-backlink" id="footnote-225-26">26</a>. “Tahta kılıç” anlamında Japonca sözcük. (ç.n.)</p>
					</div>
				</div>
			</div>
		</div>
	</body>
</html>