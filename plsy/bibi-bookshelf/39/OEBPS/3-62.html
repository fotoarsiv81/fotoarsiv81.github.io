<html xmlns="http://www.w3.org/1999/xhtml">
	<head>
		<title>3-62.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-62.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-4"><span class="bold" style="font-size:1em;">60</span></p>
				<p class="paragraf"><span class="regular-metin">Suresnes Köprüsü’ne doğru son hızla giden polis arabasının içinde, Passan büyük bir öfkeyle pansumanlarını söküyordu. Kendini gerçek kimliğiyle –polis kimliğiyle– yeniden bütünleşmiş hissediyordu.</span></p>
				<p class="paragraf"><span class="regular-metin">Gece gelen haber onu şaşırtmamıştı.</span></p>
				<p class="paragraf"><span class="regular-metin">Vampir, Guillard değildi. Davetsiz misafir intikam almaya devam ediyordu ve Passan her şeye sıfırdan başlamak zorundaydı. Yıkılmış olması gerekirdi. Umutsuzluğa kapılmış olması. Ya da sadece şok halinde olması. Ama bu yeni savaş, tam tersine onu ateşlemişti. Ne yanıkların acısını ne de morfinin etkisini hissediyordu. Adrenalin tüm vücudunda dolaşıyor ve duyularının uyanık kalmasını sağlıyordu.</span></p>
				<p class="paragraf"><span class="regular-metin">– Sireni kapat.</span></p>
				<p class="paragraf"><span class="regular-metin">Araba, mahallesine geliyordu. Neredeyse gece yarısı olmuştu ve Suresnes sokakları bomboştu. Asfaltın üstünde, bir yıkama arabası geçmiş gibi ıslaklık vardı. Ama gökyüzünün, Mont-Valérien tepelerine çökmüş kirli havaya karşı yapacak hiçbir şeyi yoktu.</span></p>
				<p class="paragraf"><span class="regular-metin">Şoför Cluseret Sokağı’na saptı. Polis arabalarının yanı sıra, bir ambulans ve olay yeri incelemenin araçları oradaydı. Dönen tepe lambaları, muşambaları içinde görevliler, fosforlu polis bandı... Ailesi artık bir güvenlik çemberinde yaşıyordu. Ya da daha ziyade, polislerin hep çok geç geldiği bir tehlike bölgesinde.</span></p>
				<p class="paragraf"><span class="regular-metin">Arabanın camına vuruldu. Fifi ona doğru eğilmişti. Soluk yüzü farların beyaz ışığıyla yarışabilirdi. Olivier arabadan çıktı. Ama hemen ardından bir Peugeot’ya yaslanmak zorunda kaldı. Baş dönmesi ya da morfinin etkisi...</span></p>
				<p class="paragraf"><span class="regular-metin">– İyi misin?</span></p>
				<p class="paragraf"><span class="regular-metin">– Çocukları görmek istiyorum.</span></p>
				<p class="paragraf"><span class="regular-metin">– Bekle.</span></p>
				<p class="paragraf"><span class="regular-metin">– Onları görmek istiyorum! diye bağırdı.</span></p>
				<p class="paragraf"><span class="regular-metin">Bahçe kapısına doğru ilerledi ama Fifi açıkça yolunu kesti:</span></p>
				<p class="paragraf"><span class="regular-metin">– Sana bekle dedim. Onlar iyi. Kaygılanma.</span></p>
				<p class="paragraf"><span class="regular-metin">– Ya Naoko?</span></p>
				<p class="paragraf"><span class="regular-metin">– Herkes iyi. Ama önce sana bir şey göstermem gerekiyor.</span></p>
				<p class="paragraf"><span class="regular-metin">Passan sorgulayan gözlerle ona baktı.</span></p>
				<p class="paragraf"><span class="regular-metin">– Minibüs.</span></p>
				<p class="paragraf"><span class="regular-metin">Uslu bir çocuk gibi yardımcısını takip etti. Asfalt ayaklarının altında sallanıyordu. Bir şantiye kamyoneti gibi kamufle edilmiş gözetleme minibüsü biraz uzağa park edilmişti. Camları, görünmeden dışarıyı görmeyi sağlayan gri bir boyayla boyanmış, toz içinde, eski püskü bir arabaydı. Minibüs bir kilometre uzaktan bile polis kokuyordu.</span></p>
				<p class="paragraf"><span class="regular-metin">Fifi arka kapıya vurdu, hemen açıldı. Jaffré onları içeri aldı. Ter, idrar, McDonald’s kokuları Passan’ın soluğunu tıkadı.</span></p>
				<p class="paragraf"><span class="regular-metin">– Sana olanları anlatayım, dedi Fifi alçak sesle.</span></p>
				<p class="paragraf"><span class="regular-metin">Passan dinlemiyordu, gözleri monitörlerdeydi. Kameralar hâlâ çalışıyordu: Naoko salonda, korku içindeki Shinji ile Hiroki’yi kucağına almış, kanepede oturuyordu. Polisler odanın içinde dolanıyordu. Beyaz tulumlu adamlar dip tarafa geçiyordu. Korku o denli belirgindi ki, sanki bir tür elektrostatik sis perdesi oluşturarak görüntüleri bozuyordu.</span></p>
				<p class="paragraf"><span class="regular-metin">Diğer ekranlarda –mutfak, yemek odası, koridor, bodrum– faaliyet halindeki olay yeri inceleme teknisyenleri vardı. Tek bir ekran karanlıktı.</span></p>
				<p class="paragraf"><span class="regular-metin">– Saat 22.15’te, dedi Fifi, sigara içmek için dışarı çıktık.</span></p>
				<p class="paragraf"><span class="regular-metin">– Minibüste kimse kalmadı mı?</span></p>
				<p class="paragraf"><span class="regular-metin">Yardımcısı ayağını yere vurdu, ondüle sacdan bir gürültü yükseldi:</span></p>
				<p class="paragraf"><span class="regular-metin">– Lanet olsun, üç saatten beri hiçbir şey olmamıştı.</span></p>
				<p class="paragraf"><span class="regular-metin">– Devam et.</span></p>
				<p class="paragraf"><span class="regular-metin">– Geri döndüğümüzde, bir şeylerin yolunda gitmediğini hemen anladık. Kameralardan biri çalışmıyordu.</span></p>
				<p class="paragraf"><span class="regular-metin">Passan gözlerini karanlık ekrandan ayırmıyordu.</span></p>
				<p class="paragraf"><span class="regular-metin">– Çocukların odasındaki kamera. Hemen eve girdik.</span></p>
				<p class="paragraf"><span class="regular-metin">– Naoko’ya haber verdiniz mi? Telefonla, mesela?</span></p>
				<p class="paragraf"><span class="regular-metin">– Buna zamanımız yoktu. Eve girdik ve içeri dağıldık. Bodrum. Zemin kat. Birinci kat.</span></p>
				<p class="paragraf"><span class="regular-metin">– Sonra?</span></p>
				<p class="paragraf"><span class="regular-metin">– Jaffré’yle birlikte çocukların odasına daldık. Çocuklar uyuyordu ama köpek ölmüştü. Yataklarının arasında yatıyordu.</span></p>
				<p class="paragraf"><span class="regular-metin">Passan karanlık monitöre bakmaya devam ediyordu.</span></p>
				<p class="paragraf"><span class="regular-metin">– Daha sonra? diye sordu. </span></p>
				<p class="paragraf"><span class="regular-metin">– Naoko çocukları uyandırdı.</span></p>
				<p class="paragraf"><span class="regular-metin">– Onlara ne söylediniz?</span></p>
				<p class="paragraf"><span class="regular-metin">– Hiç. Naoko ışığı yakmadı. Onları salona indirdik. Diego’yu görmediler.</span></p>
				<p class="paragraf"><span class="regular-metin">– Böyle bir şey nasıl olabilir?</span></p>
				<p class="paragraf"><span class="regular-metin">Fifi bir bilgisayarın tuşlarına bastı. Karanlık ekran aydınlandı, sonra gümüş renkli çizgiler belirdi.</span></p>
				<p class="paragraf"><span class="regular-metin">– Yanıldık, diye açıklamada bulundu Fifi. Odadaki kamera kesilmemiş. Üstü </span><span class="italik" xml:lang="tr-TR">örtülmüş</span><span class="regular-metin">. Bellekte geri giderek bu görüntülere ulaştık... </span></p>
				<p class="paragraf"><span class="regular-metin">Odanın görüntüsü sabitti: Sadece Hiroki’nin gece lambasının yıldızları duvarda dönüyordu. Objektif bir güvenlik kamerasının belirgin görüş açısına sahipti: İki yatağı, banyo girişini, kapıyı görüyordu... Fifi ileri sarma tuşuna bastı.</span></p>
				<p class="paragraf"><span class="regular-metin">Ardından da oynatma tuşuna. İki çocuk sessiz sessiz uyuyordu. Yıldızlar dolanıyordu. Bu ışık noktaları dışında başka hareket yoktu.</span></p>
				<p class="paragraf"><span class="regular-metin">Birden banyonun eşiğinde bir siluet belirdi. Arkadan görünen ve yerde bir şey sürükleyen iki büklüm bir kadın. Üzerinde ayak bileklerine kadar inen koyu renkli bir entari vardı. Etekleri kana bulanmış bir kimono. Hâlâ sırtı dönük olan gölge, yaşlı bir kadın gibi, küçük adımlarla geri geri ilerliyordu.</span></p>
				<p class="paragraf"><span class="regular-metin">Passan’ın aklına, sahnenin tersten çekildiği, sonra hayaletin korkutucu görüntüsünü vurgulamak için ilgili bölüme montajlandığı şu hayalet filmleri geldi.</span></p>
				<p class="paragraf"><span class="regular-metin">Hortlak odanın ortasına doğru bir kâbus yavaşlığında ilerliyordu. Yükü, ardında siyah bir iz bırakıyordu. Tüm sekansın ürkütücü bir görüntüsü vardı. O sırada yerde sürüklediği şeyin ne olduğu anlaşıldı: Bağırsakları zeminde “S” biçiminde iğrenç bir iz bırakan, karnı deşilmiş köpek.</span></p>
				<p class="paragraf"><span class="regular-metin">Fifi boğuk bir sesle açıklamada bulundu:</span></p>
				<p class="paragraf"><span class="regular-metin">– Köpeği banyoda öldürmüş. Tam olarak saatini bilmiyoruz ama büyük olasılıkla 20.30’dan sonra, çocuklar yattıktan sonra.</span></p>
				<p class="paragraf"><span class="regular-metin">– Başka monitörlerde de görüntüsü var mı?</span></p>
				<p class="paragraf"><span class="regular-metin">– Hayır.</span></p>
				<p class="paragraf"><span class="regular-metin">– Banyoya nasıl girmiş olabilir?</span></p>
				<p class="paragraf"><span class="regular-metin">– Hiçbir fikrim yok. Aslında, bu imkânsız.</span></p>
				<p class="paragraf"><span class="regular-metin">– Ya Naoko?</span></p>
				<p class="paragraf"><span class="regular-metin">– Naoko, ne?</span></p>
				<p class="paragraf"><span class="regular-metin">– Odasından çıkmamış mı?</span></p>
				<p class="paragraf"><span class="regular-metin">– Hayır. Ama odasında kamera yok ve...</span></p>
				<p class="paragraf"><span class="regular-metin">Ekranda, yaratık doğrulmuştu. Objektife bakıyordu. İpek kimonosunun motifleri ile kan lekeleri, kumaşın yüzeyinde soluk almaya çalışan parçalanmış organlar gibi birbirine karışıyordu. Kemerinin, yani </span><span class="italik" xml:lang="tr-TR">obi</span><span class="regular-metin">’sinin açık mor bir rengi vardı – açık bir yara gibi.</span></p>
				<p class="paragraf"><span class="regular-metin">Passan hiç sırası olmadığı halde, böyle bir kimononun yaklaşık on bin avro edeceğini düşündü. Naoko’ya hep böyle bir kimono almak istemişti.</span></p>
				<p class="paragraf"><span class="regular-metin">Ama bundan daha kötüsü de vardı: Hayalet bir No maskesi takıyordu. Sarı ahşap yüzeyde bıçakla yarılmış gibi duran gözler. Kırmızı ve belirgin bir ağız. Yırtıcı küçük dişlerin göründüğü, yarayı andıran bir gülümseme. </span></p>
				<p class="paragraf"><span class="regular-metin">Passan No tiyatrosu üstüne bir sürü kitap okumuştu ve bütün duyguları ifade eden yüz otuz sekiz maske olduğunu biliyordu. Bu maske neyi ifade ediyordu?</span></p>
				<p class="paragraf"><span class="regular-metin">Yaratık birkaç saniye objektife baktı, şaşırmış bir ifadeyle başını yana eğdi. Omuzlarında kan izleri vardı. Maskesi sıçrayan kanla lekelenmişti. Birden kolunu uzattı ve objektife doğru bir şey fırlattı.</span></p>
				<p class="paragraf"><span class="regular-metin">– Kameranın üstüne köpeğe ait bir parçayı attı, dedi Fifi.</span></p>
				<p class="paragraf"><span class="regular-metin">– Hangi parça?</span></p>
				<p class="paragraf"><span class="regular-metin">Fifi tereddüt etti. Passan, sanki kilometrelerce uzaktan geliyormuş gibi yankılanan kendi sesini duydu:</span></p>
				<p class="paragraf"><span class="regular-metin">– Hangi parça?</span></p>
				<p class="paragraf"><span class="regular-metin">– Cinsel organları.</span></p>
				<p class="paragraf"><span class="regular-metin">– Naoko bunu gördü mü?</span></p>
				<p class="paragraf"><span class="regular-metin">– Hayır. Göstermem mi gerekiyordu?</span></p>
				<p class="paragraf"><span class="regular-metin">Passan cevap vermedi. Sanki bir şey görecekmiş gibi siyah ekrana bakıyordu. Bir açıklama. Bir kanıt. Bir bağlantı.</span></p>
				<p class="paragraf"><span class="regular-metin">Ama hiçbir şey göremedi, derin bir soluk aldı:</span></p>
				<p class="paragraf"><span class="regular-metin">– Odayı görmek istiyorum.</span></p>
			</div>
		</div>
	</body>
</html>