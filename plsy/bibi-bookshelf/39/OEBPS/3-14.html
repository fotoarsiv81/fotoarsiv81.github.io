<html xmlns="http://www.w3.org/1999/xhtml">
	<head>
		<title>3-14.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-14.html" xml:lang="en-GB">
			<div class="Basic-Text-Frame-1">
				<p class="split"/>
				<p class="paragraf"/>
				<p class="arabaslik-orta" id="toc_marker-1-14"><span class="bold" style="font-size:1em;">14</span></p>
				<p class="paragraf"><span class="regular-metin">Üç saat sonra Passan, Yukio Mişima’yı bir karton kutuya koyuyor, Yasunari Kavabata ile Akira Kurosava’yı onun üzerine yerleştiriyordu. İkisi intihar etmişti. Passan bu resimleri Puteaux’daki stüdyo dairesine götürmek istemişti. Olağanüstü bir etkiye sahip bu üç sanatçının trajik yaşamları, eserlerini gizemli bir biçimde zenginleştirmişti. Passan’ın gözünde intiharlarının estetik bir değeri vardı. Nobel Edebiyat Ödülü sahibi Kavabata, yetmiş yıllık bir yaşamın ardından, uzun zaman önce başladığı işi bitirmek istercesine, çalıştığı küçük ofisinde sadece gazı açmıştı. </span></p>
				<p class="paragraf"><span class="regular-metin">İnce kâğıda sardığı su yeşili çaydanlığını itinayla karton kutuya yerleştirdi. İçişleri müfettişleriyle olan görüşmesi çok da kötü geçmemişti. Adamlar ona uysal bir tavır sergilemiş, bunun “sıradan bir durum değerlendirme toplantısı” olduğunu söylemişlerdi. Passan, mesleki açıdan ona bir seppuku zemini hazırlayıp hazırlamadıklarını bile düşünmüştü.</span></p>
				<p class="paragraf"><span class="italik" xml:lang="tr-TR">İntihar.</span><span xml:lang="tr-TR"> Japon kültürünün temeli, Passan’ın saplantısı, Naoko’yla aralarındaki tartışma konusu.</span></p>
				<p class="paragraf"><span class="regular-metin">Naoko istemli ölümün kendi kültüründe olduğunu kabul etmiyor ve bunu da Japonya’daki intihar oranının eskiye göre daha düşük olmasıyla açıklıyordu. Karşılık olarak, Passan kendi hayatlarına son vermiş ünlü Japonları bir bir sayıyordu. Yazarlar: Kitamura Tokoku, Akutagava Ryunosuke, Ozamu Dazai... Generaller: Maresuke Nogi, Anami Koreçika, Sugiyama Hajime... Devlete isyan edenler: Yui Şosetsu, Asahi Heigo... Savaşçılar: Minamoto no Yorimasa, Asano Naganori (ve kırk yedi samurayı), Saigo Takamori... Amerikan kruvazörlerine pike yapan kamikazelerden söz etmiyordu bile, ne de aşklarının reddedildiğini görmektense Tojimbo Falezleri’nden atlamayı tercih eden âşıklardan. </span></p>
				<p class="paragraf"><span class="regular-metin">Passan ölümden korkmayan bu insanlara hayranlık duyuyordu. Saygının ve şerefin her şey olduğu, “bahtiyar insanlar”ın sıkıcı yaşama mutluluğunu hiçe sayan bu insanlara. Naoko bu sağlıksız hayranlığı hoşgörüyle karşılamıyordu. Onun için bu, halkını aşağılamanın bir başka yoluydu. Cinsel ahlak bozukluğu ile intihar arasında salınan trajik bir kültürde sürekli yinelenen bir nakarat. Onu kendisinden uzaklaştıran klişeler.</span></p>
				<p class="paragraf"><span class="regular-metin">Olivier tartışmaktan vazgeçmişti. Kendi teorisini hazırlayıp süslemeyi tercih ediyordu. Bir Japon için hayat, ipek kumaş parçasına benzerdi. Önemli olan uzunluğu değil, kalitesiydi. Yirmi, otuz veya yetmiş yaşında ölmenin pek bir önemi yoktu; yaşanılan hayatın lekesiz ve günahsız olması gerekiyordu. Bir Japon intihar ettiğinde önüne değil (ahirete inanmazdı) arkasına bakardı. Üstün bir sebebin –şogun, imparator, aile, şirket...– ışığında kaderini değerlendirirdi. Bu bağlılık, bu şeref duygusu, dokumanın atkısıydı. Üzerinde ne bir cüruf ne de leke olmalıydı.</span></p>
				<p class="paragraf"><span class="regular-metin">Passan su ısıtıcısını prizden çıkardı ve çaydanlığın hemen yanına yerleştirdi. O da bu şekilde yaşamıştı. Geleceği düşünmesi, sadece kendi mezar taşını hayal etmek içindi. Geriye örnek bir hayatın anısını bırakabilecek miydi? Onun kumaş parçası kusursuz saflıkta olabilecek miydi?</span></p>
				<p class="paragraf"><span class="regular-metin">Sadece yasayı uygulamak için uydurmak zorunda kaldığı tüm yalanlar, yaptığı pis işler ve yanlışlıklar dikkate alındığında zaten bu konuda çoktan başarısız olmuştu. Buna karşılık cesaret ve şeref konularında hiç kusuru olmamıştı. Özel Harekât’ta görev yaparken silahlı çatışmaya girmişti. Silahını kullanmıştı. Öldürmüştü. Barut kokusu ve sıcak çelikle beslenmişti. Mermilerin vınlamasının, uçarken havada çıkardıkları ıslık sesinin –ve bunların neden olduğu adrenalin boşalmasının– ne olduğunu çok iyi öğrenmişti. Korkmuştu, gerçekten korkmuştu ama asla geri çekilmemişti. Bunun basit bir sebebi vardı: Geri çekilmesi durumunda hayatını lekeleyecek utançla mukayese edildiğinde tehlike hiçbir şeydi.</span></p>
				<p class="paragraf"><span class="regular-metin">Kısacası, ölümden değil, yaşamdan korkuyordu. Vicdan azaplarıyla ve alçaklıklarla dolu, eksik bir yaşamdan korkuyordu.</span></p>
				<p class="paragraf"><span class="regular-metin">Çocuklarının duvara asılı resimlerinden birini indirip bir süre inceledi. Shinji ve Hiroki’nin doğumuyla her şey değişmişti. Şimdi, yaşamak istiyordu. Onlara olabildiğince çok şey öğretmeyi, onları mümkün olduğunca uzun süre korumayı. İnsan çocuk sahibi olduğunda iyi bir asker olabilir miydi?</span></p>
				<p class="paragraf"><span class="regular-metin">– Ne yapıyorsun?</span></p>
				<p class="paragraf"><span class="regular-metin">Passan başını kaldırdı. Naoko, elinde çantası, üstünde yağmurluğuyla yarı karanlıkta duruyordu. Geldiğini duymamıştı. Zaten onun tüysıklet ağırlığıyla ve karanlıkta gören kedi gibi gözleriyle geldiğini hiç duymazdı.</span></p>
				<p class="paragraf"><span class="regular-metin">– Stüdyo daire için birkaç şey alıyorum.</span></p>
				<p class="paragraf"><span class="regular-metin">Naoko, kutunun dibindeki diğer “hazinelerin” –haiku kaligrafileri, tütsü çubukları, Hiroşige ve Utamaro’nun röprodüksiyonları...– üstünü kapatan resimlere dikkatle baktı.</span></p>
				<p class="paragraf"><span class="regular-metin">– Zombilere olan bitmek tükenmek bilmeyen şu tutkun yok mu, dedi soğuk bir ses tonuyla.</span></p>
				<p class="paragraf"><span class="regular-metin">– Cesur insanlar. Şerefli adamlar.</span></p>
				<p class="paragraf"><span class="regular-metin">– Ülkemi hiç anlamadın.</span></p>
				<p class="paragraf"><span class="regular-metin">– Bunu nasıl söyleyebilirsin? Bunca yıldan sonra?</span></p>
				<p class="paragraf"><span class="regular-metin">– Sen, nasıl bu tür aptallıklara inanabilirsin? Benimle on yıl yaşadıktan sonra? Hem de birçok kez oraya gittikten sonra?</span></p>
				<p class="paragraf"><span class="regular-metin">– Çelişki bunun neresinde, anlamıyorum.</span></p>
				<p class="paragraf"><span class="regular-metin">– Senin “cesaret” dediğin şey bir zehirlenmeden başka bir şey değil. Bizler programlanmışız. Bize verilen eğitimle formatlanmışız. Bizler cesur değiliz, uysalız.</span></p>
				<p class="paragraf"><span class="regular-metin">– Bana kalırsa, asıl sen hiçbir şey anlamamışsın. Bu eğitimin ardında, bir halkın ideali yatıyor!</span></p>
				<p class="paragraf"><span class="regular-metin">– Bugün, tek bir idealimiz var, o da tüm bunlardan kurtulup özgürleşmek. Ve sanki hastaymışım gibi bana bakma.</span></p>
				<p class="paragraf"><span class="regular-metin">– Senin hastalığın ne, biliyorum, Batı ve onun çöküşü. Çılgın bir bireycilik. İnancın, ideolojinin olmaması...</span></p>
				<p class="paragraf"><span class="regular-metin">Naoko bir el hareketiyle Passan’ın konuşmasını kesti:</span></p>
				<p class="paragraf"><span class="regular-metin">– Yeniden tartışmayalım.</span></p>
				<p class="paragraf"><span class="regular-metin">– Ne istiyorsun? Bana elveda demek mi? diye sordu Passan, alaycı bir ses tonuyla.</span></p>
				<p class="paragraf"><span class="regular-metin">– Sadece sana çocukların şekerleme yememeleri gerektiğini hatırlatmak istiyorum. Dişlerini mahvediyor. Seninle bu konuda daha önce anlaşmıştık. </span></p>
				<p class="paragraf"><span class="regular-metin">Gecikmeyle de olsa, imayı anlamıştı. O seppukudan söz ediyor, Naoko ise lolipop diyordu. Naoko’nun materyalist yaklaşımı, günlük yaşamın ayrıntılarına olan akıl almaz bağlılığı onu hep şaşırtmıştı. Bir gün ona, bir erkekte aradığı en önemli özelliğin ne olduğunu sormuştu. Naoko “Dakiklik” diye cevap vermişti.</span></p>
				<p class="paragraf"><span class="regular-metin">– Tamam. İki lolipop eğitimlerinin çehresini değiştirmez, değil mi?</span></p>
				<p class="paragraf"><span class="regular-metin">– Hep aynı şeyleri tekrar etmekten bıktım.</span></p>
				<p class="paragraf"><span class="regular-metin">Passan karton kutuyu kaldırmak için eğildi.</span></p>
				<p class="paragraf"><span class="regular-metin">– Hepsi bu mu?</span></p>
				<p class="paragraf"><span class="regular-metin">– Hayır. Sana bunu da vermek istiyordum, diye ekledi Naoko, üst üste yığılı fotoğrafların üzerine bir şey bırakırken.</span></p>
				<p class="paragraf"><span class="regular-metin">Passan siyah ekmekağacından yapılma kının içindeki hançeri gördü. Fildişi sapı lambanın ışığında pırıl pırıl parlıyordu. Lake ahşabın kavsi mükemmeldi. Passan ilk bakışta hançeri tanıdı. Neden onu seçtiğini hatırladı: Kını ona Naoko’nun saçlarını, fildişi sapı ise beyaz tenini çağrıştırıyordu.</span></p>
				<p class="paragraf"><span class="regular-metin">– Sende kalsın. O bir hediye.</span></p>
				<p class="paragraf"><span class="regular-metin">– Artık o noktada değiliz Olive. Eşyalarının arasına koy.</span></p>
				<p class="paragraf"><span class="regular-metin">Passan kelimelerin acımasızlığına aldırış etmedi.</span></p>
				<p class="paragraf"><span class="regular-metin">– O bir hediye, diye yineledi inatçı bir ses tonuyla. Geri alınmaz.</span></p>
				<p class="paragraf"><span class="regular-metin">– Bunun ne olduğunu biliyorsun, değil mi?</span></p>
				<p class="paragraf"><span xml:lang="tr-TR">Verevine bırakılmış hançer, sanki Kavabata’nın, Mişima’nın, Kurosava’nın telaşsız yüzleriyle çarpışıyordu. </span><span class="italik" xml:lang="tr-TR">Muhteşem.</span></p>
				<p class="paragraf"><span xml:lang="tr-TR">– Bir </span><span class="italik" xml:lang="tr-TR">kaiken</span><span xml:lang="tr-TR">, diye mırıldandı. </span></p>
				<p class="paragraf"><span class="regular-metin">– Ne işe yaradığını biliyor musun?</span></p>
				<p class="paragraf"><span class="regular-metin">– Bunu sana söyleyen benim! Senin haberin bile yoktu! (Yeniden hayran hayran bu değerli eşyaya baktı, şaşkındı.) Samurayların kadınları bu hançerle intihar ediyordu. Usulüne uygun bir pozisyonda ölmek için kıvırdıkları bacaklarını bağladıktan sonra boğazlarını kesiyorlardı ve...</span></p>
				<p class="paragraf"><span class="regular-metin">– İntihar etmemi mi istiyorsun?</span></p>
				<p class="paragraf"><span class="regular-metin">– Her şeyi berbat ediyorsun, diye karşılık verdi Passan, bezgin bir sesle. Kendi kültürünü inkâr ediyorsun. Şeref, erdem kuralını...</span></p>
				<p class="paragraf"><span class="regular-metin">– Sen hastasın. Bu aptallıklar artık yüzyıllardan beri yok. Bereket versin ki yok.</span></p>
				<p class="paragraf"><span class="regular-metin">Karton kutu sanki her geçen saniye biraz daha ağırlaşıyordu. Geçmiş yaşamının getirdiği yük, modası geçmiş inançlarının ağırlığı.</span></p>
				<p class="paragraf"><span class="regular-metin">– O halde, senin için Japonya ne ifade ediyor? diye aniden bağırdı. Sony mi? Nintendo mu? Hello Kitty mi?</span></p>
				<p class="paragraf"><span xml:lang="tr-TR">Naoko gülümsedi ve kutunun içindeki </span><span class="italik" xml:lang="tr-TR">kaiken</span><span xml:lang="tr-TR">’e ve Passan’ın belindeki 45’liğe rağmen, bu odadaki silahlı tek kişinin kendisi olduğunu anladı.</span></p>
				<p class="paragraf"><span class="regular-metin">– Gerçekten artık gitme vaktin geldi.</span></p>
				<p class="paragraf"><span class="regular-metin">Passan, Naoko’nun çevresinden dolandı ve kapıdan çıktı:</span></p>
				<p class="paragraf"><span class="regular-metin">– Avukatın ofisinde görüşürüz.</span></p>
			</div>
		</div>
	</body>
</html>