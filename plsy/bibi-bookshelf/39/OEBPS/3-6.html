<html xmlns="http://www.w3.org/1999/xhtml">
	<head>
		<title>3-6.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-6.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-6"><span class="bold" style="font-size:1em;">6</span></p>
				<p class="paragraf"><span class="regular-metin">Üstü başı buruş buruş, saçları diken diken ve mutsuz bir ruh haliyle uyanan Naoko kocasına bakıyordu.</span></p>
				<p class="paragraf"><span class="regular-metin">Masal canavarının ininin eşiğinde hareketsiz duruyordu. Gördüğü şey bir enkazdı. Ne bir erkek ne de polis –Passan dünyanın en mükemmel polisiydi– enkazıydı, daha ziyade harap olmuş bir kocaydı. Kocalık konusunda tamamen başarısızlığa uğramıştı ve Naoko ona kızamıyordu, çünkü o da dönüşü olmayan aynı noktadaydı.</span></p>
				<p class="paragraf"><span class="regular-metin">Bu duruma nasıl geldiklerini düşünüyordu sürekli. Onları aydınlatan ışık sönmüştü. Bronzlaşmanın ağır ağır azalması gibi aşkları da, kimse ne olduğunu anlayamadan yavaş yavaş yok olmuştu. Ama onun yerini neden belli belirsiz bir çekemezlik, öfke dolu bu ilgisizlik almıştı? Bu konuda bir fikri vardı: Seks yüzünden. Daha açık bir deyişle aralarında cinsellik olmadığından.</span></p>
				<p class="paragraf"><span class="regular-metin">Tokyo’da genç kızlar hep sihirli bir rakamı tekrarlar dururdu. Yapılmış meşhur bir ankete göre, Fransızlar, istisnasız hepsi, haftada üç veya dört kere sevişiyordu. Japon erkeklerinin bunun yarısı kadar libidolarına alışkın olan Japon kadınları için bu heyecan verici bir ahenkti. Fransa, bir romantizm ülkesi ve seks cennetiydi!</span></p>
				<p class="paragraf"><span class="regular-metin">Paris’e yerleşmeden önce Naoko temel bir olgudan habersizdi: Fransızların övünme merakından ve kendini beğenmişliklerinden. Ama artık onları tanıyordu; onları, manalı gülümsemeleri ve muzip bakışlarıyla gerçekdışı başarılarını anlatırken hayal edebiliyordu. </span></p>
				<p class="paragraf"><span class="regular-metin">En az iki yıldan beri Passan ona dokunmamıştı. Aralarında en ufak bir temas bile söz konusu değildi. Bıkkınlık tahammülsüzlüğe, sonra öfkeye dönüşmüş, ardından da aralarında, bir ailenin bireylerini bir arada tutan –her şeye rağmen öyleydiler–, cinselliğin olmadığı bir tür mesafe oluşmuştu. </span></p>
				<p class="paragraf"><span class="regular-metin">Arkadaşları onların batışını şaşkınlıkla izlemişti. Olivier ve Naoko: Kusursuz bir aşk hikâyesinin, sınır tanımayan bir birleşmenin modeli! Başkalarını kıskandıran, ama umut da veren bir örnek. Sonra kaçınılmaz ilk belirtiler ortaya çıkmıştı. Ses yükseltmeler, akşam yemeklerinde yapılan sert eleştiriler, evden uzaklaşmalar... Ve hep dillerinin ucunda olan aynı cümleler: “Olmuyor. Boşanmayı düşünüyoruz...”</span></p>
				<p class="paragraf"><span class="regular-metin">Çevrelerindeki herkes saf saf onların bu mutsuzluğunu aralarındaki kültür farkına bağlamıştı. Oysa durum hiç de öyle değildi. Tam tersine, onları bir arada tutması gereken bu farklılıklar, sorunları aşmalarına yetmemişti.</span></p>
				<p class="paragraf"><span class="regular-metin">Naoko, bir bilim insanı gibi çöküşün evrimini, her aşamayı, her ayrıntıyı gözlemleyerek izlemişti. Tanıştıklarında, Passan güneşe dönen bir ayçiçeği gibi ona yönelmişti. O dönemde Naoko onun canı, ışığıydı. Bundan dolayı da Naoko asla havalara girmemişti, çünkü tatminli, gelişmiş ve son derece gururlu biriydi. Sonra Passan başka şeylerden de beslenmeye başlamıştı. Ya da sadece kendinden. Söylediğine göre, temellerine geri dönmüştü: polislik mesleğine, yurtsever değerlere ve daha sonra da çocuklarına. Ama aynı zamanda geceye, şiddete, kötülüğe... Naoko bunu biliyordu... Sadece galipler ile mağluplardan, dostlar ile düşmanlardan oluşan bu siyah beyaz dünyada Naoko’ya yer yoktu.</span></p>
				<p class="paragraf"><span class="regular-metin">Dibe vurduğuna inanıyordu. Ama yanılıyordu. İbre çok daha aşağı inmişti. Kocası için bir engel, onun özgürlüğüne vurulmuş bir zincir haline gelmişti. Peki ama kocasının özgürlüğünü engelleyecek ne yapmış olabilirdi? O zaten özgür değil miydi? Büyük ihtimalle kocası da bunun cevabını bilmiyordu. Kendini sorgulamıyordu. Ev işlerine, mesleğine, çocuklarına yönelik takıntılı sevgiyle, evliliklerinin çökmekte olduğu gerçeğini kabullenmiyordu. Bedeninin çığlıklarına ilgisiz, dişlerini sıkarak kendini bu işlere vakfediyordu. Naoko’ya karşı ise öfkeli ve düşmanca davranmayı sürdürüyordu.</span></p>
				<p class="paragraf"><span class="regular-metin">Naoko da katılaşmıştı, çünkü aşk diğerinin duygusuyla beslenirdi. Coşku olmadan kalp kurur, duygusuzlaşırdı. Tüm paylaşma yetisini kaybederdi. Sonunda da içine kapanarak yalnızlığıyla kendini korumaya çalışırdı...</span></p>
				<p class="paragraf"><span class="regular-metin">Gürültü yapmadan Passan’ın –ona hep Japonlar gibi soyadıyla hitap etmişti– odasına girdi. Perdeleri çekti, müziği kapattı, kitabı yerine koydu. Tüm bunları kocasına hiç bakmadan yapmıştı. Gösterdiği tüm bu özen, evcil reflekslerden başka bir şey değildi.</span></p>
				<p class="paragraf"><span class="regular-metin">Yeniden yukarı çıktı. Mutfakta, ekmek sepetindeki kruvasanları, kurulu sofrayı gördü ve gülümsemesine engel olamadı. Kendinin katili olan bu katil avcısı, aynı zamanda bir koruyucu melekti...</span></p>
				<p class="paragraf"><span class="regular-metin">Kendine bir kahve hazırladı ve dalgın gözlerle duvardaki fotoğraflara baktı. Bunlara kim bilir kaç kez bakmıştı? Ama artık bu fotoğrafları görmüyordu. Arka planda başka bir şeyi fark ediyordu.</span></p>
				<p class="paragraf"><span class="regular-metin">Yalnız kaderini. İçsel arayışını.</span></p>
				<p class="paragraf"><span class="regular-metin">Çünkü Naoko hep yalnız olmuştu. </span></p>
			</div>
		</div>
	</body>
</html>