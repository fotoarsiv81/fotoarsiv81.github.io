<html xmlns="http://www.w3.org/1999/xhtml">
	<head>
		<title>3-47.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-47.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-19"><span class="bold" style="font-size:1em;">46</span></p>
				<p class="paragraf"><span xml:lang="tr-TR">Jean-Jaurès Caddesi’nde bir dükkâna girdi ve yeni bir kasket ile çuval bezinden bir ceket aldı, her ikisi de griydi. Yavaş yavaş sakinleşiyordu. Gece Süvarisi’nin böyle bir riski göze almış olmasına inanamıyordu. Mahkeme emrine rağmen. Stains’deki başarısızlığa rağmen. Önceki günkü kepazeliğe rağmen. Bu takip bir şeylerin habercisiydi. Cephe savaşının başlaması sadece an meselesiydi. Passan artık vazgeçemezdi – </span><span class="italik" xml:lang="tr-TR">bu onun gücünün üstündeydi.</span></p>
				<p class="paragraf"><span class="regular-metin">Ve o da sadece ve sadece bu çarpışma için yaşıyordu.</span></p>
				<p class="paragraf"><span class="regular-metin">Şimdi, güneşin altında parlayan caddede ağır adımlarla yürüyordu. Düşman’ı atlatmak çok zor olmamıştı. İlk sürprizi atlattıktan sonra soğukkanlı davranmış ve basit bir strateji izlemişti. HSBC amblemini gördü. Uzun siyah camekânı, kaldırımların pisliği ve trafiğin gürültüsüyle tezat oluşturuyordu. Şehrin karmaşasında koyu renkli, kusursuz görünümleriyle dimdik duran kendi galerilerini, servis istasyonlarını düşündü. Düzen ve ciddiyet vahaları.</span></p>
				<p class="paragraf"><span class="regular-metin">Güvenlik kapısından geçti ve bankaya girdi. Son derece sade, kocaman bir salondu. Klimanın serin havası onu dondurdu. Metabolizmasının düzelmesi için birkaç saniye geçmesi gerekti. İçerisi çok kalabalıktı ve çok sayıda gişe vardı. Şubenin bu kadar büyük olması işine geliyordu: Burada kimse Jean-Pierre Levy’yi hatırlamazdı.</span></p>
				<p class="paragraf"><span class="regular-metin">Bekleme sırasının en arkasına geçti. Kendini sakin ve her şeyi yapabilecek güçte hissediyordu. Passan’a karşı elde ettiği zafer onu yatıştırıyor – ve hafifçe başını döndürüyordu. Sıra ona gelmişti. Antil Adaları kökenli olduğu su götürmez bir melez, onun doldurduğu formu aldı, şöyle bir göz gezdirdi sonra iki imzayı karşılaştırdı. Kimlik kartını aldı, fotoğrafa baktı ve başını kaldırdı.</span></p>
				<p class="paragraf"><span class="regular-metin">– Lütfen kasketinizi ve gözlüğünüzü çıkarır mısınız bayım? diye sordu gülümseyerek.</span></p>
				<p class="paragraf"><span class="regular-metin">– Hayır.</span></p>
				<p class="paragraf"><span class="regular-metin">Bu konuda ısrarcı olduğunu belirtmek için Levy’nin polis kimliğini bankonun üstüne koydu. Adam yardım bulmak için umutsuzca çevresine bakındı. Olay gitgide bir tartışmaya dönüşüyordu. Sonunda bir şeyler gevelemeyi başardı:</span></p>
				<p class="paragraf"><span class="regular-metin">– Birkaç saniye beklemenizi rica edeceğim bayım.</span></p>
				<p class="paragraf"><span class="regular-metin">Küçük memur gözden kayboldu. Storlarla bölünmüş bir ofisten başka bir adam çıktı. Guillard ifadesiz bir yüzle, hiç tepki vermeden bekliyordu.</span></p>
				<p class="paragraf"><span class="regular-metin">– Bir sorun mu var bayım? diye sordu yeni gelen adam, şef garsonlara has yumuşak bir ses tonuyla.</span></p>
				<p class="paragraf"><span class="regular-metin">– Bunu meslektaşınıza sorun.</span></p>
				<p class="paragraf"><span class="regular-metin">Amir gülümsedi, “Gerek yok, sorun çoktan halledildi” der gibi bir havası vardı. Levy’nin polis kimliğini, sanki Fransa Tacı’nın en saf elmasını tutuyormuş gibi tutuyordu.</span></p>
				<p class="paragraf"><span class="regular-metin">– Kasa dairesinde size eşlik edeceğim, dedi kimlik kartını uzatırken.</span></p>
				<p class="paragraf"><span class="regular-metin">Küçük düşürülmeyi sindirmeye çalışan genç memura bakmadan bankacının peşine takıldı. Yeryüzündeki bütün eziklere doğal bir empati duyuyordu. Bu genç adama iyilik yaptığını biliyordu: Günde bir kez küçük düşürülürse, derisi bir zırh kadar sağlam olurdu.</span></p>
				<p class="paragraf"><span class="regular-metin">Bodrum katta hava birkaç derece daha serinliyordu. Burası çelik ve betondan bir in gibiydi. Somutluğun abidesi. Yani gerçek paranın. Parmakların arasında sayılan ve istekler için harcanan paranın.</span></p>
				<p class="paragraf"><span class="regular-metin">Ayak sesleri bir kilisenin içindelermiş gibi yankılanıyordu. Buraya gelen müşterileri hayal ediyordu. Para tomarlarını tutan sinirli elleri. Mücevherlerine hayranlıkla bakan gözleri. Hisse senetleri ve tahvilleri karşısında şükreden dudakları. Tutkunun, ihtirasın, sahip olma kültünün yarattığı titreşimi hissedebiliyordu. Burada yanan tütsü işte buydu. Yeraltı sunağını dolduran bu tanrıydı. </span></p>
				<p class="paragraf"><span xml:lang="tr-TR">O hiçbir zaman paraya önem vermemişti. Bu yüzden de çok para kazanmıştı. Mesleğine duyduğu tutkuyla çalışmıştı, </span><span class="italik" xml:lang="tr-TR">başka bir şey</span><span xml:lang="tr-TR"> elde etmek için değil.</span></p>
				<p class="paragraf"><span class="regular-metin">Kasa odasına ulaştılar. Bankacı demir parmaklıklı kapının kilidini açtı. Duvarlar kasalarla doluydu. Onun kasasının önünde durdular. Müşteri anahtarını kilide soktu. Kasa dairesi daha ziyade ölülerin saklandığı bir mahzeni andırıyordu. Üzerinde numaralar bulunan bu nişlerde pekâlâ ölü küllerinin konduğu kavanozlar da saklanabilirdi. Bir anlamda zaten bu iş için kullanılıyordu. Kapalı kutuların içinde çürüyen hayallerin ve yaşamın külleri.</span></p>
				<p class="paragraf"><span class="regular-metin">– Pardon.</span></p>
				<p class="paragraf"><span class="regular-metin">Bankacı kasa boşluğunun yanına geldi ve içinden metal bir kutu çıkardı. Kutuyu saygıyla Guillard’a teslim etti ve onu içinde sadece bir sandalye ile bir masanın bulunduğu bir odada yalnız bıraktı.</span></p>
				<p class="paragraf"><span class="regular-metin">Levy yalan söylememişti. Eldivenler orada, iki ayrı delil torbasının içindeydi, ayrıca Bordeaux ve Strasbourg laboratuvarlarından gelen analiz sonuçları da. Kontrol etti: Bunlar orijinal belgelerdi. Dijital versiyonları bir yerlerde olmalıydı, ama kimsenin aklına onları karşılaştırmak gelmezdi.</span></p>
				<p class="paragraf"><span class="regular-metin">Biraz daha karıştırdı. Binlerce avroluk banknot tomarları, birkaç altın külçesi, saatler ve mücevherat vardı. Levy şüphesiz yakın bir gelecekte tüymek için bütün menkulünü buraya koymuştu. Ayrıca bir de tabanca vardı: lazer işaretleyicisi ve susturucusuyla bir Sig Pro SP 2009. Demek gitmeden önce bazı hesapları da kapatacaktı.</span></p>
				<p class="paragraf"><span class="regular-metin">Delil torbalarını cebine tıktı, raporları katlayıp beline yerleştirdi. Başka bir şeye dokunmadı. Bir süre bu şekilde ayakta durarak Levy’nin sefil hayatının kalıntılarına baktı. Onun için üzülüyordu. Yahudi tüm hayatını kötü adamları kovalayarak, ama daha çok da içindeki iblisle mücadele ederek geçirmişti.</span></p>
				<p class="paragraf"><span class="regular-metin">Birden geçmişe bir zum yaptı ve kendini, bu kapalı odada, onun yerine koydu. Hep aynı umutsuzluktu. Kriz gelmesinden korkarak sandalyeye oturdu. Ama hayır. Hissettiği, çok daha basit bir şeydi: hüzün. Yarattığı mite, sahip olduğu güce rağmen hep umutsuzdu, hep büyük acılar içindeydi.</span></p>
				<p class="paragraf"><span class="regular-metin">Ve hep aynı hatıralar onu incitiyor, yaralıyordu.</span></p>
				<p class="paragraf"><span class="regular-metin">– İyi misiniz bayım?</span></p>
				<p class="paragraf"><span class="regular-metin">Ağladığını fark etti. Hiç kuşkusuz bankacı da hıçkırıklarını duymuş olmalıydı. Gözlerini kuruladı ve başka şeyler düşünmeye çalıştı. Birkaç saniye geçti. Kapıyı açtığında yine eski soğukkanlılığına kavuşmuştu. Kasket, siyah gözlük, ifadesiz bir surat. Bankacı saygıyla kutuyu alırken çoktan reveransına başlamıştı bile. “Kasası” yerine konulurken sabırla bekledi, sonra yukarı çıktı.</span></p>
				<p class="paragraf"><span class="regular-metin">Dışarıda, güneş gözlerini kamaştırdı. Geç kalmış olmasına rağmen Pantin Kapısı’na kadar yürümeye karar verdi. Burada, Paris’in bir ışıklar kenti olduğunu gösteren hiçbir şey yoktu. Her şey çirkindi. Birbirleriyle uyumsuz, kir pas içindeki binalar, ucuzluk mağazaları, aralarında hiçbir uyum olmayan renkleriyle tabelalar. Beş parasız cüzdanlara yönelik sefil arzlar. Bu çirkinlik, bu sefalet içinde kendini iyi hissediyordu. Bu cehennem onun ilk potası, ilk magmasıydı.</span></p>
				<p class="paragraf"><span class="regular-metin">Cebindeki eldivenleri düşündü ve belli belirsiz bir rahatlık hissetti. Gerçek kimliğinin ortaya çıkmasından korkmuyordu. Tam tersine, Eseri onu gururlandırıyordu. Ama ifşa olacağı zamanı ve yeri o, sadece o belirleyecekti.</span></p>
				<p class="paragraf"><span xml:lang="tr-TR">Eldivenleri nerede yok edecekti? Özel bir yer olmalıydı. Kutsal bir mekân. Bu eldivenlerin onun için özel bir önemi vardı. Sadece delil olduğu için değil, daha ziyade hem acıyı hem de şehveti çağrıştıran bir hatıra olduğu için önemliydi. Korkaklığının bir kanıtıydı –ıssız arazide kaçışı gözünün önüne geliyordu– ama aynı zamanda da Düşman’la olan temasından bir kalıntıydı. Avcı’nın indirdiği yumruklara maruz kalmıştı. Kucaklaşmayı andıran bu darbeler </span><span class="italik" xml:lang="tr-TR">çok hoşuna</span><span xml:lang="tr-TR"> gitmişti.</span></p>
				<p class="paragraf"><span class="regular-metin">Bir taksi gördü, elini kaldırdı. Araba durdu.</span></p>
				<p class="paragraf"><span class="regular-metin">– Château-Rouge Tepesi Parkı’na.</span></p>
				<p class="paragraf"><span class="regular-metin">– Orası nerede?</span></p>
				<p class="paragraf"><span class="regular-metin">Derin bir nefes aldı, sinirlenmişti:</span></p>
				<p class="paragraf"><span class="regular-metin">– Pantin Kapısı’na gidin, oradan çevreyoluna çıkın. Algérie Bulvarı. Size tarif ederim.</span></p>
			</div>
		</div>
	</body>
</html>