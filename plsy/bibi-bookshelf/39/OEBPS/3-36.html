<html xmlns="http://www.w3.org/1999/xhtml">
	<head>
		<title>3-36.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-36.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-8"><span class="bold" style="font-size:1em;">35</span></p>
				<p class="paragraf"><span class="regular-metin">– Bir yere vaktinde gitmek için ille de büyücü olmak gerekmez!</span></p>
				<p class="paragraf"><span class="regular-metin">Passan’ın öfkesi burnundaydı. Naoko’yu aramamış ve 19.30’da eve gelmişti. Naoko da doğrudan Gaïa’yla temasa geçmiş ve saat 19.00 olmasına rağmen Passan’ın henüz eve dönmediğini öğrenmişti. Passan sonunda onu aramaya karar vermiş ve tarihi bir fırça yemişti.</span></p>
				<p class="paragraf"><span class="regular-metin">Doğrudan akşam yemeğine oturmak yerine, piyano faslına geçmişti. Rutine riayet etmek ve akşamı sıradanlaştırmak için. Oysa çok sinirliydi ve Shinji onun sinirli olduğunu anlamıştı. Dolayısıyla küçük oğlan üst üste hata yapmaya başlamıştı.</span></p>
				<p class="paragraf"><span class="regular-metin">– Kahretsin! Bunu kasten mi yapıyorsun, ne?</span></p>
				<p class="paragraf"><span xml:lang="tr-TR">Shinji, Mozart’ın </span><span class="italik" xml:lang="tr-TR">Sonata Facile</span><span xml:lang="tr-TR">’sinin ilk bölümünü do majör olarak yeniden çalmaya başladı. Hep aynı yerde takılıyordu: ikinci temadan sonraki ardışık arpejlerde. Passan yanına oturmuş, başı ve ayağıyla tempo tutuyordu; tehditkâr, neredeyse ürkütücü bir hali vardı. Kendisi de kritik ana yaklaştıklarını kaygıyla hissediyordu...</span></p>
				<p class="paragraf"><span class="regular-metin">Aslında piyano dersleri hiçbir zaman iyi geçmezdi. Çocuklar dersten altüst olmuş bir şekilde çıkardı, o da dünyada en fazla sevdiği varlıkları ağlattığı için tükenmiş ve yıkılmış olarak. Bununla birlikte çocuklarının iyi birer piyanist olmasını istiyordu. O bile, koruyucu ailelerin evlerinde, piyanonun temel kavramlarını öğrenmeyi başarmıştı. </span></p>
				<p class="paragraf"><span class="regular-metin">Arpejler geldi. Ve onlarla birlikte hatalı notalar da. Passan öfkeyle piyanonun yanına vurdu ve hışımla ayağa kalktı. Shinji çalmayı bıraktı. Havada binlerce voltluk bir gerilim oluştu. Diego kanepenin arkasına kaçtı.</span></p>
				<p class="paragraf"><span class="regular-metin">Olivier öfkeli birkaç adım attı. Kolları sıvalı gömleği ve belindeki 45’liğiyle sevgi dolu bir babadan çok, sorgu odasındaki bir polise benziyordu.</span></p>
				<p class="paragraf"><span class="regular-metin">– Lanet olsun! diye öfkeyle bağırdı. Üç gün önce bunu çok iyi beceriyordun!</span></p>
				<p class="paragraf"><span class="regular-metin">Taburesinin üstünde büzülmüş, başını öne eğmiş Shinji ses çıkarmadan öylece duruyordu. Üst kattan bilgisayar oyununun boğuk sesi geliyordu. Hiroki sıranın kendisine gelmesini beklerken sıkıntısını gidermeye çalışıyordu. Passan oğluna yeni baştan çalmasını söyleyecekti ki çocuğun ayaklarının yere değmediğini fark etti. Bu tek bir ayrıntı bile çocuğun kırılganlığını –ve mücadelenin eşitsizliğini– göstermeye yeterliydi.</span></p>
				<p class="paragraf"><span class="regular-metin">Bir anda bütün siniri geçti. Shinji’nin saçlarını karıştırdı ve başının tepesini öptü.</span></p>
				<p class="paragraf"><span class="regular-metin">– Hadi, dersini bitir. On dakika içinde yemeğe oturuyoruz.</span></p>
				<p class="paragraf"><span class="regular-metin">– Ya Hiroki?</span></p>
				<p class="paragraf"><span class="regular-metin">– Yarın bakarız.</span></p>
				<p class="paragraf"><span class="regular-metin">Oğlan taburesinden aşağı sıçradı. Kardeşi sınavdan sıyırmış olsa da bunu tartışmayacaktı. Merdivene doğru koştu, köpek de peşinden.</span></p>
				<p class="paragraf"><span xml:lang="tr-TR">Passan derin bir iç çekti ve pencereye gitti. Sokakta, Jaffré ile Lestrade nöbetteydi. İlkiyle Özel Harekât Şubesi’nde birlikte çalışmıştı. Jaffré, içlerinden birinin hayatını kaybettiği –buna karşılık pisliklerin hepsi öldürülmüştü– 2001’de gerçekleştirilen Cachan’daki operasyonda da vardı. O gün Jaffré ve o ilk kez öldürmüşlerdi. Lestrade ise Fifi’yle aynı meşreptendi. Bir </span><span class="italik" xml:lang="tr-TR">rave-party</span><span xml:lang="tr-TR">’den –ya da Fleury-Mérogis Hapishanesi’nden– çıkmış gibi görünen bir atış şampiyonu.</span></p>
				<p class="paragraf"><span class="regular-metin">İki adam onu fark ederek el salladı. Gece yarısı, Fifi ile Mazoyer nöbeti devralacaktı. Her biri boş zamanlarında bu görevi üstleniyordu. Bu fikir Passan’ın yüreğine su serpiyordu. Yalnız değildi.</span></p>
				<p class="paragraf"><span class="regular-metin">20.10. Passan mutfağa gitti.</span></p>
				<p class="paragraf"><span class="regular-metin">Naoko’nun hazırladığı, uzun zamandan beri uygulanan plandan geri kalmıştı: Çocukların 20.00’de dişlerini fırçalamış, çantalarını hazırlamış ve ardından da yatmış olması gerekiyordu. Su kaynattı. Pişirmeyi bildiği tek şey olan carbonara soslu makarna yapacaktı. Saat geç olmasına rağmen Gaïa’nın bir şeyler hazırlamasını istememişti. Örnek baba inatçılığı.</span></p>
				<p class="paragraf"><span xml:lang="tr-TR">Makarna haşlanırken bir tavada domuz jambonlarını kızarttı. Pişirme süresini ezbere biliyordu. Makarna </span><span class="italik" xml:lang="tr-TR">al dente</span><span xml:lang="tr-TR"> olunca, jambonları tavadan alacaktı. Aynı anda da sosu hazırlıyordu: krema, yumurta, muskat cevizi. Bir sırrı da vardı: Jambonlar kıvama gelince bir miktar zeytinyağı ilave ediyordu; böylece jambonlar altın sarısı bir renk alıyor ve hepsi karıştığında kremaya güzel bir koku veriyordu. Her seferinde de başyapıtını hep aynı espriyle servis ediyordu: “Baba’nın Yeri, dünyanın en iyi restoranı!” Bütün aile onunla hemfikirdi.</span></p>
				<p class="paragraf"><span xml:lang="tr-TR">Akşam yemeği çok iyi geçti. İçini kemiren vicdan azabıyla, Olivier şaka üstüne şaka yaptı, çocuklara takıldı. Makarnayı süslediği </span><span class="italik" xml:lang="tr-TR">grissini torinese</span><span xml:lang="tr-TR">’leri kullanarak bir sürü maskaralık yaptı. Dudaklarının köşesine yerleştirdiği grisiniler vampir dişleri oldu. Burun deliklerine soktuğunda ise bir morsun dişleri. Kulaklarının arkasına yerleştirdiğinde de bir Marslının antenleri. Shinji ve Hiroki katıla katıla gülüyordu.</span></p>
				<p class="paragraf"><span class="regular-metin">Çocuklarının güzelliğine hayrandı, şüphesiz bütün ebeveynler gibi; ama onların melez kökenlerinin bunda payı büyüktü. Akira İfukube’nin ya da Teizo Matsumura’nın senfonileri Uzakdoğu ile Batı’yı birleştiriyordu. Oğullarıyla ilgili olarak da aynı duyguyu hissediyordu: Doğu’nun ve Batı’nın genleri onların bedenlerinde aşk yapıyordu.</span></p>
				<p class="paragraf"><span class="regular-metin">Hep birlikte, çocukların banyosunda dişlerini fırçaladılar, sonra çantaları ve ödev defterlerini hazırladılar. Ardından her biri için bir hikâye. Passan çocukları yatırıp öptükten sonra, gece lambasının yıldızları tavana yansıdığı halde odanın kapısını aralık, koridordaki ışığı açık bıraktı.</span></p>
				<p class="paragraf"><span class="regular-metin">Şimdi işe koyulmalıydı.</span></p>
			</div>
		</div>
	</body>
</html>