<html xmlns="http://www.w3.org/1999/xhtml">
	<head>
		<title>3-88.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-88.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-30"><span class="bold" style="font-size:1em;">86</span></p>
				<p class="paragraf"><span class="regular-metin">Ayumi Yamada güzel değildi.</span></p>
				<p class="paragraf"><span xml:lang="tr-TR">Bayan Akutagava’nın istemeye istemeye ona gösterdiği fotoğraflarda, yuvarlak yüzlü, dar alınlı, basit ve belirsiz yüz hatları olan genç bir kız vardı. Her fotoğrafta onun yanında olan Naoko ise –okul</span><span class="italik" xml:lang="tr-TR"> </span><span xml:lang="tr-TR">forması, yazlık giysiler ya da eşofmanları içinde– parlıyor gibiydi.</span></p>
				<p class="paragraf"><span class="regular-metin">Passan hatıra kutusunda başka ipucu bulamamıştı. Ayumi’nin ne adresi ne de telefon numarası vardı. İlişkilerinin boyutunu gösterecek bir günlük de yoktu. Naoko’nun hastalığıyla ilgili ne bir belgeye ne de bir reçeteye rastlamıştı.</span></p>
				<p class="paragraf"><span xml:lang="tr-TR">Ardından </span><span xml:lang="tr-TR">Şigeru’nun bir Kore mahallesi olan Şin-Okubo’daki evine gitmişlerdi. Passan yukarı çıkmamıştı. Bir ATM’den para çekmeyi tercih etmiş, bu arada da mahallenin, Tokyo için alışılmamış derecede harap binalarla dolu olduğunu fark etmişti. Ayrıca bir çanak dolusu </span><span class="italik" xml:lang="tr-TR">soba</span><span xml:lang="tr-TR"> eriştesi alacak zamanı da olmuş ve erişteyi kaldırımda ayaküstü oburca yemişti – Akutagavaların evindeki atmosfer yüzünden sandviç isteyememişti.</span></p>
				<p class="paragraf"><span class="regular-metin">Şigeru eli boş dönmemişti. Psikiyatrın kartını bulmuştu: Takeşi Ueda, şehrin kuzeyinde, Şin-Okubo’ya fazla uzak olmayan Sugamo Mahallesi’nde hasta kabul ediyor ve orada oturuyordu. Kayınbiraderi, Utajima’nın nerede olduğunu da bulmuştu: Burası ne bir tapınak ne de Nagasaki’nin bir semtiydi, kıyıdan yaklaşık otuz kilometre açıkta bir adaydı.</span></p>
				<p class="paragraf"><span class="regular-metin">Tamamen ayılmış olan Şigeru birkaç telefon görüşmesi yaptı. Nagasaki’ye son uçuş Tokyo-Haneda’dan saat 23.45’teydi. Ayrıca Utajima hakkında bilgi almak için Nagasaki Liman Başkanlığı’yla da temas kurdu. Nöbetçi memurun dediğine göre, birkaç kilometrekare büyüklüğündeki bu volkanik adada kimse yaşamıyordu ve kimi kez stajlar, inzivalar için kullanılan bir Şinto tapınağından başka bir şey yoktu. </span></p>
				<p class="paragraf"><span class="regular-metin">– Dövüş sanatları stajları mı? diye sordu Şigeru.</span></p>
				<p class="paragraf"><span class="regular-metin">– Bazen, evet.</span></p>
				<p class="paragraf"><span class="regular-metin">Cevapları almışlardı. Naoko ile Ayumi, şüphesiz bu adada birçok anı paylaşmışlardı. Randevularının burada olduğu kesindi. Kumsalda piknik yapmak için değil,</span><span class="regular-metin"> kıyasıya bir düello için.</span></p>
				<p class="paragraf"><span class="regular-metin">Olivier saatine baktı: 21.00. Psikiyatrı sorgulamak için bir saat. Bir saat de havalimanına gitmek için. Gerisine Nagasaki’de karar verecekti. Ama taksi ilerlemiyordu. Şoför kemer sıkma politikalarına aykırı olarak klimayı sonuna kadar açmıştı. Passan sıcak havadan soğuk havaya geçerek üşütmeyi istemiyordu. Zaten bir pişiyor, bir buz kesiyor, güçlükle soluk alıyordu; arabaların üstünden atlayıp bağırarak psikiyatrın kapısına dayanmak istiyordu.</span></p>
				<p class="paragraf"><span class="regular-metin">Ama aynı zamanda da hatırladığı şehri buluyordu. Çevresi ve sınırı olmayan, neonların, kanjilerin şehrindeydi – yansımaların yağmurun içinde olduğu şehir. Renk patlamaları sel gibi akıyor, olukları takip ediyor, su birikintilerini taşırıyor, kaldırımları yalıyordu. Burada ekonomik önlemler unutulmuş gibiydi.</span></p>
				<p class="paragraf"><span class="regular-metin">Tokyo bir kaleydoskop şehirdi. Her sokağın köşesinde binaların cepheleri, tabelaların düzeni farklı bir tablo oluşturuyordu. Köşeyi dönünce tonlar sonsuz kombinezona uyum sağlayarak değişiyor, biçimler farklılaşıyordu.</span></p>
				<p class="paragraf"><span class="regular-metin">Birden neredeyse bütün ışıklar karardı. Tamamen farklı bir semte gelmişlerdi. Sokaklar daralıyordu. Vitrinler ışıltısını kaybetmişti. Neonlar yerlerini iç karartıcı elektrik direklerine bırakıyordu.</span></p>
				<p class="paragraf"><span class="regular-metin">– Sugamo, diye fısıldadı Şigeru.</span></p>
				<p class="paragraf"><span class="regular-metin">Passan bu tezatlıklara alışkındı. Tokyo iki farklı şehirdi. Bir tarafta devasa arterler, beton köprüler, insan seli; diğer tarafta küçük mahalleler, penceresiz cephelerle kuşatılmış, bayrakların dalgalandığı karanlık dar sokaklar. Sugamo da bu bölgelerden biriydi. Passan buranın adını duymuştu – yaşlıların mahallesi, büyükannelerin semti. Burada Kanto bölgesinin milyonlarca emeklisi ihtiyacı olan her şeyi bulabilirdi.</span></p>
				<p class="paragraf"><span class="regular-metin">– Yürüyerek devam edeceğiz.</span></p>
				<p class="paragraf"><span xml:lang="tr-TR">Şigeru taksinin parasını ödemek istedi ama Passan itiraz etti. Fakat avucundaki kâğıt paraları seçmekte zorlandığı için kayınbiraderinden yardım almak zorunda kaldı – Olivier-san şehirde yolunu kaybetmiş hep aynı küçük çocuktu. Dar sokaklardan oluşan karmaşık bir labirente girdiler. Karşılarına kimonolu birkaç siluet, ç</span><span class="italik" xml:lang="tr-TR">appatsu</span><span xml:lang="tr-TR"> –çay rengi– saçlı yeniyetmeler, çam ağaçları ve kavaklarla çevrili tapınaklar çıktı. Şehir burada nefesini tutmuştu. Araba yoktu, çok az yaya vardı, tamamen sessizdi. Ahşap, kahverengi, yeşil. Edo dönemi Batı’nın tarzını kayıp cennetin içine sokarak haklarını hâlâ koruyordu. En azından, rehberini sessizce takip eden Passan’ın hissettiği buydu. Bu duyguyu daha önce, eski zevk ve eğlence semti Yoşivara’da da hissetmişti. Kendini bir tahtırevandaymış gibi hissediyordu.</span></p>
				<p class="paragraf"><span class="regular-metin">Bir bitki kubbesi kadar sık olan kabloların ve tellerin altından geçtiler, ardından daha da karanlık dar sokaklara girdiler. Evler tek katlıydı. Sokak lambalarının yerini kâğıt lambalar alıyordu ve her yaz mevsiminde olduğu gibi, “havayı tazelemek” için kapılara küçük çanlar asılmıştı. Yağmurun altında, çıngırakların küçük kahkahaları sarkastik bir rezonansa neden oluyordu.</span></p>
				<p class="paragraf"><span xml:lang="tr-TR">Tapınaklarla ve seyyar satıcılarla çevrili küçük bir meydana çıktılar. Meydanda Budist tılsımları, tavuk şişler, Şinto nazarlıkları, küçük elektronik cihazlar satılıyordu. Tam ortada, bir sundurmanın altında tütsü çubukları yanıyordu. Geçenler elleriyle dumanı başlarına, gözlerine, boyunlarının etrafına doğru yelliyorlardı. Yanda, başkaları taş bir yalağın içinde ellerini yıkayarak arınıyorlardı. Diğerleri, bir tapınağın önünde, ruhları çağırmak için ağır bronz bir çanı çalıyor ve ellerini çırpıyordu. </span><span class="italik" xml:lang="tr-TR">Tokyo by night.</span></p>
				<p class="paragraf"><span class="regular-metin">– Geldik.</span></p>
				<p class="paragraf"><span class="regular-metin">Şigeru geleneksel bir evin kapısını çaldı. Sonra da başını çevirip omzunun üstünden, mazeret belirten bir gülümsemeyle konuştu:</span></p>
				<p class="paragraf"><span class="regular-metin">– Ueda Takeşi pek genç değil...</span></p>
				<p class="paragraf"><span class="regular-metin">Bu sözcüklerle birlikte, kapıda bir kamyoncu kazağı ile kaba kumaştan bir pantolon giymiş, ufak tefek yaşlı bir adam belirdi. Güleç bir ifadeyle, onları ahşap kontrplaklarla bölünmüş bir hole buyur etti. Gülmüyor, kükrüyordu sanki. Yerli yersiz bağırıyor, uyluklarına vuruyor, başını sallıyordu.</span></p>
				<p class="paragraf"><span class="regular-metin">– Bahçıvan, dedi Şigeru alçak sesle.</span></p>
				<p class="paragraf"><span xml:lang="tr-TR">Ayakkabılarını çıkarırlarken başka biri belirdi: Bahçıvandan çok daha ufak tefek, koyu teni bir parke kadar parlak yaşlı bir kadın. Üstünde açık renkli, canlı süslemeleri olan bir kimono ile kan kırmızısı bir </span><span class="italik" xml:lang="tr-TR">obi</span><span xml:lang="tr-TR"> vardı. Olivier yüreğinde bir sıkıntı hissetti: Naoko hiç böyle giyinmezdi. </span></p>
				<p class="paragraf"><span class="regular-metin">Yaşlı kadın Şigeru’ya yaklaştı. Tekdüze, kısık bir sesle konuşuyordu ve kimonosunun içinde iki büklüm duruyordu. Passan’ın aklına manasını tam olarak bilmediği bir kelime geldi: “Çeltik tarlası artriti.”</span></p>
				<p class="paragraf"><span class="regular-metin">– Efendi Ueda bizi kabul edecek, diye açıkladı Şigeru. Karşılama komitesi nedeniyle metanetini kaybetmiş gibiydi.</span></p>
				<p class="paragraf"><span xml:lang="tr-TR">Rehberlerini takip ettiler. Panolar raylar üstünde kayarak açıldı. Kareli bölmelerle ayrılmış dar bir koridor. İçerisi sıcaktı; burada da klima çalışmıyordu. Bekleme salonu yastıklarla döşeli, tatami kaplı kare bir mekândı. Passan </span><span class="italik" xml:lang="tr-TR">seiza</span><span xml:lang="tr-TR"> pozisyonunda </span><span xml:lang="tr-TR">–dizlerin üstünde, ayaklar kalçaların altında, avuçlar uylukların üstünde– oturmayı denedi. Şigeru sırtını duvara vererek, bağdaş kurup oturdu.</span></p>
				<p class="paragraf"><span class="regular-metin">Bir </span><span class="italik" xml:lang="tr-TR">şoji</span><span class="regular-metin"> açıldı. Şigeru’nun söylediği gibi Takeşi Ueda genç değildi. Yetmiş yaşının üstünde olmalıydı ama onları karşılayan iki cüceyle hiçbir ortak yanı yoktu. Sıra dışı bir devdi.</span></p>
				<p class="paragraf"><span class="regular-metin">Yüzü, özgünlüğün bütün izlerini taşıyordu. Fazla çekik olmayan gözler, bir ceylanınkini andıran kirpikler, gri uzun saçlar, Aynularınki gibi gür bir sakal<a id="Anchor"/>... Bu Kuzey halkı çok kıllı oldukları için yüzyıllarca Japonlardan saygı görmüş, Japon halkına korku salmıştı. Takeşi Ueda beyaz pamuk pijaması içinde, hem New Yorklu bir guruyu hem de Rasputin’i andırıyordu.</span></p>
				<p class="paragraf"><span class="regular-metin">Şigeru’nun peşinden Passan da ayağa kalktı. Bu görüşmenin tahmin ettiğinden çok daha zor geçeceğini anlamıştı.</span></p>
			</div>
		</div>
	</body>
</html>