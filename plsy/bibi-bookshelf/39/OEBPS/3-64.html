<html xmlns="http://www.w3.org/1999/xhtml">
	<head>
		<title>3-64.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-64.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-6"><span class="bold" style="font-size:1em;">62</span></p>
				<p class="paragraf"><span class="regular-metin">Salon, doğal afet sonrası insanların sığındığı büyük bir hangarı andırıyordu. Sığınmacılar sadece üç kişiydi: Shinji, Hiroki, Naoko. Passan onları önce arkadan gördü, aynı örtünün altına girmişler, kanepenin üstüne büzülmüşlerdi. Naoko saçlarını topuz yapmıştı. Tepelerinde küçük birer siyah kubbenin bulunduğu bu üç beyaz ense, Passan’ı köpeğinin cesedinden ve banyodaki o vahşet görüntülerinden daha fazla etkiledi. Hayatı bu yumuşacık üç kafayla özetlenebilirdi – ve o, onları korumak için hiçbir şey yapamamıştı.</span></p>
				<p class="paragraf"><span class="regular-metin">Kanepenin çevresini dolandı ve karşılarına dikildi. Çocukların tepkisi gecikmedi:</span></p>
				<p class="paragraf"><span class="regular-metin">– Baba!</span></p>
				<p class="paragraf"><span class="regular-metin">Ne bir iğrenme ne de tereddüt vardı; yüzü çirkinleşmiş olsa da hâlâ onların babasıydı. Çocuklara sarılırken bakışları Naoko’nunkilerle kesişti. Richter ölçeğine göre en yüksek düzeyde karşılıklı bir bakışmaydı bu.</span></p>
				<p class="paragraf"><span class="regular-metin">Shinji doğruldu ve babasının yüzüne uzun uzun dikkatle baktı:</span></p>
				<p class="paragraf"><span class="regular-metin">– Neden pansumanların yok?</span></p>
				<p class="paragraf"><span class="regular-metin">– Çünkü iyileştim.</span></p>
				<p class="paragraf"><span class="regular-metin">Hiroki araya girdi:</span></p>
				<p class="paragraf"><span class="regular-metin">– Artık hastaneye dönmeyecek misin?</span></p>
				<p class="paragraf"><span class="regular-metin">– Hayır. Ama tedavime devam edeceğim.</span></p>
				<p class="paragraf"><span class="regular-metin">Shinji ciddi konulara geçti:</span></p>
				<p class="paragraf"><span class="regular-metin">– Diego öldü baba.</span></p>
				<p class="paragraf"><span class="regular-metin">– Biliyorum tatlım. Ona bahçede çiçeklerle dolu bir mezar hazırlayacağız.</span></p>
				<p class="paragraf"><span class="regular-metin">Gözlerini Naoko’dan ayırmıyordu. Kadının yüzü çok solgundu. Gözleri yaşla doluydu ama korku ve öfke, üzüntüsünü bastırıyordu. Basit bir benzetmeydi ama monitördeki maskı andırıyordu. Bunun sebebi yüzündeki ifade değil, maskın yapıldığı maddeyle olan benzerlikti – cilalı ahşabın sarımsı rengi sadece bir yüzey tonu değil, organik bir öğeydi de</span><span class="italik" xml:lang="tr-TR">. Korkunun rengi.</span></p>
				<p class="paragraf"><span class="regular-metin">Çocukları bıraktı. Çocuklar hemen annelerinin yanına yerleştiler. Dişi kurt ve yavruları.</span></p>
				<p class="paragraf"><span class="regular-metin">– Konuşmamız lazım, dedi Passan lafı uzatmadan.</span></p>
				<p class="paragraf"><span class="regular-metin">– Sandrine gelmek üzere. Geceyi onun yanında geçirecekler.</span></p>
				<p class="paragraf"><span class="regular-metin">Passan “tamam” anlamında başını salladı ve Fifi’ye seslendi:</span></p>
				<p class="paragraf"><span class="regular-metin">– Çocukları Naoko’nun odasına götür, Sandrine’i orada beklesinler. Ve yukarıda gözünü dört aç.</span></p>
				<p class="paragraf"><span class="regular-metin">Öpücükler verildi. Oğlanlar gözlerini ovuşturarak, uysal bir şekilde polisi takip ettiler. Hemen uyuyacakları her hallerinden belliydi.</span></p>
				<p class="paragraf"><span class="regular-metin">Odaya sessizlik hâkim oldu. Kanepede sadece Naoko vardı, Jaffré ile Lestrade onun arkasında ayakta duruyordu, salonun kapısında ise üniformalı iki polis bekliyordu. Olivier onlardan dışarı çıkmalarını isteyebilirdi ama işleri eski karısı için kolaylaştırmak niyetinde değildi. Kanlı kimonosuyla siluet hâlâ gözünün önündeydi.</span></p>
				<p class="paragraf"><span class="regular-metin">– Bilmediğin bazı şeyler var, diye konuşmaya başladı.</span></p>
				<p class="paragraf"><span class="regular-metin">– Yapma!</span></p>
				<p class="paragraf"><span class="regular-metin">– Bu gece ev hâlâ gözetim altındaydı.</span></p>
				<p class="paragraf"><span class="regular-metin">– Ve sen bunu bana söylemedin!</span></p>
				<p class="paragraf"><span class="regular-metin">Passan ellerini ceplerine soktu ve odada birkaç adım attı.</span></p>
				<p class="paragraf"><span class="regular-metin">– Seni korkutmamak için.</span></p>
				<p class="paragraf"><span class="regular-metin">– Salak, dedi Naoko alçak sesle.</span></p>
				<p class="paragraf"><span class="regular-metin">– Saat 21.00’den sonra kimse villaya ne girebilir ne de çıkabilirdi. Sensörler, kameralar vardı, anlıyor musun?</span></p>
				<p class="paragraf"><span class="regular-metin">Naoko cevap vermedi: Anlıyordu, evet. Dudakları titriyordu. Gözkapakları, kör bir kelebeğin kanatları gibi hareket ediyordu.</span></p>
				<p class="paragraf"><span class="regular-metin">Passan tam karşısında durdu. Acımasız, gerçek bir sorgu...</span></p>
				<p class="paragraf"><span class="regular-metin">– Senin yatak odan ile banyolar dışında her yer izleniyordu.</span></p>
				<p class="paragraf"><span class="regular-metin">– Ne demeye getiriyorsun? diye birden bağırdı Naoko. Benden mi şüpheleniyorsun, bu mu? Köpeğimizi öldürdüğümden mi? Hem de oğlanların odasında, öyle mi?</span></p>
				<p class="paragraf"><span class="regular-metin">Passan dikkatle ona baktı. Güzelliği, onunla kendisi arasında bir tür duvar oluşturuyordu. Anlam karmaşasına yol açan ve gizemli bir biçimde muhatapların algısını bozan, hem duyarlı hem görünmez bir unsur.</span></p>
				<p class="paragraf"><span class="regular-metin">Passan bu karmaşık düşünceden kurtularak olayın üzerine gitti.</span></p>
				<p class="paragraf"><span class="regular-metin">– Elimizde saldırganın görüntüleri var. Bir kadın. Bir kimono giymiş ve No tiyatrosunda kullanılan bir maske takmış.</span></p>
				<p class="paragraf"><span class="regular-metin">– Benim kimonom yok, diye fısıldadı Naoko. Bunu biliyorsun.</span></p>
				<p class="paragraf"><span class="regular-metin">– Satın almış olabilirsin.</span></p>
				<p class="paragraf"><span class="regular-metin">– Herhangi biri de alabilir...</span></p>
				<p class="paragraf"><span class="regular-metin">– Bir daha söyleyeyim: Bu gece eve birinin girmiş olması imkânsız.</span></p>
				<p class="paragraf"><span class="regular-metin">Naoko kollarını bedenine doladı. Ağlıyor ve titriyordu. Gerçek çırpınmalar. Sanki soğuktan üşüyor ya da ateşler içinde yanıyordu. Jaffré ile Lestrade gözlerini kaçırdılar. Onları rahatsız eden başkomiserin öfkeli tavrı değil, bu ilişkideki özel yaşamın gözler önüne serilmesiydi.</span></p>
				<p class="paragraf"><span class="regular-metin">Passan’ın içi rahat değildi. Hayatını paylaştığı kadını bu şekilde küçük düşürmekten utanıyordu. Kendi konumundan ve statüsünden yararlandığı için rahatsızlık duyuyordu. Aslında hiçbir şey bilmiyordu. Elinde güçlü tek bir kanıt, tek bir ipucu yoktu. İnandığı tek bir şey vardı: Eski karısı masumdu. Bir anda, kendi ruhunun derinliklerinde gizli başka bir şeyden intikam alıp almadığını düşündü. Diego’nun öldürülmesiyle alakası olmayan ve kendisinin bile bilmediği başka bir şey.</span></p>
				<p class="paragraf"><span class="regular-metin">Başka bir yönden saldırıya geçti:</span></p>
				<p class="paragraf"><span class="regular-metin">– </span><span class="italik" xml:lang="tr-TR">Kaiken</span><span class="regular-metin"> nerede?</span></p>
				<p class="paragraf"><span class="regular-metin">Naoko ürperdi. Bu beklenmedik soru karşısında gözyaşları durdu.</span></p>
				<p class="paragraf"><span class="regular-metin">– </span><span class="italik" xml:lang="tr-TR">Kaiken </span><span class="regular-metin">mi? Bilmiyorum. Koridorda.</span></p>
				<p class="paragraf"><span class="regular-metin">– Koridorda mı? </span></p>
				<p class="paragraf"><span class="regular-metin">– Evin içinde ayak sesleri duyunca onu aldım. Fifi ve diğer polisle karşılaşınca da yere attım.</span></p>
				<p class="paragraf"><span class="regular-metin">Hâlâ elleri cebinde olan Passan, Jaffré’ye seslendi:</span></p>
				<p class="paragraf"><span class="regular-metin">– Git onu bul. İncelenmesi için.</span></p>
				<p class="paragraf"><span class="regular-metin">Naoko, Passan’ın üstüne atladı ve var gücüyle ona bir tokat attı.</span></p>
				<p class="paragraf"><span class="regular-metin">– PİSLİK! BU YAPTIĞIN İÇİN SENİ ASLA AFFETMEYECEĞİM!</span></p>
				<p class="paragraf"><span class="regular-metin">Tokadın acısıyla Passan az kalsın bayılıyordu. Duvara tutundu ve iki eliyle kendini korudu. Polisler Naoko’yu tutarak kanepeye oturmaya zorladılar. Kadın bağırıyor, debeleniyor, çırpınıyor, gerçek mizacını ortaya koyuyordu – iki bin yıllık Japon görgü kurallarının terbiye etmeyi başaramadığı vahşi bir kedi.</span></p>
				<p class="paragraf"><span class="regular-metin">Passan’ın yüzü sanki yeniden alevler içinde kalmıştı. </span></p>
				<p class="paragraf"><span class="regular-metin">– Rudel’i yeniden çağırın, diye homurdanmayı başardı. Sinir krizi geçiriyor. Lanet olsun! Ona bir şeyler versin!</span></p>
				<p class="paragraf"><span class="regular-metin">Naoko’nun sarf ettiği “pislik” ve “orospu çocuğu” küfürlerinden kaçarcasına, arkasına bakmadan salondan çıktı. Merdivende sendeledi ve eski inine indi. Banyoda ilaç bıraktığını hatırlıyordu. Küçücük odanın içinde el yordamıyla yönünü saptadı ve “ecza” kutusunu buldu. İçinden Biafine’i çıkardı, yere oturdu ve yanıkların üstüne fazla bastırmamaya çalışarak yüzüne sürdü.</span></p>
				<p class="paragraf"><span class="regular-metin">Acısına rağmen, aklına peş peşe düşünceler geliyordu. Bir kaçık. Bir histerik. Peki ya kendisi, o ne tür bir hayvandı? Pomadın etkisini göstermesini bekledi. Işığı yakmamıştı. Üst kattan gelen boğuk ayak seslerini ve itişip kakışma gürültülerini duyuyordu: Naoko’yu, zincirlik deliyi götürüyorlardı.</span></p>
				<p class="paragraf"><span class="regular-metin">Etrafa yeniden sükûn hâkim olunca, ayağa kalktı ve “punk” saçlarını gizlemek için yanından ayırmamaya karar verdiği, komando tarzı siyah bir bere buldu. Sonra güçlükle yukarı çıktı ve kendini bahçeye attı. Yağmur dinmişti, buna üzüldü. Yağmurun altında ıslanmayı seviyordu. İnsanı rahatlatan serinliği hissetmeyi... </span></p>
				<p class="paragraf"><span class="regular-metin">– Selam.</span></p>
				<p class="paragraf"><span class="regular-metin">Sandrine uyuyan Hiroki’yi taşıyordu. Arkasındaki Fifi de yarı uykulu haldeki Shinji’ye kılavuzluk ediyordu. Çimler hâlâ yanıp sönen tepe lambalarının ışığıyla aydınlanıyordu. Bir kalp gibi atan ve çimlerin üzerine uzun gölgeler yansıtan tertemiz bir mavi. Çocuklarının başına birer öpücük kondurdu.</span></p>
				<p class="paragraf"><span class="regular-metin">– Onlarla ben ilgilenirim, diye fısıldadı Sandrine. Kaygılanma. Yarın onları at binmeye götürürüm.</span></p>
				<p class="paragraf"><span class="regular-metin">Passan minnettarlıkla gülümsedi.</span></p>
				<p class="paragraf"><span class="regular-metin">– Teşekkürler. Her şey için teşekkürler.</span></p>
				<p class="paragraf"><span class="regular-metin">Birden monitördeki korkunç görüntüler aklına geldi. Bir ayrıntı çok belirgindi. Yaratık kimonosunun önünü çok özel bir şekilde çaprazlamıştı: Sağ kanadı sol kanadın üstüne getirmişti. Oysa Japonya’da daima bunun tam tersi yapılırdı: Bu, yaşam işaretiydi. Katil ise, ölülere yapıldığı gibi sağ kanadı üste getirmişti.</span></p>
				<p class="paragraf"><span class="regular-metin">Bunun iki nedeni olabilirdi. Ya Japon gelenekleri hakkında hiçbir şey bilmiyordu ya da kendini bir ölüm meleği olarak görüyordu.</span></p>
			</div>
		</div>
	</body>
</html>