<html xmlns="http://www.w3.org/1999/xhtml">
	<head>
		<title>3-53.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-53.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-25"><span class="bold" style="font-size:1em;">52</span></p>
				<p class="paragraf"><span class="regular-metin">19.00. Naoko evin yanında, geride durmuş, Passan’ın gelmesini bekliyordu. Çocuklara görünmemeyi tercih etmişti. Sonra onlardan ayrılmak çok zor olacaktı. Durduğu yerden onların banyoda şakalaştıklarını duyuyordu ve bu bile oldukça acı vericiydi.</span></p>
				<p class="paragraf"><span class="regular-metin">Passan’ın korunaklı yerinin –Zen bahçesi– yakınına sığındı. Burada dalları yatay olarak gelişmiş büyük bir thunbergii çamı ile yaprakları sonbaharda kan gibi kırmızı bir renk alan bir akağaç vardı. Passan bu ağaçları ev satın alınır alınmaz, hatta tadilat çalışmalarının hemen başında dikmişti. Daha sonra bunlara, Shinji ve Hiroki’nin doğumuyla iki Japon çamı ve tabii ki bir de kiraz ağacı eklemişti. Ortada, özenle düzeltilmiş gri çakıllardan oluşan bir alan vardı. Biraz uzakta, sağ tarafta, birkaç kayanın ardına gizlenmiş, üstüne bir söğüdün eğildiği, kamışlarla ve eğreltiotlarıyla çevrili, bir su birikintisinden biraz büyük bir havuz vardı. Biraz yaklaşıldığında, nilüferler –huzurun duru tasviri– görülebiliyordu. Üstünde de, küçük bir çağlayan vardı.</span></p>
				<p class="paragraf"><span class="regular-metin">Naoko bunu ona hiç söylememişti ama titiz bir Japon gözüyle bakıldığında burası için tam bir Zen bahçesi denilemezdi. Her şeyden önce güneşin yönü konusunda yanılmıştı. Geleneksel olarak, “çakıl taşı denizi” daima kuzeydoğuya yerleştirilirdi, burada durum öyle değildi. Ama onu etkileyen şey, burasının Passan’ın iç dünyasını yansıtıyor olmasıydı. Bu çalıların, eğreltiotlarının, bu “yüzen taşlar”ın ardında, her kayayı, her yosunu Postacı Cheval</span><span class="dipnot-numaras-"><a class="footnote-link" href="#footnote-225-17" id="footnote-225-17-backlink">17</a></span><span class="regular-metin"> inadıyla buraya yerleştiren kişinin tutkusunu görüyordu.</span></p>
				<p class="paragraf"><span class="regular-metin">Psikiyatrla yaptığı görüşmenin felaketle sonladığını öğrenir öğrenmez villaya gelmişti. Hiç düşünmeden. Merhamet duygusu pek gelişmiş değildi ama bu kez olanlar onun hatasıydı. Avukatıyla konuşmuştu. Ona bazı şüpheleri olduğunu –ancak buna ihtimal vermediğini de– söylemişti. Rhim bildiğini okumuştu. Ve onunla konuşmadan bu oyunu tezgâhlamıştı.</span></p>
				<p class="paragraf"><span class="regular-metin">Bahçe kapısı açıldı. Passan ile Fifi göründü, birinin üstünde buruş buruş bir takım, diğerinde iğrenç bir post-rock kıyafet vardı. Benizleri çok soluk, saçları diken dikendi; henüz akşam olmamasına rağmen uykusuz bir geceye daha başlıyorlarmış gibi bir halleri vardı. Onların arkasında, nöbetteki polisleri fark etti. Nasıl bir dünyada yaşıyordu böyle?</span></p>
				<p class="paragraf"><span class="regular-metin">Fifi onu selamlamak için elini kaldırdı ve villaya girdi. Passan hiç gülümsemeden ona doğru ilerledi. On yaş yaşlanmıştı. Yüzü çökmüştü. Üç günlük sakalı vahşi, açgözlü bir ormanı andırıyordu.</span></p>
				<p class="paragraf"><span class="regular-metin">– Çocukları mı almaya geldin? diye kuşkuyla sordu.</span></p>
				<p class="paragraf"><span class="regular-metin">Tüm bedeninden engellemeye çalıştığı bir öfke fışkırıyordu ama yorgundu, Naoko’yu hemen etkileyen bir kırılganlığı da vardı.</span></p>
				<p class="paragraf"><span class="regular-metin">– Hayır. Bu senin haftan, değişen bir şey yok.</span></p>
				<p class="paragraf"><span xml:lang="tr-TR">– </span><span class="italik" xml:lang="tr-TR">Senin haftan</span><span xml:lang="tr-TR">. Senin en güçlü yanının bu olduğunu düşünüyorum. İnatçılık, kibir ve kurallara bağlılık.</span></p>
				<p class="paragraf"><span class="regular-metin">– Benim Japon olduğumu mu söylemeye çalışıyorsun?</span></p>
				<p class="paragraf"><span class="regular-metin">Passan’ın öfkesi bir kahkahaya dönüştü. Elini saçlarının arasından geçirdi:</span></p>
				<p class="paragraf"><span class="regular-metin">– Evet, tam olarak söylemek istediğim bu. Yürüyelim mi?</span></p>
				<p class="paragraf"><span class="regular-metin">– Senin patikalarında yürünmüyor.</span></p>
				<p class="paragraf"><span class="regular-metin">– İyi. Ama burada durmayalım.</span></p>
				<p class="paragraf"><span class="regular-metin">Thunbergii çamının yeşil dallarının altına girdiler. Sanki bir başka boyuta geçmişlerdi. Akşamın alacakaranlığında her şey bir anda yeşile dönüştü. Binlerce ışık-gölge oyununun insanı şaşkınlığa düşürdüğü, hem ferahlatan hem de hüzünlendiren ışığı süzen bir yeşil. Naoko gözlerini kapadı ve buğulu nem kokusunu soludu. Artık bir bahçede gezinmiyordu, çocukluğunda dolaşıyordu.</span></p>
				<p class="paragraf"><span class="regular-metin">– Senden özür dilemeye geldim.</span></p>
				<p class="paragraf"><span class="regular-metin">– Bu senin tarzın değil.</span></p>
				<p class="paragraf"><span class="regular-metin">– Avukatım bana bile haber vermedi. Savaşta olduğunu sanıyor.</span></p>
				<p class="paragraf"><span class="regular-metin">– Psikiyatr senin söylediklerini kafasından uydurmadı.</span></p>
				<p class="paragraf"><span class="regular-metin">Naoko hafifçe başını salladı, ona karşı çıkacak takati yoktu.</span></p>
				<p class="paragraf"><span class="regular-metin">– Dinle... Saçmaladım. Bir şeyler anlattım. Avukatım da bunları kullandı ve sana o psikiyatrı yolladı...</span></p>
				<p class="paragraf"><span class="regular-metin">– Ona reçetelerimi kim verdi?</span></p>
				<p class="paragraf"><span class="regular-metin">– Hangi reçeteleri?</span></p>
				<p class="paragraf"><span class="regular-metin">– Ben depresyondayken kullandığım ilaçların reçeteleri.</span></p>
				<p class="paragraf"><span class="regular-metin">Naoko geç de olsa, avukat ile psikiyatrın gerçek bir soruşturma yapmış olduklarını anladı. Geçmişin derinliklerinde kalmış olayları eşelemişlerdi.</span></p>
				<p class="paragraf"><span class="regular-metin">– Benim bununla bir alakam yok, diye kendini savundu. Hem o dönemde, biz birlikte bile değildik. Hastaneleri aramış olmalılar, bilmiyorum. Tekrar söylüyorum, avukatım bir savaş sürdürdüğünü sanıyor.</span></p>
				<p class="paragraf"><span class="regular-metin">– Senin için öyle değil mi?</span></p>
				<p class="paragraf"><span xml:lang="tr-TR">Naoko durdu. Bir </span><span class="italik" xml:lang="tr-TR">tobi-işi</span><span xml:lang="tr-TR">’nin –yürüyenlere yol gösteren, toprağa gömülü, büyük yuvarlak bir taşın– üstündeydiler. Naoko suyun havada yüzen aromasının içine işlediğini hissediyordu. O da diğerlerinin arasında bir yosun parçasıydı.</span></p>
				<p class="paragraf"><span class="regular-metin">– Hayır. Biz boşanmak için aramızda anlaştık, en azından bu özel koşullar konusunda birbirimizin canını sıkmamaya çaba gösterelim.</span></p>
				<p class="paragraf"><span class="regular-metin">Bunu yumuşaklıkla söylemeye çalışmıştı ama yaratılıştan çok sert bir konuşma tarzı vardı ve tonlaması buna müsait değildi.</span></p>
				<p class="paragraf"><span class="regular-metin">– İki avukat tutmayı isteyen ben değilim.</span></p>
				<p class="paragraf"><span class="regular-metin">– Bunun daha iyi olacağını düşündüm.</span></p>
				<p class="paragraf"><span class="regular-metin">– Sonuç ortada.</span></p>
				<p class="paragraf"><span class="regular-metin">– Bunu değiştirmek için çok geç değil.</span></p>
				<p class="paragraf"><span class="regular-metin">– Yani?</span></p>
				<p class="paragraf"><span class="regular-metin">– Bir başka avukat buluruz. İkimizi de temsil eder. Bilirkişi raporu, tüm bu saçmalıklar unutulur gider.</span></p>
				<p class="paragraf"><span class="regular-metin">– Belki ilk avukatın parasını da kurtarabiliriz.</span></p>
				<p class="paragraf"><span class="regular-metin">– Onu ben üstleniyorum.</span></p>
				<p class="paragraf"><span class="regular-metin">Sessizlik uzadı. Naoko elini uzattı ama Passan tutmakta acele etmedi. Sanki kamışlardan ve sazlardan oluşan duvarın ötesini görebilirmiş gibi suya doğru, belirsiz bir noktaya bakıyordu.</span></p>
				<p class="paragraf"><span class="regular-metin">– Bakarız, diye mırıldandı sonunda, yeniden yürümeye başlayarak.</span></p>
				<p class="paragraf"><span xml:lang="tr-TR">Naoko da peşine takıldı. Güneşin son ışıkları bulutlardan kurtuldu ve ağaçların arasında kendine bir yol buldu. Bir anda, süzülen ışığın içinde, yosunlar gümüşi küçük kabarcıklar halinde patladı. Normalde mavimsi yeşil olan likenler açık mor bir renge dönüştü. Bu bahçe uzun zamandan beri hiç bu denli hoşuna gitmemişti. Aslında bunun için, bahçesinin tadını çıkarmak için o kadar da geç kalmamıştı.</span></p>
				<p class="paragraf"><span class="regular-metin">– İşinde sorun çıkacak mı?</span></p>
				<p class="paragraf"><span class="regular-metin">– Şu an içinde bulunduğumdan daha kötü durumda olamam.</span></p>
				<p class="paragraf"><span class="regular-metin">Koyu yeşil yüzeyi, bir vitrayınki kadar canlı ve güçlü bir renge bürünmüş suyun yanına geldiler. Uzakta, kuşlar gizlice cıvıldıyordu. Sanki Passan’ın yasaklarının farkındaydılar: “ Yaklaşmak yasak.”</span></p>
				<p class="paragraf"><span class="regular-metin">– Ya soruşturma?</span></p>
				<p class="paragraf"><span class="regular-metin">– Soruşturma mı?</span></p>
				<p class="paragraf"><span class="regular-metin">Sanki her şeyi unutmuş, bellek yitimine uğramıştı.</span></p>
				<p class="paragraf"><span class="regular-metin">– Buzdolabındaki maymun.</span></p>
				<p class="paragraf"><span class="regular-metin">– Bütün çocuklar o işle ilgileniyor. Kaygılanma.</span></p>
				<p class="paragraf"><span class="regular-metin">– Mahallede kimse bir şey görmemiş mi?</span></p>
				<p class="paragraf"><span class="regular-metin">– Yok.</span></p>
				<p class="paragraf"><span class="regular-metin">– Dün gece, bir şey oldu mu?</span></p>
				<p class="paragraf"><span class="regular-metin">– Hayır.</span></p>
				<p class="paragraf"><span class="regular-metin">Naoko onun yeniden sinirlendiğini fark etti: Yalan söylüyordu. En azından her şeyi söylemiyordu.</span></p>
				<p class="paragraf"><span class="regular-metin">– Kaygılanma, diye tekrarladı Passan, başka soruların önünü almak ister gibi. Bana sorarsan o pislik bir daha böyle bir harekette bulunmayacak. Ama her halükârda onu yakalayacağım, sana söz veriyorum.</span></p>
				<p class="paragraf"><span xml:lang="tr-TR">Naoko’nun bundan şüphesi yoktu. </span><span class="italik" xml:lang="tr-TR">Avcıların en mükemmeli</span><span xml:lang="tr-TR">. Ama bu amacına ulaşmak için nasıl bir yol izlemesi gerekecekti? Avını ele geçirene kadar neler olacaktı? Naoko ürperdi ve söyleyecek –ne onu cesaretlendirecek ne de caydıracak– bir şey bulamadı. Passan’ın faaliyet alanında eylem vardı, orada kelimelere yer yoktu.</span></p>
				<p class="paragraf"><span xml:lang="tr-TR">Hava iyice kararmıştı. Fıskıye halinde yontulmuş </span><span class="italik" xml:lang="tr-TR">mizubaşi</span><span xml:lang="tr-TR"> su taşları onlar geçerken gülüyordu. Naoko birden bahçenin dip tarafında, ortak duvarın hemen karşısındaki bambulardan oluşturulmuş duvarı fark etti. Bu küçük ayrıntı, ona diğer bahçelerle ve binalarla bir bütün oluşturan ailesinin bahçesini hatırlattı. Japonya’da evler bir Rubik Küpü’nün öğeleri gibi iç içe geçmişti. Zazen meditasyonu sırasındaki insan zihni dışında, boşluğun olmadığı bir yapı içinde büyümüştü.</span></p>
				<p class="paragraf"><span class="regular-metin">Patika boyunca yürümeye başladılar. Naoko artık konuşmuyordu. Sessizlik bir buz parçası gibi boğazında eriyordu. Beyninin bir bölümü en ufak bir ayrıntıyı kaçırmamak için son derece dikkatliydi. Suyun kahkahası. Bitkilerin kokusu. Eğik çamların kırmızı kabukları. Kerpiç bir duvarın ardında kanat çırpan kuzgunlar eksikti sadece. Yüreğinin kabardığını, kâh suyla kâh kanla dolduğunu hissediyordu.</span></p>
				<p class="paragraf"><span class="regular-metin">Birden Passan’a dönüp sordu:</span></p>
				<p class="paragraf"><span class="regular-metin">– Japonca öğr</span><span class="regular-metin">enmek için çabaladığın zamanları hatırlıyor musun?</span></p>
				<p class="paragraf"><span class="regular-metin">Passan en ufak bir şaşkınlık belirtisi göstermeden kahkahayı bastı. O da benzer bir şeyi düşünüyordu.</span></p>
				<p class="paragraf"><span class="regular-metin">– Ya sen, “r”leri telaffuz etmek için çabaladığın zamanları hatırlıyor musun?</span></p>
				<p class="paragraf"><span class="regular-metin">Bu kez Naoko güldü.</span></p>
				<p class="paragraf"><span class="regular-metin">– Uzun zamandan beri böyle bir çaba içinde değilim.</span></p>
				<p class="paragraf"><span class="regular-metin">Bir süre sonra, donuk bir sesle ekledi:</span></p>
				<p class="paragraf"><span class="regular-metin">– Çok fazla gelişme gösterdiğimizi sanmıyorum.</span></p>
				<p class="paragraf"><span class="regular-metin">Çamların gölgesinden çıktılar ve villayı gördüler. Karanlığın içinde, ev bir çocuk resmi gibi sadeydi. Yeşil bir örtünün üstünde beyaz bir küp. Passan’a baktı; adamın yüzünde bir şefkat ifadesi vardı. Muğlak bir sıkıntıyı paylaştıklarını hissediyordu. Birlikte yaşadıkları her şeyle alakalı ve açıklanması güç bir şekilde neredeyse utandıkları, sözle ifade edilmesi imkânsız bir şey.</span></p>
				<p class="paragraf"><span class="regular-metin"> – Çocukları öpmek ister misin? diye sordu Passan, gerginliği yok etmek için.</span></p>
				<p class="paragraf"><span class="regular-metin">– Hayır, ben gideyim. Kuralı bozmayalım.</span></p>
				<p class="paragraf"><span class="regular-metin">– Nasıl istersen, dedi, sanki biriyle yapacak bir işi olduğunu hatırlamış gibi.</span></p>
				<p class="paragraf"><span class="regular-metin">Naoko ışık yanan pencereleri işaret etti:</span></p>
				<p class="paragraf"><span class="regular-metin">– Fifi, bu gece sizinle mi kalacak?</span></p>
				<p class="paragraf"><span class="regular-metin">– Çocukları yatırdıktan sonra çalışacağız.</span></p>
				<p class="paragraf"><span class="regular-metin">– Neyle ilgili?</span></p>
				<p class="paragraf"><span class="regular-metin">– Evrak işleri. İşle alakalı. (Saatine baktı.) Akşam yemeğini hazırlamam lazım. Seni geçireyim mi?</span></p>
				<p class="paragraf"><span class="regular-metin">– Gerek yok. Yarın sabah beni ara.</span></p>
				<p class="paragraf"><span class="regular-metin">Naoko bahçe kapısına doğru yürüdü. Huzursuzluğu geçiyordu. Bir rüyada yaptığı yolculuktan sonra ayakları sağlam bir toprağa basıyormuş gibi hissediyordu.</span></p>
				<p class="paragraf"><span class="regular-metin">İstemese de kalbini kıran acı hatıralar aklına geldi. Son yıllarda, Passan’la birlikteyken en ufak ayrıntı, en ufak hareket onun için önemliydi. Bir restoranda b</span><span class="regular-metin">aş başa basit bir yemek bile birkaç hafta onu mutlu edebilirdi. Bir gülümsemesi, ilgili bir bakışı, bu tür şeyler gününün iyi geçmesini sağlayabilirdi. Ama bu tür küçük şeyleri bile ondan esirgemişti. Fakat mucize eseri böyle bir şey olduğunda da beceriksizce tepki gösteren kendisi oluyordu. Ona yemek uzatan eli ısıran bir aç gibi, aşka susamıştı.</span></p>
				<p class="paragraf"><span class="regular-metin">Çantasından arabanın uzaktan kumandasını çıkardı. Ağlamıyordu. Gözyaşları bile başka bir zamana aitti. Özlediği ve hâlâ ona inandığı bir döneme.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-17-backlink" id="footnote-225-17">17</a>. Ferdinand Cheval, hayatının 32 yılını (1879-1927) ideal sarayı inşa etmekle geçirmiş Fransız postacıdır. İnşa ettiği 12 metre yüksekliğinde, 26 metre uzunluğundaki ideal saray Postacı Cheval Sarayı olarak adlandırılır. (ç.n.)</p>
					</div>
				</div>
			</div>
		</div>
	</body>
</html>