<html xmlns="http://www.w3.org/1999/xhtml">
	<head>
		<title>3-39.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-39.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-11"><span class="bold" style="font-size:1em;">38</span></p>
				<p class="paragraf"><span class="regular-metin">– Numara oldukça basit.</span></p>
				<p class="paragraf"><span class="regular-metin">– Daha alçak sesle konuş. Çocuklar yanda uyuyor.</span></p>
				<p class="paragraf"><span class="regular-metin">Banyoda boş yer yoktu. Passan üzerine bir kot pantolon geçirmişti. 45’liğini beline yerleştirmişti. Isabelle Zacchary kabinin içinde çömelmişti – nemden bedenine iyice yapışmış tulumu vücut hatlarını belirginleştiriyordu ama kimsenin aklı orada değildi. Diğer iki olay yeri inceleme teknisyeni lavabonun üst kısmıyla ilgileniyordu, onlar da aynı kıyafetler içindeydi: beyaz kâğıt önlükler, toz maskeleri, boneler, ameliyat eldivenleri ve galoşlar...</span></p>
				<p class="paragraf"><span class="regular-metin">Fifi banyo kapısında duruyordu, ter içindeydi ve şaşkındı. Onun arkasında iki sert polis nöbet tutuyordu. Mazoyer de az önce gelmişti. </span></p>
				<p class="paragraf"><span class="regular-metin">– Senin herif kanı çok ince şeritler halinde dondurmuş, diye devam etti Zacchary daha alçak bir sesle. (Bunu söylerken eldivenli elleriyle işlemi tarif ediyordu.) Bu şekilde elde ettiği ince çubukları yukarı, karo derzlerine yerleştirmiş.</span></p>
				<p class="paragraf"><span class="regular-metin">İçerisi hâlâ hamam gibi sıcaktı. Sedir ağacı kaplamanın kokusu pervasızca her tarafa yayılıyordu.</span></p>
				<p class="paragraf"><span class="regular-metin">– Sen duşa girince bir ısı kaynağı oluşturdun. Donmuş kan sıvılaştı. Yaklaşık iki litre...</span></p>
				<p class="paragraf"><span class="regular-metin">Passan anlatılanları dinliyordu, şaşkına dönmüştü. Gözkapaklarının çevresi, saatlerce bir yüksek fırının kızgınlığına maruz kalmış gibi tahriş olmuştu. Düşman, bugüne dek gördüklerinin hepsini geride bırakan kurnazca bir oyun oynamıştı – ki Passan da toy ve acemi biri değildi.</span></p>
				<p class="paragraf"><span class="regular-metin">– Maymun kanı mı?</span></p>
				<p class="paragraf"><span class="regular-metin">– Hayır, insan kanı, diyerek lafa karıştı iki teknisyenden biri.</span></p>
				<p class="paragraf"><span class="regular-metin">Elinde, içinde koyu mor renkli bir çökelti bulunan bir deney tüpü vardı.</span></p>
				<p class="paragraf"><span class="regular-metin">– Antijen/antikor reaksiyonu şüpheye mahal vermiyor.</span></p>
				<p class="paragraf"><span class="regular-metin">Passan yaklaştı. Sıcağa rağmen kan, kıllarını bir cımbız gibi çekerek derisinin üstünde pıhtılaşmaya devam ediyordu. Göğüs kafesinin içinde kalbinin büzüldüğünü hissediyordu. Bir çakıl taşı. Sert bir yumru. Meyve kısmını bedeninin oluşturduğu bir korku çekirdeği.</span></p>
				<p class="paragraf"><span class="regular-metin">– Kan grubu belli mi? diye sordu Zacchary.</span></p>
				<p class="paragraf"><span class="regular-metin">– Biraz bekle...</span></p>
				<p class="paragraf"><span class="regular-metin">İkinci teknisyen başka tüplerle ilgileniyordu. Toz maskesiyle bir Ortaçağ savaşçısını andırıyordu.</span></p>
				<p class="paragraf"><span class="regular-metin">Yavaşça ter damlalarına dönüşen saniyeler geçti.</span></p>
				<p class="paragraf"><span class="regular-metin">– İşte, dedi maskeli adam. AB. Oldukça nadir bulunan bir kan grubu.</span></p>
				<p class="paragraf"><span class="regular-metin">Passan, Fifi’yi iterek koridora fırladı, peşinden de diğer üç polis.</span></p>
				<p class="paragraf"><span class="regular-metin">Fifi onu yakaladı:</span></p>
				<p class="paragraf"><span class="regular-metin">– Neler oluyor?</span></p>
				<p class="paragraf"><span class="regular-metin">– Çocuklarım da aynı kan grubundan.</span></p>
				<p class="paragraf"><span class="regular-metin">İhtiyatla odanın kapısını açmıştı bile. Her şeye rağmen nefesini tutuyordu. İlk birkaç saniye, hiçbir şey görmedi, sonra gözleri alacakaranlığa alıştı.</span></p>
				<p class="paragraf"><span class="regular-metin">Önce Shinji’nin yatağına yaklaştı. Bir dizini yere koyarak, uyuyan oğlanı yavaşça doğrulttu. Daha birkaç dakika önce onu kontrol etmişti, ama bu kez daha dikkatli bir şekilde bileklerinden, kollarından başlayarak omzuna kadar inceledi.</span></p>
				<p class="paragraf"><span class="regular-metin">Kalbi patlayacak gibi çarpıyordu. Çocuğun dirseklerinin iç tarafında küçük iğne izleri vardı. Odanın içinde dönen yıldızların ışığı altıda izler görünüp kayboluyordu. Passan iki büklüm oldu, başını ellerinin arasına aldı, bağırmamak için dişlerini sıktı.</span></p>
				<p class="paragraf"><span class="regular-metin">Hiroki’nin yatağına gitti, beyni sorularla karıncalanıyordu. Pijamasının kollarını sıvadı, iğne izlerini gördü ve tüm vücudunun bir anda buz kestiğini hissetti. Çocuklarının kanını almak için buraya gelen kimdi? Ne zaman? Nasıl? Ne o ne de Naoko neden bu ziyaretlerin farkına varmamıştı?</span></p>
				<p class="paragraf"><span class="regular-metin">Çocuğu öptü ve başını yeniden yastığa bıraktı. Ayağa kalkmayı başardı ve kapıya kadar geri geri gitti. Gürültü yapmadan kapıyı kapattı.</span></p>
				<p class="paragraf"><span class="regular-metin">– Evet? diye sordu, Fifi.</span></p>
				<p class="paragraf"><span class="regular-metin">Passan odanın karşı duvarına bir yumruk attı.</span></p>
			</div>
		</div>
	</body>
</html>