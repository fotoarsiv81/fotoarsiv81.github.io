<html xmlns="http://www.w3.org/1999/xhtml">
	<head>
		<title>3-68.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-68.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-10"><span class="bold" style="font-size:1em;">66</span></p>
				<p class="paragraf"><span class="regular-metin">Passan arabasını kilitlerken duyduğu kırılan cam sesiyle başını çevirdi. Önce ne olduğunu anlamadı. Gördüğü şeyin gerçekdışı, düşsel bir boyutu vardı. Bir siluet ikinci katın penceresinden dışarı fırlamıştı. Kolları ve bacaklarıyla havayı döverek ağır çekimde aşağı düşüyordu. Passan, elinde uzaktan kumanda, bu imkânsız sahne karşısında donup kalmıştı.</span></p>
				<p class="paragraf"><span class="regular-metin">Siluet binanın dibine park etmiş bir arabanın üstüne düştü. Bu çarpma bir tetik etkisi yaptı. Passan sonunda ne olduğunu anladı. Apartman onun aradığı apartmandı. Kat Sandrine’in katıydı. Siluet de Naoko’ya aitti. Koştu. Naoko arabanın tavanından yere doğru yuvarlanırken yamulmuş otomobilin yanına ulaştı.</span></p>
				<p class="paragraf"><span class="regular-metin">Kolunu uzatarak Naoko’nun düşüşünü yumuşattı ve onu yere bıraktı.</span></p>
				<p class="paragraf"><span class="regular-metin">– Naoko, diye fısıldadı.</span></p>
				<p class="paragraf"><span class="regular-metin">Genç kadın sıçrayarak uyanan biri gibi gözlerini fal taşı gibi açtı.</span></p>
				<p class="paragraf"><span class="regular-metin">– Sandrine, diye mırıldandı.</span></p>
				<p class="paragraf"><span class="regular-metin">Yüzünde yol yol kırmızı çizgiler oluşmuştu. Elbisesi kana bulanmıştı. Passan hemen elbisenin kıvrımlarını kaldırdı, görünürde yara yoktu.</span></p>
				<p class="paragraf"><span class="regular-metin">– Öldü, dedi Naoko, zorlukla duyulan bir sesle.</span></p>
				<p class="paragraf"><span class="regular-metin">Passan, Naoko’yu doğrultmak için elini sırtına götürdü, yapış yapış bir ılıklık hissetti. Kadını yana doğru döndürünce elbisesinin kesilmiş olduğunu gördü. Yırtık yeri biraz daha genişletti ve omurgasından kalçasına kadar uzanan yüzeysel kesiği fark etti.</span></p>
				<p class="paragraf"><span class="regular-metin">– Ne oldu? diye sordu soluk soluğa.</span></p>
				<p class="paragraf"><span class="regular-metin">Naoko’nun yanakları şarap içmiş gibi pembeleşmişti.</span></p>
				<p class="paragraf"><span class="regular-metin">– Ne oldu?</span></p>
				<p class="paragraf"><span class="regular-metin">– Çabuk... O yukarıda...</span></p>
				<p class="paragraf"><span class="regular-metin">Passan cep telefonunu çıkarmıştı. Acil yardım servisini aradı. Zil sesi kulaklarında yankılanıyordu. Kimse cevap vermiyordu. Kafasını kaldırdı. Etrafına insanlar toplanmıştı. Yoldan geçenler. Çevrede oturanlar. Tanıklar.</span></p>
				<p class="paragraf"><span class="regular-metin">– Geri çekilin!</span></p>
				<p class="paragraf"><span class="regular-metin">Sonunda bir santral görevlisine ulaştı. Kısa ve öz kelimelerle açıklamada bulundu. Durum. Adres. İsmi. Rütbesi. Sonra telefonu kapattı ve ayağa kalktı.</span></p>
				<p class="paragraf"><span class="regular-metin">– Geri çekilin, lanet olsun!</span></p>
				<p class="paragraf"><span class="regular-metin">Toplananlar korkuyla açıldı. Passan başını öne eğdi ve 45’liğini gayriihtiyari kılıfından çıkarmış olduğunu fark etti.</span></p>
				<p class="paragraf"><span class="regular-metin">– Polis, diye bağırdı. Doktor yolda. Kimse ona dokunmasın.</span></p>
				<p class="paragraf"><span class="regular-metin">Apartmanın girişine doğru koştu. Holü geçti, asansörün kapısında “Arızalı” yazısını gördü ve merdivene yöneldi. Basamakları dörder dörder çıktı. Merdivenlere vuran gri ışığın ağırlığına nazire yaparcasına bacaklarının ağırlaştığını –analjezikler– hissediyordu.</span></p>
				<p class="paragraf"><span class="regular-metin">Daire kapılarına bağlanan dış koridor. İkinci kattaki kapı açıktı. Evin içi. Koridor. İlk oda, ikinci oda, sonra dip tarafta, en kötü kâbuslara malzeme olacak bir manzara. Sandrine’in vücudu iki parçaya ayrılmıştı. Bacaklar ve gövde, grotesk bir konumda yer değiştirmişti. Tuhaf bir ayrıntı: Kafası keldi ve peruğu odanın diğer ucuna fırlamıştı. Daha da iğrenci, katil dolabın kapağına bir şeyler yazmak için onun iç organlarını kullanmıştı.</span></p>
				<p class="paragraf"><span class="regular-metin">Düşey olarak yazılmış Japonca ideogramlar.</span></p>
				<p class="paragraf"><span class="regular-metin">Passan yazılanları anlamıyordu, ama anladığı bir şey varsa, o da tüm bu hikâyenin ne Guillard’la ne de eskiden tutukladığı bir suçluyla ilgili olduğuydu.</span></p>
				<p class="paragraf"><span class="italik" xml:lang="tr-TR">Kâbus Naoko’yla alakalıydı.</span></p>
				<p class="paragraf"><span class="regular-metin">Hemen kafasında, olayın nasıl cereyan etmiş olabileceğini canlandırdı. Sandrine ve Naoko hiç beklemedikleri bir anda saldırganın hedefi olmuştu. İlki ölmüştü. Naoko ise kendini pencereden atmayı başarmıştı. Passan daireye çıkarken, katil kanlı mezar taşı yazısını yazıyordu. Yerde duran kana bulanmış kimonoyu fark etti, sanki katil onu cinayet silahını temizlemekte kullanmıştı.</span></p>
				<p class="paragraf"><span class="regular-metin">Merdivenden yukarı çıkmıştı ve asansör bozuktu. Öyleyse katil ya üst katlara kaçmıştı ya da hâlâ dairedeydi. Elinde silahı, bütün odalara baktı. Kimse yoktu. Merdivene döndü ve büyük bir karmaşayla karşılaştı. Komşular merdiven sahanlığında duruyordu, bazıları da ne olduğunu görmek için aşağı iniyordu.</span></p>
				<p class="paragraf"><span class="regular-metin">Silahını kılıfına soktu, korkuluğun üstünden eğilip baktı. Bağırışlar, tırabzana tutunmuş eller, merdiven boşluğunda yankılanan ayak sesleri... </span></p>
				<p class="paragraf"><span class="regular-metin">Bir kattan diğerine birbirine bağıran apartman sakinlerini itekleyerek, basamakları yutarcasına indi. İçgüdüsel olarak, gözleriyle katili arıyordu. Gecikmeyle de olsa, Naoko’nun ona “O yukarıda” dediğini hatırladı. Kimi kastediyordu? Sandrine’ i mi? Yoksa katili mi?</span></p>
				<p class="paragraf"><span class="regular-metin">Zemin kata vardığında, acil yardım ambulansı ile bir polis arabası gelmişti. Naoko’nun omuzlarına bir battaniye örtmüşlerdi, boynunda bir boyunluk vardı. Onu bir sedyenin üstüne almaya hazırlanan iki adamın yanına gitti. Üçüncü bir adam –ambulans doktoru olmalıydı– Naoko’yu muayene ediyordu.</span></p>
				<p class="paragraf"><span class="regular-metin">– İyi olacak mı?</span></p>
				<p class="paragraf"><span class="regular-metin">– Siz kimsiniz? diye karşılık verdi adam, ona bakmadan.</span></p>
				<p class="paragraf"><span class="regular-metin">– Kocası.</span></p>
				<p class="paragraf"><span class="regular-metin">Doktor cevap vermedi. Naoko’yu tutan hastabakıcılara işaret etti. Aynı anda onu kaldırdılar ve sedyenin üstüne aldılar.</span></p>
				<p class="paragraf"><span class="regular-metin">Passan doktoru önlüğünün yakasından tuttu ve hoyratça döndürdü:</span></p>
				<p class="paragraf"><span class="regular-metin">– İyi olacak mı?</span></p>
				<p class="paragraf"><span class="regular-metin">Doktor hâlâ sesini çıkarmıyordu – onun gibilerini çok görmüştü:</span></p>
				<p class="paragraf"><span class="regular-metin">– Sakin olun. Yarası ağır değil, ancak bayağı kan kaybetmiş.</span></p>
				<p class="paragraf"><span class="regular-metin">Passan adamı bıraktı ve ambulansa götürülen Naoko’yu gözleriyle takip etti. Boyunluğu ve gümüş renkli battaniyesiyle, Stains’deki başarısız suçüstü sonrasının Patrick Guillard’ını hatırlatıyordu.</span></p>
				<p class="paragraf"><span class="regular-metin">– Onu nereye götürüyorsunuz?</span></p>
				<p class="paragraf"><span class="regular-metin">– Hiçbir fikrim yok.</span></p>
				<p class="paragraf"><span class="regular-metin">– Benimle alay mı ediyorsunuz?</span></p>
				<p class="paragraf"><span class="regular-metin">– Bir yerlerde bir yatak bulmaya çalışacağız. Daha fazlasını öğrenmek istiyorsanız yarım saat sonra merkezi arayın.</span></p>
				<p class="paragraf"><span class="regular-metin">Passan üstelemedi. Bu normal prosedürdü. Bu sahneyi bin kez yaşamıştı. Kurban, karısı da olsa bir şey değişmezdi. Naoko’ya bir kelime söylemek için ambulansa koştu, ama kapılar çoktan kapanmıştı.</span></p>
				<p class="paragraf"><span class="regular-metin">Tek gördüğü, siren çalarak hızla kalkan ambulans oldu. Bu görüntü karşısında midesine kramp girdi. </span><span class="italik" xml:lang="tr-TR">Yıkılmanın sırası değil.</span><span class="regular-metin"> Katil, kadın veya erkek, hâlâ buralarda bir yerlerdeydi. Hızlı adımlarla meraklıları dağıtmaya çalışan polislerin yanına gitti.</span></p>
				<p class="paragraf"><span class="regular-metin">– Kimse apartmandan çıkmasın! diye bağırdı, polis kimliğini sallarken. Blokun etrafında güvenlik çemberi oluşturun.</span></p>
				<p class="paragraf"><span class="regular-metin">Adamlar kiminle konuştuklarını bilmeden emirlere itaat ettiler. Poliste, üç renkli her şeye selam verilir, diğerlerinden şüphe edilirdi.</span></p>
				<p class="paragraf"><span class="regular-metin">Kasketlerinin altında terleyen iki polise seslendi:</span></p>
				<p class="paragraf"><span class="regular-metin">– Benimle gelin. Merdivenlerde kimseyi görmek istemiyorum! Herkes evine!</span></p>
				<p class="paragraf"><span class="regular-metin">Ve gruptaki tek rütbeliye döndü:</span></p>
				<p class="paragraf"><span class="regular-metin">– Destek isteyin. Savcıya ve Paris Cinayet Bürosu’na da haber verin.</span></p>
				<p class="paragraf"><span class="regular-metin">Önce bir kararsızlık yaşandı ama birkaç saniyenin sonunda adamlar harekete geçti. Orada oturmayanları gönderdiler, diğerlerini tuttular. Her şey daha netleşti. Kapılar kapanıyordu. Merdiven sahanlıkları boşalıyordu. Passan her kata çıkarak, olan biteni takip ediyordu. Basamakları tırmanırken Sandrine’in korkunç görüntüsü sürekli gözünün önüne geliyordu. Bir kadın bunu </span><span class="italik" xml:lang="tr-TR">gerçekten</span><span class="regular-metin"> yapabilir miydi?</span></p>
				<p class="paragraf"><span class="regular-metin">Evet, yapabilirdi. Kendisi ikinci katta durduğu sırada katil üst katlara çıkmış, sonra da o, Sandrine’in cesedini bulduğu sırada sakince aşağı inmiş olabilirdi. Ya da kaçmadan önce odalardan birine gizlenmişti. Ama o zaman da, apartmanın önündeki aylaklar onu fark ederdi. Öyleyse hâlâ buradaydı. </span><span class="italik" xml:lang="tr-TR">Bu duvarların arasında bir yerde.</span></p>
				<p class="paragraf"><span class="regular-metin">Olumsuz dalgaları yakalamak için kişisel sonarını devreye sokarak beşinci kata kadar çıktı. Şüpheli hiçbir şey yoktu. Merdiven boşluğuna yeniden sessizlik hâkim oluyordu. Çatıya çıkmak için bir servis merdiveni aradı ve kolaylıkla buldu.</span></p>
				<p class="paragraf"><span class="regular-metin">Vasistası bir dirsek darbesiyle açarak kendini yukarı çekti. Bacaların ve havalandırma kutularının bulunduğu, balkıyan su birikintileriyle dolu çatı, bir basket sahası gibi düzdü. Uzakta, çevre bulvarlarla kuşatılmış Paris düzlüğü gözüküyordu. Haziran ayı için hava şaşırtıcı derecede sıcaktı ve buğudan kaynaklanan bir pus tabakası her şeyi örtmüştü. Bu manzara ona, ufacık bir yüksekliğin, boşluğun dayanılmaz bir manyetik güç gibi başının dönmesine neden olduğu dönemi hatırlattı. Bu dönem geride kalmıştı – gayriihtiyari bir mutluluk duydu. Artık iblisler çok daha gerçekti: Bıçakla öldürüyorlar ve duvarlara kanlı ideogramlar bırakıyorlardı.</span></p>
				<p class="paragraf"><span class="regular-metin">Bütün duyuları açık, silahını çıkardı ve kendini iyice inandırmak istermiş gibi, alçak sesle “Sandrine öldü... Sandrine öldü...” diye tekrarlayarak beton bloklara doğru yürüdü. Katil bacalardan birinin arkasına gizleniyor olabilir miydi? İki eliyle Glock’unun kabzasını kavramıştı, dikkat etmesine rağmen zemindeki çakılları gıcırdatarak ihtiyatlı adımlarla ilerliyordu. İlk bacanın çevresini dolandı: Kimse yoktu. İkincisi: Aynı. Ve bu şekilde devam etti. Saatine baktı: Naoko’nun düşmesinden bu yana yarım saat geçmişti.</span></p>
				<p class="paragraf"><span class="regular-metin">Katil uzaklardaydı.</span></p>
				<p class="paragraf"><span class="regular-metin">Merdivene döndü, aklına bir şey takıldı. Beşinci katın asansör kapısını açmaya çalıştı. Kilitliydi. Tıpkı dördüncü ve üçüncü katlar gibi. İkinci ve birinci katın asansör kapıları da öyle. Zemin katta “Arızalı” levhasını gördü ve kapı koluna uzandı.</span></p>
				<p class="paragraf"><span class="regular-metin">Kapı, karanlık kabinin içine açıldı.</span></p>
				<p class="paragraf"><span class="regular-metin">– Lanet olsun! diye yüksek sesle bağırdı. Cesedin bulunmasından sonra çıkan panikte katil buraya gizlenmişti</span></p>
				<p class="paragraf"><span class="regular-metin">Kimsenin aklına bu tarafı aramak gelmemişti.</span></p>
				<p class="paragraf"/>
			</div>
		</div>
	</body>
</html>