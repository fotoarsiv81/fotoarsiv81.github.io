<html xmlns="http://www.w3.org/1999/xhtml">
	<head>
		<title>3-29.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-29.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-1"><span class="bold" style="font-size:1em;">28</span></p>
				<p class="paragraf"><span class="regular-metin">Saat 10.00. Kent merkezinin uzağında bir bulvar, Maillot Kapısı.</span></p>
				<p class="paragraf"><span class="regular-metin">Passan, Subaru’sunun direksiyonunda, sirenlerini öttürerek arabaların arasında zikzak yapıyordu. Bir saat önce sanrılar içinde uyanmıştı. Derisi yüzülmüş bir fetüs Naoko’nun karnından çıkıyordu. Kadın ona gülümsüyor ve Japonca bir şeyler mırıldanıyordu. Kendini toparlaması birkaç dakikayı bulmuştu. Duş almış, kahve içmiş, giyinmişti. Kolları, bacakları tutulmuştu. Midesi bulanıyordu – uykusuzluktan, korkunun baskılanmasından...</span></p>
				<p class="paragraf"><span class="regular-metin">Freud “Kâbus, bastırılmış, geri plana itilmiş bir isteğin gerçekleşmesi, görsel açıdan ön plana çıkmasıdır” diyordu. Passan bu Viyanalıyı gerçek bir deha olarak görüyor, ama bazen de saçmaladığını düşünüyordu. Kanlı pıhtılar, parlayan kaslar, Naoko’nun bacaklarının arasından fırlayan iri gözler... Bunun altında bastırılmış, geri plana itilmiş bir isteğin yatması gibi bir olasılık yoktu.</span></p>
				<p class="paragraf"><span class="regular-metin">Champerret Kapısı.</span></p>
				<p class="paragraf"><span class="regular-metin">Emniyet şeridine geçti ve ağır ağır ilerleyen taşıt konvoyunu ardında bıraktı. Evini büyük bir dikkatle araştırdıktan sonra, adamları Cluseret Sokağı’na yerleştirmiş ve kutsiyetine saygısızlık edilmiş villada Naoko’yu yalnız bırakarak deliğine, Puteaux’ya dönmüştü. Bu sabahtan itibaren de polisler okulu gözetim altında tutacaklardı.</span></p>
				<p class="paragraf"><span class="regular-metin">Kapının önünde ayakta duran karısının görüntüsü boğazında acı bir tat bırakmıştı. İçini kemiren bir soru sinirlerini altüst ediyordu: Hâlâ Naoko’yu seviyor muydu? Kesinlikle hayır. Ama artık seçme şansı yoktu. Uzun süreden beri birliktelerdi. Naoko onun ailesiydi.</span></p>
				<p class="paragraf"><span class="regular-metin">Clichy Kapısı.</span></p>
				<p class="paragraf"><span class="regular-metin">Öksüzdü, sadece kendine güvenmişti. Kaslarını geliştirmiş, beynini zenginleştirmişti. Kendi kuralları, sınırları, değerleri olan bir kalesi vardı. Naoko’yla karşılaşınca bu kaleyi paylaşmayı öğrenmek zorunda kalmıştı. Genç kadının çelik gibi bir karakteri vardı ama aynı zamanda kırılgan ve güçsüzdü. Onu kendisinin hayatta kalma sistemine katmak epeyce zaman almıştı. Yavaş yavaş iki kişilik gerçek bir savaş makinesine dönüşmüşlerdi.</span></p>
				<p class="paragraf"><span class="regular-metin">Clignancourt Kapısı.</span></p>
				<p class="paragraf"><span xml:lang="tr-TR">Oğlanların doğumuyla her şeye yeniden başlamak gerekmişti. Yeni paylaşım. Yeni kırılganlık. O, Shinji’ydi. O, Hiroki’ydi. Tüm çabalarına rağmen yeniden korkan ve kaygılanan bir insana dönüşmüştü. Artık tüm ebeveynler gibi kuşku götürmez bir tedirginlik içinde yaşıyordu. Gecenin bir yarısı önemsiz bir şey için uyanıyordu. Ya da bir kâbus nedeniyle: Hiroki merdivenden düşüyordu, Shinji imla sınavında başarısız oluyordu ya da ikisinden biri kapalı bir kapının ardında ağlıyordu – </span><span class="italik" xml:lang="tr-TR">ve Passan hiçbir şey yapamıyordu</span><span xml:lang="tr-TR">. Gece yarısı ter içinde gözlerini açıyor, deri kılıfındaki 45’liğini görüyor ve içinde bulunduğu güçsüzlük girdabının boyutlarını fark ediyordu.</span></p>
				<p class="paragraf"><span class="regular-metin">Chapelle Kapısı.</span></p>
				<p class="paragraf"><span class="regular-metin">Şimdi, kâbus gerçeğe dönüşmüştü. Tehdit somutlaşmıştı. Bildirilmiş herhangi bir kaçırma olayı ya da dikkat çekici tuhaf bir vaka olup olmadığını öğrenmek için telefon görüşmeleri yapmış, soruşturmuş, emniyet müdürlüğünü harekete geçirmiş, sonunda da olduğu yere yığılmıştı. Elbette hiçbir şey yoktu. Zaten, başka ipuçlarına da ihtiyaç duymuyordu.</span></p>
				<p class="paragraf"><span class="regular-metin">Suçun altında imza vardı. Fetüs, Guillard’ın tarzıydı.</span></p>
				<p class="paragraf"><span class="regular-metin">Aubervilliers Kapısı.</span></p>
				<p class="paragraf"><span class="regular-metin">Bağlantı yoluna saptı, döküntü depoları ve kapalı fabrikalarıyla ünlü eski sanayi bölgesinin yerinde yükselen yenilenmiş semtin karmaşasını gördü. Artık burası Amerikan tarzı devasa bir ticaret bölgesiydi. Millénaire’in</span><span class="dipnot-numaras-"><a class="footnote-link" href="#footnote-225-9" id="footnote-225-9-backlink">9</a></span><span class="regular-metin"> inşaatı henüz tamamlanmamıştı ama eğlence ve tüketimin ön planda olduğu bir prensliğe giriliyormuş hissi uyandıran özel bayrağını çoktan dikmişti. Faaliyet halindeki şantiyeler, ham beton gövdeler, henüz tamamlanmış yapılar arasında ticaret bölgesi çok erken açılmış –ya da çok geç bitmiş– gibi bir izlenim uyandırıyordu.</span></p>
				<p class="paragraf"><span class="regular-metin">Passan sağanak altında hiçbir şey görmüyordu. Karmaşayı daha da artırmamak için sirenini kapatmayı tercih etmişti. Bir sürü yan yol vardı, levhalarda da hep aynı yazı: “Diğer yönler.” Ana arterler inşa halindeki tramvay hattı boyunca uzanıyordu, binalar fazlalaşıyor, şantiyeler gitgide yok oluyordu. Passan bu labirent içinde iyi kötü bir yol bulmaya çalışıyordu.</span></p>
				<p class="paragraf"><span class="regular-metin">GPS’ye göre hedefine sadece birkaç metre kalmıştı. Naoko gittikten sonra, eşyalarını bırakmak ve malzeme almak için önce villaya uğramıştı. Bahçenin etrafında hâlâ polis kordonu vardı. Passan’ın bu ziyareti, güvenlik amacıyla bekleyen mavi üniformalıları şaşırtmamıştı: Ne de olsa evindeydi.</span></p>
				<p class="paragraf"><span class="regular-metin">Victor-Hugo Caddesi. Passan sola saptı ve karşıdan gelen araçları fren yapmaya mecbur ederek ters yola girdi. Feria arazisinin otoparkına ulaştı ve tekerlekleri öttürerek fren yaptı. Hâlâ Stains’in çamuruyla kaplı olan Subaru’sunun görüntüsü, içeride sergilenen arabaların parlak kromlarıyla tezat oluşturarak camekânda yansıdı. Kontağı kapattı ve bir iblis gibi arabadan indi.</span></p>
				<p class="paragraf"><span class="regular-metin">Arabanın çevresini dolanıp bagajını açtı. Bir anlık tereddütten sonra baltayı aldı. Yıllardan beri benimsediği eski bir söz vardı: “En iyi fikir, her zaman en kötüsüdür.” Buraya gelme sebebi, öfkesini Guillard’dan çıkarmak değil, birkaç kaporta, birkaç araba camı parçalayarak rahatlamaktı. Galerinin camekânına doğru ilerlerken, camın ardında kusursuz takımları içinde, ip gibi düzgün kravatlarıyla satış temsilcilerini gördü; onlar da onu hemen tanımış ve niyetini anlamışlardı.</span></p>
				<p class="paragraf"><span class="regular-metin">Şiddetli bir darbe indirmek için iki eliyle baltasını kaldırdı.</span></p>
				<p class="paragraf"><span class="regular-metin">Birileri onu belinden yakaladı. Bir namlu ensesine dayandı. Ellerini arkada birleştirdiler. O denli kendini kaybetmişti ki, Guillard’ın peşinden bir saniye bile ayrılmayan suç önleme biriminin adamlarını tamamen unutmuştu.</span></p>
				<p class="paragraf"><span class="regular-metin">Ardından kendini bir su birikintisinin içine uzanmış halde buldu. Bir el baltasını aldı, sonra bir ses sol kulağına bağırdı:</span></p>
				<p class="paragraf"><span class="regular-metin">– Sakin ol Passan. Lanet olsun, aksi takdirde yemin ediyorum, sana kelepçe takarım.</span></p>
				<p class="paragraf"><span class="regular-metin">Olivier başını kaldırarak galeriye doğru ulur gibi bağırdı:</span></p>
				<p class="paragraf"><span class="regular-metin">– Saklandığın yerden çık göt veren! Buraya gel, hesaplaşalım!</span></p>
				<p class="paragraf"><span class="regular-metin">Bir sessizlik oldu. Galeride hiç hareket yoktu. Sadece arkalarında trafiğin uğultusu duyuluyordu.</span></p>
				<p class="paragraf"><span class="regular-metin">Passan başını çevirmeye çalıştı ve onu yerde hareketsiz tutan cehennem zebanilerine seslendi:</span></p>
				<p class="paragraf"><span class="regular-metin">– Bırakın beni. Tamam, ben iyiyim.</span></p>
				<p class="paragraf"><span class="regular-metin">– Emin misin?</span></p>
				<p class="paragraf"><span class="regular-metin">– Evet, eminim, diye fısıldadı.</span></p>
				<p class="paragraf"><span class="regular-metin">Polisler kenara çekildi. Passan tepeden tırnağa ıslanmıştı. İki koruyucu meleğe dikkatle baktı, Albuy ile Malençon’du. İlki, Arnys takım elbise giymiş, yağmura rağmen Ray-Ban Wayfarer gözlüğün ardına gizlenmiş bir jigoloya benziyordu. Diğeri ise bir sörfçüyü andırıyordu – bol bir şort, üstünde Red Hot Chili Peppers’ın resmi bulunan bir tişört ve yıpranmış Vans ayakkabılar giymişti. Her ikisinin de silahları görünürdeydi; birinde 9 mm’lik Glock 17, diğerinde Sig P226 Blackwater vardı.</span></p>
				<p class="paragraf"><span class="regular-metin">– Aklını mı kaçırdın? diye sordu Albuy. Yeterince belaya bulaşmadın mı?</span></p>
				<p class="paragraf"><span class="regular-metin">Passan başını öne eğdi ve Beretta’sının çoktan polisin kemerine yerleştirilmiş olduğunu gördü. Baltası iki metre uzağa fırlatılmıştı. Sanki burnu yeni bir koku almıştı. Gözlerini, üzerinde boncuk boncuk yağmur damlaları olan camekâna doğru çevirdi, bir gölge dikkatini çekti. Hayvan oradaydı, güçlendirilmiş camın ardında. Siyah kumaş takım elbisesi ve atletik bedeniyle, orada öyle hareketsiz duruyordu.</span></p>
				<p class="paragraf"><span class="regular-metin">Passan baltasına doğru hamle yaptı ve onu alıp cama doğru fırlattı. Balta öyle şiddetle cama çarptı ki sapından ayrıldı. İki polis yeniden üzerindeydi.</span></p>
				<p class="paragraf"><span class="regular-metin">– Eğer bir daha aileme yaklaşırsan, diye böğürdü Olivier, seni ellerimle öldürürüm! Eğer varsa taşaklarını koparırım!</span></p>
				<p class="paragraf"><span class="regular-metin">– Kahretsin, Passan, sakin ol!</span></p>
				<p class="paragraf"><span class="regular-metin">Polislerden biri ceketinin yakasını tutmuş, sanki Passan’ın kafasını içine tıkmaya çalışıyordu.</span></p>
				<p class="paragraf"><span class="regular-metin">– Yemin ediyorum, seni tutuklamak zorunda kalacağım.</span></p>
				<p class="paragraf"><span class="regular-metin">Dudaklarında bir metal tadı hissetti. İtişip kakışma sırasında bir darbe almış, dudağı kanamıştı. Ağzına gelen kanı tükürdü ve bağırdı:</span></p>
				<p class="paragraf"><span class="regular-metin">– Bu pislik dün gece evime geldi...</span></p>
				<p class="paragraf"><span class="regular-metin">– Dün gece mi? İmkânsız. Hep gözetimimiz altındaydı.</span></p>
				<p class="paragraf"><span class="regular-metin">Olivier şık giyimli polise baktı. Yağmur yüzünden süzülüyordu, saçları kafasına yapışmıştı. Prens giysileri kuvvetli rüzgârda yırtılmış bir yelken gibi şaklıyordu.</span></p>
				<p class="paragraf"><span class="regular-metin">– Onun gibi bir herif rahatlıkla sizi atlatabilir.</span></p>
				<p class="paragraf"><span class="regular-metin">– Sen bizi ne sanıyorsun? Güvenilmez, laçka herifler mi? Sana yemin ederim Guillard’ın o olayla bir ilgisi yok.</span></p>
				<p class="paragraf"><span class="regular-metin">Passan galeriye doğru dönüp baktı, hasmı ortadan yok olmuştu. Polisler onu bıraktı. İki polisi yeniden dikkatle inceledi: sert, inatçı, güven uyandıran tipler.</span></p>
				<p class="paragraf"><span class="regular-metin">– Onu koruyor musunuz, yoksa gözetim altında mı tutuyorsunuz?</span></p>
				<p class="paragraf"><span class="regular-metin">Bu kez Albuy konuştu:</span></p>
				<p class="paragraf"><span class="regular-metin">– Genel güvenlik için çalışıyoruz.</span></p>
				<p class="paragraf"><span class="regular-metin">Ortam yumuşadı. Passan şakaklarını ovdu.</span></p>
				<p class="paragraf"><span class="regular-metin">Ya yanılıyorsa?</span></p>
				<p class="paragraf"><span class="regular-metin">Uzaktan, yaklaşmakta olan siren sesleri duyuldu. Bir bu eksikti: Feria çalışanları polis çağırmıştı.</span></p>
				<p class="paragraf"/>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-9-backlink" id="footnote-225-9">9</a>. Paris yakınlarında, Aubervilliers’de bir alışveriş merkezi. (ç.n)</p>
					</div>
				</div>
			</div>
		</div>
	</body>
</html>