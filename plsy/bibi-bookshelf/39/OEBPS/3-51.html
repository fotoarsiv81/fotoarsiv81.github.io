<html xmlns="http://www.w3.org/1999/xhtml">
	<head>
		<title>3-51.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-51.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-23"><span class="bold" style="font-size:1em;">50</span></p>
				<p class="paragraf"><span class="regular-metin">Jean-Pierre Levy ölü gibi kıpırdamadan duruyor, güçlükle nefes alıyordu. Yanan lambanın ışığı bile onu irkiltmemişti. Bunun sebebi damardan verilen ilaç değildi. Daha ziyade karanlık ve sıcak –klima yakıcı hava üflemeye devam ediyordu– onu bu hale getirmişti.</span></p>
				<p class="paragraf"><span class="regular-metin">Yaklaştı. Ter, Levy’nin üstünde sel olmuş akıyordu. Bütün vücudu bir zırh gibi parlıyordu. Anka Kuşu gülümsedi ve şırınga pompasını kontrol etti. Vücuduna yaklaşık bir buçuk litre sıvı zerk olmuştu bile. Yahudi bunun yarısını terle dışarı atmıştı. Tam kıvamına gelmişti.</span></p>
				<p class="paragraf"><span class="regular-metin">Hızlı hareketlerle soyundu, sonra entarisini giydi. Tiril tiril kumaş, kendini iyi hissetmesine neden oldu. Aynaya ihtiyacı yoktu. Kel kafası ve bu portakal rengi drape kumaşla bir Budist rahibine benziyordu.</span></p>
				<p class="paragraf"><span class="regular-metin">Kendine gelmesi için Levy’yi sarstı. Polis silkindi. Neden bu beton hücrede, demir bir sandalyeye bağlı olduğunu anlamaya çalışıyordu. Sonra karşısında hareketsiz duran adamı fark etti ve bir kahkaha attı.</span></p>
				<p class="paragraf"><span class="regular-metin">– Gülme, dedi Anka Kuşu. Antikçağ’da, kâhinlik yapan rahipler kadın gibi giyinirlerdi. Onlar aracıydı. Tanrılar ile insanlar arasında, erkek ile kadın arasında. Onlar dünyanın kökenini, Tanrı’nın birliğini, erkeklik yasasını ve dünyayı, kadınlık yasasını temsil ederlerdi.</span></p>
				<p class="paragraf"><span class="regular-metin">– Zavallı aptal... Eldivenleri aldın mı?</span></p>
				<p class="paragraf"><span class="regular-metin">Anka Kuşu polisin, havalandırmayla etrafa yayılan ekşi, kükürdümsü ter kokusunu alabiliyordu.</span></p>
				<p class="paragraf"><span class="regular-metin">– Genellikle, diye bağırdı, Levy’nin homurtusunu bastırmak için, polisler suçlular ormanında ihtiyatlı bir şekilde dolaşırlar. Hiçbir zaman ışıktan ve patikadan ayrılmazlar. Ama sen çizgiyi aştın Levy. Sefil şantajınla, benim sahamda kendini tehlikeye attın. Senin yasalarının geçerli olmadığı sahada...</span></p>
				<p class="paragraf"><span class="regular-metin">Yahudi yere sabitlenmiş sandalyesinde kıpırdandı ve bağırdı:</span></p>
				<p class="paragraf"><span class="regular-metin">– Ne anlatıyorsun, hiçbir şey anlamıyorum kaçık herif. Eldivenleri aldın mı, almadın mı?</span></p>
				<p class="paragraf"><span class="regular-metin">Tutsağına doğru bir adım attı. Havalandırma, entarisinin kıvrımlarını dalgalandırıyordu:</span></p>
				<p class="paragraf"><span class="regular-metin">– Antikçağ bir çelişkiyi temsil eder. Eski Yunanlar, hem erkek hem de kadın olan ve tek başlarına üreyebilen çift cinsiyetli tanrılara taparlardı.</span></p>
				<p class="paragraf"><span class="regular-metin">Levy tutum değiştirdi. Ter maskesinin altında büyük bir korku vardı.</span></p>
				<p class="paragraf"><span class="regular-metin">– Beni... beni öldürecek misin?</span></p>
				<p class="paragraf"><span class="regular-metin">– Bununla birlikte, insanların hermafrodit olmasından korkarlardı. Eğer bir çocuk çift cinsiyetli olarak doğarsa, onu hemen boğarlar, yakarlar ya da herkesin görmesi için ölene kadar sokağa bırakırlardı. Kimse onun kanını akıtarak ellerini kirletmek istemezdi. O dönemde, bu doğuştan kusur, tanrıların öfkesinin bir göstergesi olarak kabul edilirdi.</span></p>
				<p class="paragraf"><span class="regular-metin">Birden eğildi ve serumu çıkardı:</span></p>
				<p class="paragraf"><span class="regular-metin">– Sana bir şey söyleyeceğim: Haklılardı. Ben de Tanrı’nın öfkesiyim.</span></p>
				<p class="paragraf"><span class="regular-metin">Levy bir anda, bu itirafların onun ölüm fermanı olduğunu anladı.</span></p>
				<p class="paragraf"><span class="regular-metin">– Sana yalvarıyorum, diye hıçkırarak bağırdı, beni bırak... Eldivenleri buldun mu? Bırak beni, gideyim... Hiçbir şey söylemem... Her şeyi çoktan unuttum bile...</span></p>
				<p class="paragraf"><span xml:lang="tr-TR">– Sana son bir gerçekten daha bahsetmek istiyorum Levy. Bir aptal gibi ölmemen için. Eski Yunan’da rahipler </span><span class="italik" xml:lang="tr-TR">anasyrma</span><span xml:lang="tr-TR"> uygulardı: Kadın kılığına girerler, entarilerini kaldırırlar ve müminlere cinsel organlarını gösterirlerdi. Bir anda hem erkek hem de kadın olurlardı. Onlar dünyanın köklerinin yeniden bir araya geldiği güçlerdi.</span></p>
				<p class="paragraf"><span class="regular-metin">Safran rengi entarisini yukarı sıvadı, cılız organını sergiledi.</span></p>
				<p class="paragraf"><span class="regular-metin">– HAYIR!</span></p>
				<p class="paragraf"><span class="regular-metin">– Göz banyosu yap Levy.</span></p>
				<p class="paragraf"><span class="regular-metin">Tutsak başını çevirdi:</span></p>
				<p class="paragraf"><span class="regular-metin">– Hiçbir şey görmedim, hiçbir şey görmedim...</span></p>
				<p class="paragraf"><span class="regular-metin">– Karşı koyma, bak. Benim herhangi bir şeyin kılığına girmeye ihtiyacım yok. Ben, yaratılıştan erkek ve kadınım. Aslında, ne biriyim ne de diğeri. Ben cinsiyetlerin üstündeyim. Ben Anka Kuşu’yum.</span></p>
				<p class="paragraf"><span class="regular-metin">– Hayır... diye inledi Levy.</span></p>
				<p class="paragraf"><span class="regular-metin">Entarisini indirdi ve küçük alkol şişesini aldı. İçinde hâlâ birkaç damla kalmıştı.</span></p>
				<p class="paragraf"><span class="regular-metin">– Sana kükürt şırınga ettim, diye devam etti. Çok terledin. Yağ bezlerin bu kükürtlü terle temas edince, hidrojen sülfüre dönüşen bakteriler üretti. Anladın mı? Hayır mı?</span></p>
				<p class="paragraf"><span class="regular-metin">Levy celladının konuşmasını bastırmak istercesine haykırdı. Korku dolu gözleri yuvalarından fırlamıştı.</span></p>
				<p class="paragraf"><span class="regular-metin">– Terin yanıcı bir maddeye dönüştü. “İnsan bombası Levy.”</span></p>
				<p class="paragraf"><span class="regular-metin">Anka Kuşu bir adım geri çekildi ve Zipposunu çıkardı. En iyi dostu Zipposunu. Ona doğumevlerini yakarken yardımcı olmuş çakmağını. Ebeveynleri yakarken. Çocukları yakarken.</span></p>
				<p class="paragraf"><span class="regular-metin">– HAYIR!</span></p>
				<p class="paragraf"><span class="regular-metin">Kapağını açtı, çakmağı şişeye yaklaştırdı ve başparmağının bir hareketiyle çakmaktaşı tekerleğini döndürdü. Bir kıvılcım yeterli oldu. Şişenin tıpasından mavimsi bir hale yayıldı.</span></p>
				<p class="paragraf"><span class="regular-metin">– HAYIR!!!!!!</span></p>
				<p class="paragraf"><span class="regular-metin">Küçük şişeyi şantajcının bacaklarının arasına doğru fırlattı. Levy’nin cinsel organı ve oylukları bir anda alev aldı. Çığlıkları alevlerin uğultusunu hemen bastırdı. Boş yere bağlarından –piyasanın en iyisi, yanmaz triger kayışları– kurtulmaya çalışarak sandalyesinin üstünde kıvranıyor, eğilip bükülüyordu.</span></p>
				<p class="paragraf"><span class="regular-metin">Dakikalar geçti. Anka Kuşu, yanan adamdan yükselerek mekânın sıcak havasına karışan yakıcı kokuyu duyuyordu. En yüksek konumda çalışan havalandırma sistemi dumanı hem üflüyor hem de emiyordu. Polis için kaygılanmıyordu: Kurban edilmesi karmasını dengeleyecek ve onun daha iyi bir bedende yeniden dirilmesini sağlayacaktı.</span></p>
				<p class="paragraf"><span class="regular-metin">Kendisi için kaygılanıyordu.</span></p>
				<p class="paragraf"><span xml:lang="tr-TR">Ateşin karşısında, hiçbir şey –ne dinginlik ne de rahatlama– hissetmiyordu. Ateş artık yatıştırıcı rolünü oynamıyordu. Hiç oynamış mıydı? Ona güç veriyor, onu tahrik ediyordu </span><span class="italik" xml:lang="tr-TR">ama asla huzur vermiyordu. </span><span xml:lang="tr-TR">Ailesini katlettikten sonraki tatminsizliğini hatırlıyordu. 1993 yılındaki kurbanlar bile yeteneğinin sınırlarını ortaya koymuştu. Yeniden doğuş her seferinde gücünü, derin anlamını biraz daha yitiriyordu...</span></p>
				<p class="paragraf"><span class="regular-metin">Şantajcı artık yanmıyordu. Tanınmaz yüzü, ters dönmüş elleriyle sandalyesinde arkaya doğru kıvrılmıştı. Görüntüsü Pompei’nin taşlaşmış cesetlerini andırıyordu.</span></p>
				<p class="paragraf"><span class="regular-metin">Havalandırmayı kapattı ve oluşan bu ani sessizlikte, üzerine sıçrayan siyah parçalarla lekelenen entarisini çıkardı. Tamamen çıplak kalınca, temizlik yapmaya başladı. Kendini son derece bitkin, ruhsal açıdan çökmüş hissediyordu. Belirtiler gitgide artıyordu. Onun için çözüm yoktu, başka huzur da – en son hamlesi dışında.</span></p>
				<p class="paragraf"><span class="regular-metin">Koruyucu eldivenlerini taktı, cesedi odanın diğer ucuna kadar yerde sürüdü ve atıkların boşaltıldığı lağım çukurunun kapağını açtı. Acı ve keskin asit kokusu boğazını yaktı. Suyun yüzeyinde yansımasını gördü. Solgun, olağanüstü bir heykeli andıran, sadece yok etmeyi düşünen, kapkara dalgalarla şaşkın bir siluet...</span></p>
				<p class="paragraf"><span class="regular-metin">Kendine olan inancı daha güçlü bir şekilde geri geldi.</span></p>
				<p class="paragraf"><span class="regular-metin">Bu akşam, Gece Süvarisi burada olacaktı. Onun peşindeydi. Onun yapacağı en ufak hareketi, yanlışlığı kolluyordu. Öyleyse harekete geçme zamanıydı.</span></p>
				<p class="paragraf"><span class="regular-metin">Ayağıyla cesedi yuvarladı ve üzerine su sıçramaması için geriye kaçtı. Çukurdan yanmış et kokusuyla daha yoğunlaşan iğrenç kokulu bir duman yükselirken, gözlerini kapattı ve kollarını açtı.</span></p>
				<p class="paragraf"><span class="regular-metin">Son yeniden doğuş bu akşamdı.</span></p>
			</div>
		</div>
	</body>
</html>