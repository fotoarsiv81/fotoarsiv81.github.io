<html xmlns="http://www.w3.org/1999/xhtml">
	<head>
		<title>3-52.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-52.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-24"><span class="bold" style="font-size:1em;">51</span></p>
				<p class="paragraf"><span class="regular-metin">Onu Trois-Fontanot Sokağı’ndaki Adli Polis Merkez Müdürlüğü’nün bodrumundaki ayılma hücresine kapa</span><span class="regular-metin">tmışlardı. Onu başkalarından korumak için mi, yoksa başkalarını onun deliliğinden korumak için mi buraya koymuşlardı bilmiyordu. Duvarların diğer tarafından halüsinasyon gören sarhoşların, adalete söven sözde suçsuzların, Paris Valiliği Psikiyatri Kliniği’ne nak</span><span class="regular-metin">lini bekleyen kontrolden çıkmış kaçıkların bağırışları, çığlıkları, homurtuları geliyordu.</span></p>
				<p class="paragraf"><span class="regular-metin">Duvara raptedilmiş bankın üstüne büzülmüştü, kemeri, ayakkabıları yoktu, düşüncelerine hâkim olamıyordu; bir pamuk kozasının içindeki beyni önceden kestirilemeyen akıntılara göre yön değiştiriyordu. Yapılan sakinleştirici iğnenin etkisiyle kendini sarsılmış, dengesiz, uyuşmuş –ve son derece şaşkın– hissediyordu. Ama yine de kaygılarından kurtulması için yeterli değildi...</span></p>
				<p class="paragraf"><span class="italik" xml:lang="tr-TR">Buradan çıkmalıyım.</span></p>
				<p class="paragraf"><span class="regular-metin">Doğrusu psikiyatrı düşünmüyordu. Hata –uzun süre unutulmayacak– yapmış bir polisti. Ona gerçekten çok mu öfkelenmişlerdi? Bunu bilemiyordu. Daha ziyade Guillard’ı düşünüyordu. Pislik herif öğlen nereye gitmişti? Neyin hazırlığı içindeydi? Gayriihtiyari bileğine baktı ama saatini de almışlardı.</span></p>
				<p class="paragraf"><span class="italik" xml:lang="tr-TR">Buradan çıkmalıyım.</span></p>
				<p class="paragraf"><span class="regular-metin">Artık bir milim bile kıpırdamasına izin vermezlerdi. Yolundan en ufak bir sapmada kafasına kurşunu yerdi. Yine ölümcül bir çözüm... Son yetmiş iki saat içinde az kalsın bir şüphelinin kafasını eziyor, bir psikiyatrı öldürüyordu – ve şimdi artık en kötüyü yapmaya kararlıydı.</span></p>
				<p class="paragraf"><span class="regular-metin">Kilidin tıkırtısıyla ayağa fırladı.</span></p>
				<p class="paragraf"><span class="regular-metin">– Otur.</span></p>
				<p class="paragraf"><span class="regular-metin">Fifi hücrenin içinde bir adım ilerledi ve kapı arkasından kapandı.</span></p>
				<p class="paragraf"><span class="regular-metin">– Sana “otur” dedim.</span></p>
				<p class="paragraf"><span class="regular-metin">Passan yeniden bankın üstüne çöktü ve ceketinin eteklerini, sanki bir yük gemisinin güvertesinde rüzgâra karşı oturuyormuşçasına yanlarında topladı. Teri üstünde kurumuş, cildini gerginleştirmişti.</span></p>
				<p class="paragraf"><span class="regular-metin">– Savcıyı göreceksin.</span></p>
				<p class="paragraf"><span class="regular-metin">– Yargıcı değil mi?</span></p>
				<p class="paragraf"><span class="regular-metin">– Duclos şikâyetçi olmadı. Şanslısın dostum. Buna karşılık raporunu abartılı yazma tehlikesi de var tabii.</span></p>
				<p class="paragraf"><span class="regular-metin">Olivier başını ellerinin arasına aldı. Çocukların vesayetini kaybedecekti. İşinden kovulacaktı. Ve...</span></p>
				<p class="paragraf"><span class="regular-metin">Başını kaldırdı:</span></p>
				<p class="paragraf"><span class="regular-metin">– Naoko’ya haber verildi mi?</span></p>
				<p class="paragraf"><span class="regular-metin">– Biz vermedik. Ama üzülme, olay onun kulağına da gitmiştir. Avukatını gözüm tutmadı. Hakkında biraz bilgi topladım. Birinci sınıf bir pislik. Her tarafta, özellikle de bizde bağlantıları olan bir herif. Naoko’nun böyle bir leş kargasını nereden bulduğunu bir türlü anlamıyorum.</span></p>
				<p class="paragraf"><span class="regular-metin">Passan omuzlarını silkti. Avukatın ilişkileri, Duclos’nun bu bilgileri nereden bulduğunu kısmen açıklıyordu. Belki de Naoko ona ihanet etmemişti.</span></p>
				<p class="paragraf"><span class="regular-metin">– Bu sabah ne cehennemdeydin?</span></p>
				<p class="paragraf"><span class="regular-metin">– Hiç.</span></p>
				<p class="paragraf"><span class="regular-metin">– Guillard’ın orada sotaya yattın.</span></p>
				<p class="paragraf"><span class="regular-metin">– Hayır.</span></p>
				<p class="paragraf"><span class="regular-metin">– Bu bir soru değil, bir iddia. Albuy ile Malençon, galerinin karşısındaki park alanında seni görmüş.</span></p>
				<p class="paragraf"><span class="regular-metin">Passan sessiz kalmayı tercih etti.</span></p>
				<p class="paragraf"><span class="regular-metin">– Ne gördün? diye ısrarını sürdürdü Fifi.</span></p>
				<p class="paragraf"><span xml:lang="tr-TR">O berbat kovalamacayı anlatması söz konusu olamazdı. Susmaya devam etti, duvarın köşesine büzülmüş, gözlerini yere dikmişti. Anlamadığı şey, yardımcısının onu </span><span class="italik" xml:lang="tr-TR">neden</span><span xml:lang="tr-TR"> böyle sorguladığıydı. Kuşkusuz bir olay olmuştu. Onun –veya Guillard’ın– belli bir zaman içerisinde nerede olduğuyla ilişkili bir olay.</span></p>
				<p class="paragraf"><span class="regular-metin">– Neler oluyor? diye sordu, nihayet.</span></p>
				<p class="paragraf"><span class="regular-metin">Fifi üstünde, esrarlı bir sigaranın duman bulutunun içinde kaybolmuş reggae kralı Peter Tosh’un resminin bulunduğu bol bir tişört giymişti.</span></p>
				<p class="paragraf"><span class="regular-metin">– Levy kayboldu.</span></p>
				<p class="paragraf"><span class="regular-metin">– Nasıl yani?</span></p>
				<p class="paragraf"><span class="regular-metin">– Bu sabah büroya gelmedi. Cep telefonuna da cevap vermiyor. Arabası da bulunamıyor.</span></p>
				<p class="paragraf"><span class="regular-metin">Onun profili göz önünde bulundurulursa, yokluğunun binlerce sebebi olabilirdi. Sarhoş olup bir yerlerde sızmıştı. Alacaklıları gözdağı vermek için onu kaçırmıştı. Çevirdiği bilmem kaçıncı dümenden biri elinde patlamış ve saf dışı edilmişti. Yurtdışına kaçmıştı...</span></p>
				<p class="paragraf"><span class="regular-metin">– Ondan en son ne zaman haber alınmış?</span></p>
				<p class="paragraf"><span class="regular-metin">– Dün akşam. Guillard’ı görmeye gitmiş.</span></p>
				<p class="paragraf"><span class="regular-metin">– Yalnız mı?</span></p>
				<p class="paragraf"><span class="regular-metin">– Yalnız sayılır. Görüşme yaparken çocukları bir şeyler içmeye yollamış.</span></p>
				<p class="paragraf"><span class="regular-metin">– Bu nerede olmuş?</span></p>
				<p class="paragraf"><span class="regular-metin">– Aubervilliers’deki galeride.</span></p>
				<p class="paragraf"><span class="regular-metin">– Ne kadar sürmüş?</span></p>
				<p class="paragraf"><span class="regular-metin">– Otuz dakika. Albuy ve Malençon geri dönünce Levy gitmiş. O zamandan beri de ondan bir haber alınamıyor.</span></p>
				<p class="paragraf"><span class="regular-metin">– Ya Guillard?</span></p>
				<p class="paragraf"><span class="regular-metin">– Sakin bir şekilde evine dönmüş.</span></p>
				<p class="paragraf"><span class="italik" xml:lang="tr-TR">Varsayım.</span><span xml:lang="tr-TR"> Levy bir şeyler bulmuştu. Guillard’ı korkutmak –veya ona şantaj yapmak– istemişti. Bu da onun sonu olmuştu. Öğlenki kovalamacayla bir ilgisi olabilir miydi? Çok tuhaftı.</span></p>
				<p class="paragraf"><span class="regular-metin">Yine de kesin olan bir şey vardı: Eğer Levy, Guillard’a kurnazlık etmeye kalkıştıysa çoktan ölmüştü.</span></p>
				<p class="paragraf"><span class="regular-metin">– Sen de benim gibi mi düşünüyorsun?</span></p>
				<p class="paragraf"><span class="regular-metin">Olivier cevap vermedi. Hücresinin duvarları ona bir anda çok daha yakın, çok daha korkutucu geldi.</span></p>
				<p class="paragraf"><span class="regular-metin">Fifi kapıya hızlı hızlı vurdu. Omzunun üstünden Passan’a baktı:</span></p>
				<p class="paragraf"><span class="regular-metin">– Gidelim. Savcıya diklenme Olive. Bu senin buradan tek çıkış biletin.</span></p>
			</div>
		</div>
	</body>
</html>