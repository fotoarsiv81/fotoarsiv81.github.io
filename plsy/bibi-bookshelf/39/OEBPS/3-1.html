<html xmlns="http://www.w3.org/1999/xhtml">
	<head>
		<title>3-1.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-1.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-1"><span class="bold" style="font-size:1em;">1</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"><span class="regular-metin">Yağmur. </span></p>
				<p class="paragraf"><span class="regular-metin">Tüm zamanların en boktan haziran ayı.</span></p>
				<p class="paragraf"><span class="regular-metin">Birkaç haftadan beri aynı gri gökyüzü, aynı yağmur, aynı soğuk hava, yani aynı nakarat. Ve daha da kötüsü hâlâ gece. Başkomiser Olivier Passan, namlusuna mermi sürdükten sonra Px4 Storm SD’sini emniyet mandalı açık bir şekilde dizlerinin üstüne koydu. Sol eliyle yeniden direksiyonu kavradı, diğer eline iPhone’unu aldı. Dokunmatik ekranda GPS programı çalışıyor, alttan vuran ışıkla aydınlanan yüzü bir vampirin yüzünü andırıyordu.</span></p>
				<p class="paragraf"><span class="resimalti-italik">–</span><span class="regular-metin"> Neredeyiz? diye homurdandı Fifi. Lanet olsun, burası neresi?</span></p>
				<p class="paragraf"><span class="regular-metin">Passan cevap vermedi. Arabanın farlarını söndürmüş, etrafı güçlükle görerek ağır ağır ilerliyorlardı. Borgesvari dairesel bir labirentte gibiydiler. Sayısız girişe, geçide, dolambaçlı yola açılan, gizemli bir merkezi koruyormuşçasına kendi çevresinde dolanan bir Çin Seddi gibi, davetsiz misafirleri dışarı püskürtmeye hazır tuğla örülü, pembemsi sıvalı, eğri büğrü duvarlar.</span></p>
				<p class="paragraf"><span class="regular-metin">Labirent, SKB (Serbest Kentsel Bölge) olarak sınıflandırılan semtlerden biriydi. Stains’de, Le Clos-Saint-Lazare’daydılar.</span></p>
				<p class="paragraf"><span class="regular-metin">– Burada bulunma yetkimiz yok, diye mırıldandı Fifi. Seine-Saint-Denis Bölge Polisi öğrenirse...</span></p>
				<p class="paragraf"><span class="regular-metin">– Kapa çeneni!</span></p>
				<p class="paragraf"><span class="regular-metin">Passan dikkat çekmemek için koyu renkli giysiler giymesini istemişti. Ama sonuç ortadaydı: Polisin üzerinde bir Hawaii gömlek ile kaykaycıların giydiği kırmızı bir şort vardı. Olivier onunla buluşmadan önce Fifi’nin neler yuttuğunu bilmemeyi tercih ediyordu. Votka, amfetamin, kokain... Kuşkusuz üçü birden.</span></p>
				<p class="paragraf"><span class="regular-metin">Direksiyonu bırakmadan arka koltuğa uzanıp kurşungeçirmez bir yelek aldı; kendi ceketinin altında da aynısından vardı.</span></p>
				<p class="paragraf"><span class="regular-metin">– Giy şunu.</span></p>
				<p class="paragraf"><span class="regular-metin">– Gerek yok.</span></p>
				<p class="paragraf"><span class="regular-metin">– Geçir şunu sırtına diyorum. Üstündeki bu gömlekle seni Gay Yürüyüşü’ne katılan şu homolardan biri sanacaklar.</span></p>
				<p class="paragraf"><span class="regular-metin">Fifi, namı diğer Philippe Delluc, söyleneni yaptı. Olivier çaktırmadan ona baktı. Oksijenle rengi açılmış dağınık saçlar, sivilce izleri, dudaklarının kenarında </span><span class="italik" xml:lang="tr-TR">piercing</span><span class="regular-metin">’ler. Açık yakasından, sol omzu ile kolunu kaplayan bir ejderhanın ağzı belli belirsiz seçiliyordu. Üç yıllık ortaklıktan sonra bile, böyle bir serserinin on sekiz ay boyunca Ulusal Polis Akademisi’nin kurallarına, motivasyon görüşmelerine, sağlık kontrollerine nasıl dayandığına hâlâ akıl erdiremiyordu...</span></p>
				<p class="paragraf"><span class="regular-metin">Ama sonuç ortadaydı. Geceler boyunca çalışarak tek bir satırı atlamadan telefon dökümlerini ayıklayabildiği gibi her iki elini de kullanarak elli metre uzaktaki bir hedefi 9 mm’liğiyle vurabilen bir polis. Hiç tereddüt etmeden en az beş kere silahını ateşlemiş otuzundaki bir komiser. Bugüne kadar sahip olduğu en iyi yardımcı.</span></p>
				<p class="paragraf"><span class="regular-metin">– Bana adresi uzat.</span></p>
				<p class="paragraf"><span class="regular-metin">Fifi ön panele yapıştırılmış Post-it’i aldı.</span></p>
				<p class="paragraf"><span class="regular-metin">– Sadi-Carnot Sokağı, 134 numara.</span></p>
				<p class="paragraf"><span class="regular-metin">GPS’e göre oldukça yaklaşmışlardı ama sürekli başka isimlerle karşılaşıyorlardı: Nelson-Mandela Sokağı, Molière Meydanı, Pablo-Picasso Caddesi... Her on metrede bir üzerinden geçtikleri hız kesici tümsekler arabayı sarsıyordu. Sürekli yinelenen bu kasisler midesini bulandırmaya başlamıştı.</span></p>
				<p class="paragraf"><span class="regular-metin">Passan semt planının çıktısını alma fırsatı bulmuştu. Clos-Saint-Lazare Mahallesi Seine-Saint-Denis’nin en büyük yerleşim yerlerinden biriydi. Büyük bölümü ağaçlı bir parkın içinde yılan gibi kıvrılan bir dizi binadan oluşan bu sosyal konutlarda yaklaşık on bin kişi yaşıyordu. Bunların çevresinde dümdüz uzanan heybetli bloklar nöbet tutan muhafızları andırıyordu.</span></p>
				<p class="paragraf"><span class="regular-metin">– Lanet olsun, diye dişlerinin arasından fısıldadı Fifi, ıslığı andıran bir sesle.</span></p>
				<p class="paragraf"><span class="regular-metin">Yüz metre uzaklarındaki bir sundurmanın altında, bir grup Siyah, yerde yatan bir adamın üstüne çullanmıştı. Passan frene bastı, vitesi boşa aldı ve gruba doğru arabayı kaydırmaya başladı. Yerdeki adam saldırganların tekmelerinden yüzünü korumaya çalışıyordu.</span></p>
				<p class="paragraf"><span class="regular-metin">Darbeler yağmur gibi iniyor ve farklı, beklenmedik açılardan adamı buluyordu. Saldırganlardan biri, yırtık kot pantolonlu ve kasketli olanı, ayağını adamın ağzına bastırdı ve adamın kırılmış dişlerini yutmasına neden oldu.</span></p>
				<p class="paragraf"><span class="regular-metin">– Pabuçlarımı yala, Yahudi ibnesi! Yala onları, pislik! (Siyahi adam basket ayakkabılarını adamın kanlı dişetlerine biraz daha bastırdı.) YALA, GÖT VEREN!</span></p>
				<p class="paragraf"><span class="regular-metin">Fifi CZ 85’ini kavradı ve arabanın kapısını açtı. Passan onu durdurdu.</span></p>
				<p class="paragraf"><span class="regular-metin">– Yerinden kımıldama. Her şeyi berbat edeceksin.</span></p>
				<p class="paragraf"><span class="regular-metin">Bir bağırtı yükseldi. Kurban bir hamlede ayağa fırlamış, hızla basamakları tırmanmış ve bir binaya girmişti. Siyah derililer kahkahayı bastı, ancak adamın peşine düşmediler.</span></p>
				<p class="paragraf"><span class="regular-metin">Passan vitesi bire taktı ve adamların yanından geçti. Fifi yavaşça kapısını kapattı. Yeniden hız kesici tümseklerin üzerinden geçmeye başladılar. Subaru, derinlerde seyreden bir denizaltıdan daha fazla gürültü çıkarmıyordu. Passan iPhone’una göz attı.</span></p>
				<p class="paragraf"><span class="regular-metin">– Sadi-Carnot Sokağı, diye mırıldandı. Burası...</span></p>
				<p class="paragraf"><span class="regular-metin">– Sen bir sokak görüyor musun?</span></p>
				<p class="paragraf"><span class="regular-metin">Sağda bir şantiyenin duvarlarının ardında gözden kaybolan bir yol vardı. Mahalle kentsel dönüşüm planın bir parçasıydı. Bir reklam panosunun üzerinde ciddi ciddi “Félins Parkı” yazıyordu. Dip tarafta, molozların ve inşaat malzemelerinin arasında binalar, boş araziler, kimsenin oturmadığı yapılar göze çarpıyordu. Banliyöde bu tarz yapılar depo olabileceği gibi, okul da olabilirdi.</span></p>
				<p class="paragraf"><span class="regular-metin">– 128... 130... 132, diye Passan alçak sesle saydı. Orada.</span></p>
				<p class="paragraf"><span class="regular-metin">Gözleri bir blokun kapısına doğru çevrildi. Passan motoru durdurdu, iPhone’unu kapattı. Sadece yağmur damlalarının vurduğu kapkara ve yağlı su birikintileri ayırt ediliyordu.</span></p>
				<p class="paragraf"><span class="regular-metin">– Ne yapıyoruz? diye sordu Fifi.</span></p>
				<p class="paragraf"><span class="regular-metin">– Gidiyoruz.</span></p>
				<p class="paragraf"><span class="regular-metin">– Kararından emin misin?</span></p>
				<p class="paragraf"><span class="regular-metin">– Hiçbir şeyden emin değilim. Gidiyoruz, hepsi bu.</span></p>
				<p class="paragraf"><span class="regular-metin">Bir kadın çığlığı duyuldu. Gözlerini kısarak çığlığın nereden geldiğini anlamaya çalıştılar. Birileri geliyordu. Hıçkıra hıçkıra ağlayan ve yürümemekte direnen yeniyetme bir kızı itekliyorlardı. Adamlardan biri kızı arkadan tekmeliyor, diğeri ise ensesine şaplak indirip duruyordu. Şantiye alanındaki bir karavana doğru ilerliyorlardı.</span></p>
				<p class="paragraf"><span class="regular-metin">Fifi yeniden arabanın kapısını açtı. Passan onu kolundan tuttu:</span></p>
				<p class="paragraf"><span class="regular-metin">– Bırak gitsinler. Buraya bunun için gelmedik. Anladın mı?</span></p>
				<p class="paragraf"><span class="regular-metin">Punk öfkeyle ona baktı:</span></p>
				<p class="paragraf"><span class="regular-metin">– Ama bunun için polis oldum, öyle değil mi?</span></p>
				<p class="paragraf"><span class="regular-metin">Olivier tereddüt etti. Bir çığlık daha duyuldu.</span></p>
				<p class="paragraf"><span class="regular-metin">– Lanet olsun! diyerek pes etti Passan.</span></p>
				<p class="paragraf"><span class="regular-metin">Ellerinde silahlarıyla, aynı anda Subaru’dan fırladılar. Park halindeki birkaç araba boyunca koştular, sonra heriflerin üzerine atıldılar. Hiçbir uyarıda bulunmamışlardı. Passan’ın kafa darbesiyle ilk adam bir kum yığının üstüne devrildi. Fifi ikinci herife çelmeyi takıp yüzüstü yere yıktı, kelepçelerini çıkardı. Üçüncü adam, bir iblis gibi avaz avaz küfrederek kaçtı.</span></p>
				<p class="paragraf"><span class="regular-metin">Aynı anda korkudan titreyen bir karaltı halindeki dağınık saçlı kız ortadan kayboldu. İki polis birbirlerine baktı. Her şey çok kısa sürmüştü. Ortada ne kurban ne saldırı, hiçbir şey yoktu. Duraksamadan yararlanan yerdeki herif Fifi’nin 9 mm’liğine uzandı ve ayaklarının üzerinde doğruldu.</span></p>
				<p class="paragraf"><span class="regular-metin">Bir el silah sesi duyuldu. Kelepçeler tangırdayarak bir yerlere fırladı. Herif gecenin karanlığında çoktan gözden kaybolmuştu bile.</span></p>
				<p class="paragraf"><span class="regular-metin">– Kahretsin! diye küfretti Passan.</span></p>
				<p class="paragraf"><span class="regular-metin">Gayriihtiyari hangara doğru bir göz attı, kapısı açılıyordu. Kel kafayı, bodur silueti, soluk mavi ameliyat eldivenlerini fark etti. Bu anı o kadar çok hayal etmişti ki, şu anda kafasında her şey çok belirgin, sarih ve milimetrikti.</span></p>
				<p class="paragraf"><span class="regular-metin">45’liğini doğrulttu ve bağırdı:</span></p>
				<p class="paragraf"><span class="regular-metin">– Kımıldama!</span></p>
				<p class="paragraf"><span class="regular-metin">Adam olduğu yerde kaldı. Yarı aralık kapının ağzında yağmurdan ıslanmış kel kafası parlıyordu. İçerisi yanıyordu. Çok geç kalmışlardı. Aynı anda kafasında bir şimşek çaktı. Arkasına döndü ve mahalleye doğru kaçmakta olan ırz düşmanını fark etti.</span></p>
				<p class="paragraf"><span class="regular-metin">Fifi nişan aldı, parmağı tetikteydi. Passan onun kolunu tutup indirdi:</span></p>
				<p class="paragraf"><span class="regular-metin">– Ateş etmeyeceksin, değil mi?</span></p>
				<p class="paragraf"><span class="regular-metin">Tekrar arkasına döndü. Kel herif de ters yöne doğru hızlı adımlarla sıvışıyordu. Siyah muşamba üstlüğü yağmurun altında uçuşuyordu. Başarısız olacaklardı. Passan göz ucuyla Fifi’ye baktı. Yeniden atış pozisyonu almış, kaçmakta olan iki herife sırayla nişan alıyordu.</span></p>
				<p class="paragraf"><span class="regular-metin">– Bırak kuşu, kaçsın! diye bağırdı Passan. Guillard’ı yakala!</span></p>
				<p class="paragraf"><span class="regular-metin">Komiser şantiyeye yöneldi. Passan depoya doğru koştu. Beretta’sını kılıfına soktu, beceriksiz hareketlerle eldivenlerini giydi ve raylara monte edilmiş kapıyı kaydırdı.</span></p>
				<p class="paragraf"><span class="regular-metin">Kendisini neyin beklediğini biliyordu.</span></p>
				<p class="paragraf"><span class="regular-metin">Bu çok daha kötüydü.</span></p>
				<p class="paragraf"><span class="regular-metin">Motorlarla, zincirlerle, aletlerle, birbirleriyle alakasız çeşitli parçalarla dolu yaklaşık yüz metrekare genişliğindeki atölyede, genç bir kadın yerden bir buçuk metre yüksekteki bir tanka asılmıştı. Kolları ve bacakları ayrık bir şekilde kayışlarla bağlanmıştı. Adidas marka eşofman giymiş bir Mağribi’ydi. Pantolonu ve külotu ayak bileklerine kadar indirilmiş, tişörtü yukarı sıvanmıştı.</span></p>
				<p class="paragraf"><span class="regular-metin">Karnı göğüs kemiğinden pubise kadar açılmış, bağırsakları yere kadar sarkıyordu. Tam önünde, alevli bir birikinti içinde bir fetüs yanıyordu</span><span class="italik" xml:lang="tr-TR">. Her zamanki modus operandi.</span><span class="regular-metin"> Birkaç saniye, birkaç yüzyıl gibi geçti. Passan artık yerinden kımıldamıyordu. Etler boğucu duman içinde kızarıyordu. Bebek alevden kavrulmuş gözleriyle ona bakar gibiydi.</span></p>
				<p class="paragraf"><span class="regular-metin">Sonunda manzaranın etkisinden kurtuldu ve lastiklerin, krank millerinin, egzoz borularının arasında gezinmeye başladı. Bir halı aldı ve söndürmek için yaptığı birkaç denemeden sonra küçük bedenin üstüne örttü. Ayarlanabilir bir merdiven buldu. Düğmesine basarak mekanizmayı çalıştırdı ve sımsıkı bağlanmış kadının hizasına kadar çıktı. Öldüğünü biliyordu. Yine de teyit etmek için iki parmağını boynuna bastırdı. iPhone’u çaldı. Ceplerini yokladı, az kalsın merdivenden düşüyordu.</span></p>
				<p class="paragraf"><span class="regular-metin">Fifi’nin nefes nefese sesi duyuldu:</span></p>
				<p class="paragraf"><span class="regular-metin">– Ne cehennemdesin?</span></p>
				<p class="paragraf"><span class="regular-metin">– Onu yakaladın mı?</span></p>
				<p class="paragraf"><span class="regular-metin">– Bir sürü terslik oldu. Herif kaçtı!</span></p>
				<p class="paragraf"><span class="regular-metin">– Sen neredesin?</span></p>
				<p class="paragraf"><span class="regular-metin">– Bilmiyorum!</span></p>
				<p class="paragraf"><span class="regular-metin">– Geliyorum.</span></p>
				<p class="paragraf"><span class="regular-metin">Passan yere atladı ve elinde silahıyla kapıya doğru yöneldi. Beton karma makinelerinin arasında ilerledi; tuğla, çimento torbası, çelik çubuk dolu zeminde sendeleyerek yürüdü. Hiçbir şey görmüyordu. </span></p>
				<p class="paragraf"><span class="regular-metin">Birkaç metre sonra boylu boyunca yere serildi. Ayağa kalktı ve kendisini neyin düşürdüğünü görmeye çalıştı: Ayağı bir alçı levhaya takılan Fifi’ye çarpmıştı.</span></p>
				<p class="paragraf"><span class="regular-metin">– Düştüm, Passan... Düştüm...</span></p>
				<p class="paragraf"><span class="regular-metin">Olivier gülsün mü ağlasın mı bilemiyordu. Ona yardım etmek için eğildi, ancak Fifi bağırdı:</span></p>
				<p class="paragraf"><span class="regular-metin">– Beni bırak! O göt vereni bul!</span></p>
				<p class="paragraf"><span class="regular-metin">– Herif nerede?</span></p>
				<p class="paragraf"><span class="regular-metin">– Duvarın orada!</span></p>
				<p class="paragraf"><span class="regular-metin">Passan arkasını döndü ve yüz metre ileride, birkaç yüz metre boyunca uzanan penceresiz duvarı gördü. Oranın biraz uzağındaki devlet karayolunda ışıklar titreşiyordu. Elinde Beretta’sıyla koştu, bir yokuş buldu, tırmandı, bacağını duvarın üstünden aşırdı. Diğer tarafa yuvarlandı, hemen ayağa kalktı.</span></p>
				<p class="paragraf"><span class="regular-metin">Birkaç hektar genişliğindeki karanlık bir arazideydi. Uzaktan arabalar geçiyordu. Araba farlarının sayesinde, Patrick Guillard’ın silueti karaltı halinde görünüyordu. Adam balçıklaşmış arazide sendeleyerek yürüyor, yola doğru güçlükle ilerliyordu.</span></p>
				<p class="paragraf"><span class="regular-metin">Passan Beretta’nın namlusuna mermi sürdü. Çelik yeleğinin altında soluk soluğaydı. Ayakları çamura gömülüyordu. Ayaklarını vıcık vıcık, yapışkan topraktan güçlükle kurtarıyordu. </span></p>
				<p class="paragraf"><span class="regular-metin">Yine de ilerlemeyi başarıyordu.</span></p>
				<p class="paragraf"><span class="regular-metin">Guillard yukarıdaki otoyola varmıştı. Passan adımlarını hızlandırdı. Herif tam güvenlik bariyerini aşıyordu ki Passan onu bacaklarından yakaladı ve yamaçtan aşağı doğru çekti. Katil otlara tutunmaya çalıştı. Passan onu boynundan yakaladı, sırtüstü çevirdi ve kafasını birkaç kez beton su kanalının kenarına vurdu.</span></p>
				<p class="paragraf"><span class="regular-metin">– Kahrolası ibne!</span></p>
				<p class="paragraf"><span class="regular-metin">Guillard onu itmeye çalıştı. Passan silahının kabzasıyla herife vurmaya başladı; parmaklarının, gözlerinin, sinirlerinin kanla ıslandığını hissediyordu. Birkaç metre yukarılarındaki yol, geçen arabalardan dolayı sarsılıyordu.</span></p>
				<p class="paragraf"><span class="regular-metin">Passan birden durdu. Gözleri yuvalarından fırlamış bir halde ayağa kalktı, tabancasını kılıfına soktu, herifi yola kadar sürükleyerek toprak rampayı tırmandı.</span></p>
				<p class="paragraf"><span class="regular-metin">Araba farları karanlığın içinde patlıyordu. Bir yük kamyonu son hızla yaklaşıyordu.</span></p>
				<p class="paragraf"><span class="regular-metin">Polis, bir tekme darbesiyle Guillard’ı tekerleklerin altına atmayı düşündü. Ayağıyla sırtına bastırarak herifi olduğu yerde tuttu. TIR sadece birkaç metre uzaktaydı.</span></p>
				<p class="paragraf"><span class="regular-metin">Gözlerini kapattı.</span></p>
				<p class="paragraf"><span class="regular-metin">O, Kanun’du.</span></p>
				<p class="paragraf"><span class="regular-metin">O, Adalet’ti.</span></p>
				<p class="paragraf"><span class="regular-metin">O, Adaletin Kılıcı ve Uygulayıcısı’ydı.</span></p>
				<p class="paragraf"><span class="regular-metin">Kamyon katilin kafasını ezmeden bir saniye önce Passan kendine geldi. Guillard’ı tutup ayağa kaldırdı. İkisi birlikte güvenlik bariyerinin üstünden aşağı düştüler ve rampanın dibine kadar yuvarlandılar. Kamyon uzunlarını yakarak, korna çalarak, birbirine dolanmış bedenlerinin birkaç metre uzağından şiddetli sarsıntılarla geçti.</span></p>
			</div>
		</div>
	</body>
</html>