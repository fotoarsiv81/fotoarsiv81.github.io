<html xmlns="http://www.w3.org/1999/xhtml">
	<head>
		<title>3-11.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-11.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-11"><span class="bold" style="font-size:1em;">11</span></p>
				<p class="paragraf"><span class="regular-metin">Sandrine Dumas bir garaj kapısının önünde durdu ve manevra yaparken görmediği bir refüje çarptı. Dudaklarından öfkeyle “lanet olsun” sözcükleri döküldü ve alçak sesle lanet okumayı sürdürerek arabasından çıktı. Kapısını kilitledi, arabasındaki hasara bakmadı bile ve Ponthieu Sokağı’nda yürümeye başladı. Saçları dağınıktı, üstü başı dökülüyordu.</span></p>
				<p class="paragraf"><span class="regular-metin">Ama en önemlisi geç kalmıştı.</span></p>
				<p class="paragraf"><span class="regular-metin">Naoko’yu on iki yıldan beri tanıyordu, randevularının hiçbirine ilk gelen olmamıştı. Bir gün arkadaşına, nezaketen on beş dakika gecikme kuralını açıklamaya çalışmıştı. Ama onun şaşkınlığı karşısında vazgeçmişti. Japonlar hakkında hazırlanan bir belgeselde, onların sekiz saat boyunca inci ayıkladıklarını hatırlıyordu. Dikkatle bakan, simsiyah ve aynı zamanda binoküler bir mikroskopun mercekleri kadar keskin o gözleri unutamamıştı. Ve işçilerin yüzlerinden okunan, gözkapaklarının –bazen hafif bir şaşılığı andıran, Moğollara özgü o kıvrım– kırpışmasıyla daha da belirginleşen o donma halini, o konsantrasyonu.</span></p>
				<p class="paragraf"><span class="regular-metin">Geç kalmanın bir nezaket kuralı olabileceği fikri karşısında Naoko da tam olarak aynı ifadeyi takınmıştı.</span></p>
				<p class="paragraf"><span class="regular-metin">Sandrine arabaları durdurmaya çalışarak, yeşil ışıkta Matignon Caddesi’nde karşıdan karşıya geçti. Kornalar çalındı. Hiçbir şey duymuyor ve hâlâ alçak sesle kendi kendine mırıldanıyordu. Neden Naoko ondan böyle bir şey istemişti? Alelacele bir öğlen yemeği yemek için trafikte geçen bir saat... Ama aynı zamanda kendine de kızıyordu: Burayı seçen oydu. Ve saat 15.00’te derse girmesi gerekiyordu. </span></p>
				<p class="paragraf"><span class="regular-metin">Restoranın önüne geldi, üstünü başını düzeltti, derin bir nefes aldı ve içeri girdi. Bir inek gibi terlemişti. Tedavinin ikincil etkilerinden biri. Salona girer girmez Naoko’yu gördü. Güzelliği dışında, onda insanı sinir eden bir şeyler vardı. Buruşmuş eski afişlerdeki kadın reklamlarını andıran bir tür bozulmaz tazelik.</span></p>
				<p class="paragraf"><span class="regular-metin">Bazen Naoko ona Japon kozmetik ürünleri veriyordu – çoğunun üzerinde </span><span class="italik" xml:lang="tr-TR">bihaku</span><span class="regular-metin"> yazıyordu, bu da üç aşağı beş yukarı “soluk güzellik” anlamına geliyordu. Naoko </span><span class="italik" xml:lang="tr-TR">bihaku</span><span class="regular-metin">’nun kusursuz bir örneğiydi. Sadece pirinç, süt ve saf suyla besleniyor sanılabilirdi. Ama bu doğru değildi; Naoko çok yemek yerdi ve Paris’in bütün pastanelerini bilirdi. Sandrine kimi zaman sırf hasedinden onu otuz yaş daha yaşlı hayal etmeye çalışırdı. Yapamazdı. Teni bir güneş gibi parlıyordu, daha ötesini görmek imkânsızdı.</span></p>
				<p class="paragraf"><span class="regular-metin">– Geciktiğim için özür dilerim, dedi, yeniden derin bir nefes alarak.</span></p>
				<p class="paragraf"><span class="regular-metin">Naoko “her zamanki gibi” ve “önemi yok” anlamına gelen bir gülümsemeyle cevap verdi. Sandrine çantasını bırakıp oturdu. Mantosunu çıkarırken etrafa ter kokusu yayıyormuş gibi hissetti. Kemoterapinin bir başka etkisi de en ufak bir kokunun onu boğacak gibi olması, kusma isteği vermesiydi.</span></p>
				<p class="paragraf"><span class="regular-metin">– Mönüyü gördün mü? Burası Paris’in en iyi Japon restoranlarından biri galiba.</span></p>
				<p class="paragraf"><span class="regular-metin">Naoko şüpheci bir ifadeyle dudak büktü.</span></p>
				<p class="paragraf"><span class="regular-metin">– Ne oldu? dedi Sandrine telaşlanarak. Japon değiller mi?</span></p>
				<p class="paragraf"><span class="regular-metin">– Koreliler.</span></p>
				<p class="paragraf"><span class="regular-metin">– Kahretsin! </span><span class="italik" xml:lang="tr-TR">Elle</span><span class="regular-metin">’de bir makale okumuştum...</span></p>
				<p class="paragraf"><span class="regular-metin">– Boş ver.</span></p>
				<p class="paragraf"><span class="regular-metin">Bu durum aralarında alay konusu halini almıştı. Yıllardan beri Sandrine, Naoko’ya yeni Japon restoranları bulmaya çabalıyordu. Ama iki restorandan biri ya Çin ya da Kore restoranı çıkıyordu.</span></p>
				<p class="paragraf"><span class="regular-metin">Mönüyü açtı. Bu kadarcık şey için canını sıkması gereksizdi. Hastalığının bu gerileme evresinden sonuna kadar faydalanmak istiyordu. Bir haftadan beri ilk kez, sürekli yinelenen ve acı veren ağız içi iltihaplarının ardından dil papillalarına hitap etme fırsatı bulmuştu.</span></p>
				<p class="paragraf"><span class="regular-metin">– Ben </span><span class="italik" xml:lang="tr-TR">maki moriavase</span><span class="regular-metin"> yiyeceğim. Güzel bir suşi tabağı, işte ihtiyacım olan bu!</span></p>
				<p class="paragraf"><span class="regular-metin">– Onlar suşi değil, maki. </span><span class="italik" xml:lang="tr-TR">Maki</span><span class="regular-metin"> “yuvarlanmak” anlamına gelir.</span></p>
				<p class="paragraf"><span class="regular-metin">Naoko bunu, bir tür hüznün de hissedildiği kendini beğenmiş bir ses tonuyla söylemişti. Zaten Sandrine arkadaşının kötü bir gününde olduğunu anlamıştı.</span></p>
				<p class="paragraf"><span class="regular-metin">– Peki sen? dedi laubali bir şekilde. Sen ne yiyeceksin?</span></p>
				<p class="paragraf"><span class="regular-metin">– Miso çorbası.</span></p>
				<p class="paragraf"><span class="regular-metin">– Hepsi o kadar mı?</span></p>
				<p class="paragraf"><span class="regular-metin">Naoko cevap vermedi. Gözleri o kadar siyahtı ki gözbebeklerini ayırt etmek imkânsızdı.</span></p>
				<p class="paragraf"><span class="regular-metin">– Olivier’yle hâlâ kavga ediyor musunuz?</span></p>
				<p class="paragraf"><span class="regular-metin">– Pek değil. Bodrum katında kalıyor. Hiç temasımız yok. Her halükârda bu akşam gidiyor.</span></p>
				<p class="paragraf"><span class="regular-metin">Garson geldi ve siparişlerini aldı.</span></p>
				<p class="paragraf"><span class="regular-metin">Kısa bir sessizlikten sonra Sandrine yarayı deşmeye karar verdi:</span></p>
				<p class="paragraf"><span class="regular-metin">– Yolunda gitmeyen ne?</span></p>
				<p class="paragraf"><span class="regular-metin">– Yeni bir şey yok, her zamanki sorunlar. Bir sabah kocaman bir hamamböceğiyle uyandım, hepsi bu. Benim evliliğim tam bir enkaz.</span></p>
				<p class="paragraf"><span class="regular-metin">– Tuhaf.</span></p>
				<p class="paragraf"><span class="regular-metin">– Anlamıyorsun. Olivier’nin beni hiçbir zaman sevmediği hissine kapılıyorum. </span></p>
				<p class="paragraf"><span class="regular-metin">– Bu şekilde sevilmemeyi hayal eden birçok kadın tanıyorum.</span></p>
				<p class="paragraf"><span class="regular-metin">Naoko başını iki yana salladı:</span></p>
				<p class="paragraf"><span class="regular-metin">– Olivier Japonya’yı seviyor. Bir hayali, bir fikri seviyor. Benimle hiç ilgisi olmayan bir şeyleri. Zaten yıllardan beri bana dokunmuyor bile...</span></p>
				<p class="paragraf"><span class="regular-metin">Sandrine içini çekmemek için kendini zor tuttu. Psikiyatrlık oynamak için bir saat trafikle boğuşmuştu. Ama bundan yakınmıyordu. Kelimelerin müziğini dinliyor ve bunu çok seviyordu. “R” leri ve “u”ları hâlâ telaffuz edemeyen bu hoş aksanı dinlemeyi. </span></p>
				<p class="paragraf"><span class="regular-metin">– Bana karşı duyguları hep soyuttu, diye devam etti Naoko. Başlarda bu duygunun somut bir hal alacağını, Japon karısıyla ilgileneceğini sandım. Ama tam tersi oldu. Takıntısına daha da fazla gömüldü. Hâlâ geceleri samuray filmleri izliyor, benim bile tanımadığım Japon yazarları okuyor! Yıl sonunda, büyük mağazalar dışında başka bir yerde çalınmayan ve artık Japonya’da kimsenin dinlemediği kotoyla icra edilen eski parçalar dinliyor. Yıl boyunca “Küçük Noel Baba” şarkısını dinleyen bir adamla yaşamak ister miydin?</span></p>
				<p class="paragraf"><span class="regular-metin">Sandrine karşılık vermeden gülümsedi. Garson içi çiğ balık dolu, zencefil ve yeşil vasabi toplarıyla süslenmiş sandal biçiminde bir tabakla geliyordu. Sandrine birazdan alacağı doyumsuz tatları düşündükçe için için seviniyordu. Kanser olduğu anlaşıldığından beri her haz, en basiti bile ona artık içmediği sigarayı hatırlatıyordu.</span></p>
				<p class="paragraf"><span class="regular-metin">Naoko çorba kâsesini iki eliyle tuttu ve gözlerini masaya dikip konuşmasına devam etti:</span></p>
				<p class="paragraf"><span class="regular-metin">– Şimdiki numarası, Şoçiku film stüdyolarında hazırlanan eski müzikal komedilerin diyaloglarını dinlemek. İnternet üzerinden hiç kimsenin bilmediği CD’ler sipariş etti. Tek bir kelimesini anlamadığı halde sürekli bu CD’leri kulaklıkla dinliyor. Bunu sağlıklı buluyor musun?</span></p>
				<p class="paragraf"><span class="regular-metin">Sandrine üzgün gözlerle ona baktıktan sonra yosun, tonbalığı ve pirinçten oluşan yeni bir top aldı. Sandalı andıran tabağın ön kısmını şimdiden bitirmişti.</span></p>
				<p class="paragraf"><span class="regular-metin">– On yıldır evliyiz ve benim bir kadın olduğumu anlayıp anlamadığından hâlâ emin değilim. Her şeyden önce ben onun müzesine ait bir parçayım.</span></p>
				<p class="paragraf"><span class="regular-metin">– En değerli parça.</span></p>
				<p class="paragraf"><span class="regular-metin">Naoko şüpheci bir tavırla dudak büktü. Seksi bir ağzı vardı. Profilden, altdudağı hafifçe ileri doğru çıkıktı, bu da ona hayvani bir çekicilik veriyordu. Sandrine Japonya’yı bilmiyordu, ama dişi geyiklerin özgürce dolaştığı Nara adlı bir tarihi kentten söz edildiğini duymuştu. Hep Naoko’nun Nara’dan geldiğini düşünmüştü.</span></p>
				<p class="paragraf"><span class="regular-metin">– Ona göre bir Japon kadınla evlenmek büyük bir şans. Benim sayemde, ülkem onu kabul etti. Fransızcada bununla ilgili bir söz vardır. Kral bir şövalyeyi kutsadığında...</span></p>
				<p class="paragraf"><span class="regular-metin">– Kılıçla omzuna dokunur.</span></p>
				<p class="paragraf"><span class="regular-metin">– Evet aynen, Japonya, kılıcıyla onun omzuna dokundu. Oğullarımız bile bu sürecin bir parçası. Bazen, onların genetik bir deney olduklarını sanıyorum. Bunu kendi kanını benim halkımın kanıyla karıştırma girişimi olarak görüyorum. </span></p>
				<p class="paragraf"><span class="regular-metin">Sandrine, Naoko’ya hayatta çok daha kötü şeyler olduğunu söylemek istedi. Erkeksiz, çocuksuz, üstüne üstlük memelerini, karaciğerini ve rahmini kemiren kanserle kırklı yaşlara yaklaşmak gibi.</span></p>
				<p class="paragraf"><span class="regular-metin">Ama Naoko çok daha geniş düşünüyordu. İçinde bulunduğu acı tabloyu biraz daha genişletti:</span></p>
				<p class="paragraf"><span class="regular-metin">– Sonuçta benim onunla olan sorunum, Fransa’yla olan sorunum. Burada bir panayır hayvanından başka bir şey olmadım. Bugün bile hâlâ, nereden geldiğimi öğrendiklerinde, bana “Suşiye bayılırım!” diyorlar. Hatta yanıldıkları bile oluyor ve bana Çin böreğinden söz ediyorlar. Bazen de, bana teşekkür etmek için ellerini göğüslerinin üstünde Tay usulü birleştiriyorlar. Şubat ayında, yani Çin yeni yılında bana “mutlu yıllar” diliyorlar. Artık gerçekten bıktım!</span></p>
				<p class="paragraf"><span class="regular-metin">Sandrine sandalın kıç kısmına doğru saldırıya geçmişti. Bu kokuları yeniden duyabilmek çok güzeldi. Balıkların iyotlu tadı. Zencefilin yakıcı lezzeti. Soyanın siyah acılığı. Isırıklar, ama bir âşığın ısırıkları.</span></p>
				<p class="paragraf"><span class="regular-metin">– Beni yakından tanıyınca da, diye mırıldandı Naoko, “Japon kadınlarının vajinasının daha dar olduğu doğru mu?” diye soruyorlar. Gözleri hâlâ masaya dikiliydi. </span></p>
				<p class="paragraf"><span class="regular-metin">– Gerçekten mi?</span></p>
				<p class="paragraf"><span class="regular-metin">– Fransa’ya geldiğimde, diye devam etti gözlerini masadan kaldırmadan, düşünüyordum...</span></p>
				<p class="paragraf"><span class="regular-metin">– Fransız olmak mı istiyordun?</span></p>
				<p class="paragraf"><span class="regular-metin">– Hayır. Sadece her hakka sahip bir insan olmayı. Egzotik bir mal değil. XS bir vajina değil.</span></p>
				<p class="paragraf"><span class="regular-metin">Sandrine, ağzı dolu bir halde, topu santraya koydu:</span></p>
				<p class="paragraf"><span class="regular-metin">– Ya sen, diye sordu birden, onu artık sevmediğine emin misin?</span></p>
				<p class="paragraf"><span class="regular-metin">– Kimi?</span></p>
				<p class="paragraf"><span class="regular-metin">– Passan’ı.</span></p>
				<p class="paragraf"><span class="regular-metin">– Biz artık o noktada değiliz.</span></p>
				<p class="paragraf"><span class="regular-metin">– Peki neredesiniz?</span></p>
				<p class="paragraf"><span class="regular-metin">– Bütün hesapları görme noktasında. On yıllık bir birliktelikten sonra ortak anılarımız var mı onu bile bilmiyorum. Bugün ben ona büyük bir şefkat duyuyorum, ama merhamet de. Ve ayrıca öfke de ve... (Sustu, gözleri dolmuştu.) Bir an evvel yapmamız gereken, artık aynı çatı altında yaşamamak. Birbirimize tahammül edemiyoruz, anlıyor musun?</span></p>
				<p class="paragraf"><span class="regular-metin">Sandrine küçük bir pirinç ve çiğ balık topu daha attı ağzına ve çiğnemeden yuttu. Ne kadar da güzeldi.</span></p>
				<p class="paragraf"><span class="regular-metin">– Gerçekten de bu somon...</span></p>
				<p class="paragraf"><span class="regular-metin">Naoko birden aklına bir fikir gelmiş gibi dirseklerini masaya dayadı.</span></p>
				<p class="paragraf"><span class="regular-metin">– Sana bir sır vereceğim, dedi, arkadaşına doğru yaklaşarak.</span></p>
				<p class="paragraf"><span class="regular-metin">– Hadi, söyle. Bayılırım.</span></p>
				<p class="paragraf"><span class="regular-metin">– Eğer Japonya’ya gidersen, orada asla somonlu suşi bulamazsın.</span></p>
				<p class="paragraf"><span class="regular-metin">– Bulamam mı? Neden?</span></p>
				<p class="paragraf"><span class="regular-metin">– Çünkü çok ağır ve iç bayıcıdır.</span></p>
				<p class="paragraf"><span class="regular-metin">Sandrine ona göz kırptı ve ağzına bir suşi daha attı:</span></p>
				<p class="paragraf"><span class="regular-metin">– Yani... Fransızlar gibi mi demek istiyorsun?</span></p>
				<p class="paragraf"><span class="regular-metin">Sonunda Naoko gülümsedi ve bir Kore makisi aldı.</span></p>
			</div>
		</div>
	</body>
</html>