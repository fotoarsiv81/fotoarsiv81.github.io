<html xmlns="http://www.w3.org/1999/xhtml">
	<head>
		<title>3-90.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-90.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-32"><span class="bold" style="font-size:1em;">88</span></p>
				<p class="paragraf"/>
				<p class="paragraf"><span class="regular-metin">– Seninle geliyorum.</span></p>
				<p class="paragraf"><span class="regular-metin">– Ne?</span></p>
				<p class="paragraf"><span class="regular-metin">– Nagasaki’ye. Seninle geliyorum.</span></p>
				<p class="paragraf"><span class="regular-metin">– Söz konusu bile olmaz. Bu kişisel bir iş.</span></p>
				<p class="paragraf"><span class="regular-metin">22.20. Bir taksi bulmak için koşar adımlarla yürüyorlardı. Yağmur şiddetini artırmıştı, daracık sokaklarda kabarmış bir nehir gibi akıyordu. Kapılara asılı fenerlerden yayılan ışıklar suyun yüzeyinde lal rengi yansımalar oluşturuyordu.</span></p>
				<p class="paragraf"><span class="regular-metin">– Naoko benim kız kardeşim. Bu beni de ilgilendiriyor.</span></p>
				<p class="paragraf"><span class="regular-metin">– Sana söyledim: Olmaz.</span></p>
				<p class="paragraf"><span class="regular-metin">Passan durdu ve kayınbiraderine döndü. Tufanı andıran yağmur havayı hiç serinletmiyordu. Tam tersine, fırtına insanın yüzünde patlayan binlerce ılık zerrecikle yüklüydü.</span></p>
				<p class="paragraf"><span class="regular-metin">– Bu seyahat bir aptallık, diye ekledi alçak sesle. Ve Fransa’da aptallıklar yalnız yapılır.</span></p>
				<p class="paragraf"><span class="regular-metin">Şigeru’nun, söylediklerini anladığından emin değildi – yağmurun gürültüsü sesini bastırıyordu. Ama en azından niyetini sezmiş olmalıydı: İşini yalnız halletmek, kendini başkası için feda etmek, bir Japon’un anlayacağı şeylerdi.</span></p>
				<p class="paragraf"><span class="regular-metin">Passan bu kez daha hızlı bir şekilde yeniden yürümeye başladı. Şigeru şemsiyesini açtı ve ona yetişmeye çalıştı. Görünürde hâlâ bir taksi yoktu. Olivier gerçeği kabullenmek zorundaydı: Nereye gideceğini bilmiyordu. Üstünde kemerli bir köprü bulunan bir nehrin kıyısında durdu. Salkımsöğütler sağanağın altında eğiliyor ve sanki kendi yansımalarını hayranlıkla seyrediyorlardı. Naoko olsaydı, “Japon işi” derdi.</span></p>
				<p class="paragraf"><span class="regular-metin">Şigeru onu arkada bırakıp hızlı hızlı yürümeye başladı. Ariadne’nin gizemli ipini takip ediyormuş gibi dar sokaklarda koşuyordu. Passan da peşine takıldı. 22.40. Uçağı bir saat içinde havalanacaktı. Haneda Havalimanı’na yarım saatte gidilebilirdi. Hemen bir taksi bulmak koşuluyla hâlâ uçağa yetişme şansı vardı.</span></p>
				<p class="paragraf"><span class="regular-metin">– Olivier-san!</span></p>
				<p class="paragraf"><span class="regular-metin">Şigeru bezelye rengi bir taksinin açık kapısı önünde onu bekliyordu. Passan külçe gibi kendini koltuğa bıraktı. Klimanın üflediği soğuk hava, sırılsıklam giysilerini soğuk bir film tabakasıyla kaplamıştı sanki. Arabanın içinin temizliği, okaliptüs kokusu ve işli örtüler karşısında, kendini zarif bir burjuva salonuna girmiş hipopotam gibi hissetti. </span></p>
				<p class="paragraf"><span class="regular-metin">Şoför oyalanmadan hareket etti. Şigeru ona acele etmeleri gerektiğinden bahsetmiş olmalıydı. Passan arkasına döndü ve sağanak altında silikleşen mahalleye baktı. Orada burada inatla direnen kahverengi, boynuzlu çatılar, buhar bulutları, fenerler... Aniden bir kavşağın dört köşesinde “McDonald’s” ve “Starbucks” tabelaları belirdi. Işıklı oklar, kanji biçiminde neonlar... Modern Tokyo’ya geri dönüyorlardı.</span></p>
				<p class="paragraf"><span class="regular-metin">Passan koltuğuna iyice yerleşti ve son bilgileri kafasında tarttı. Öğrendiği her şey onu Naoko’dan, evliliğinden, onunla yaşadığını sandığı yıllardan biraz daha uzaklaştırıyordu. Hayatının gizli yanları en sonunda açığa çıkmıştı. Japon tarzı gizlilikler. Buna sevinmesi gerekmez miydi? Ama şu an için düşündüğü tek şey, kılıçla yapılacak o saçma dövüştü.</span></p>
				<p class="paragraf"><span class="regular-metin">– Şaşırmana gerek yok, dedi Şigeru, onun düşüncelerini okumuş gibi.</span></p>
				<p class="paragraf"><span class="regular-metin">– Neden şaşırayım? diye, sırıtarak karşılık verdi Passan. Çocuklarımın bir delinin karnında büyümesine izin verdiğine mi? Bana bundan hiç söz etmemiş olmasına mı? Yoksa Çin Denizi’ndeki bir adada kılıç düellosuna hazırlandığına mı?</span></p>
				<p class="paragraf"><span class="regular-metin">– Ben de senin kadar sarsıldım Olivier-san.</span></p>
				<p class="paragraf"><span class="regular-metin">– Hayır, benim kadar sarsılamazsın. Esas şaşırtıcı olan da bu. Her şey tepetaklak olmuş ve sen bunu normal buluyorsun.</span></p>
				<p class="paragraf"><span class="regular-metin">– Bu </span><span class="italik" xml:lang="tr-TR">buşido</span><span class="regular-metin">, diye cevapladı Şigeru, ciddi bir ses tonuyla. “Savaşçının yolu.”</span></p>
				<p class="paragraf"><span class="regular-metin">Passan kahkahayla güldü. Samurayların onur kuralları. Saçmalığa varan bir sadakat ve onur felsefesi.</span></p>
				<p class="paragraf"><span class="regular-metin">– Bana Naoko’nun </span><span class="italik" xml:lang="tr-TR">buşido</span><span class="regular-metin">’ya göre mi hareket edeceğini söylüyorsun?</span></p>
				<p class="paragraf"><span class="regular-metin">– Bu onun doğasında var.</span></p>
				<p class="paragraf"><span class="regular-metin">Olivier yeniden gülmek istedi ama bu isteği boğazında düğümlendi. Şigeru’ya doğru eğildi. Islak giysilerinden sıcak hava dalgası yükseldi. Ter ve şehrin kalabalığının pis kokusunu duyuyordu. Korkunun ve şaşkınlığın kokusunu da.</span></p>
				<p class="paragraf"><span class="regular-metin">– Naoko’yla on yıl yaşadım, dedi dişlerinin arasından. Bana kız kardeşinin kim olduğunu öğretemezsin. Dünyada geleneksel değerlere sırtını dönmüş tek bir kişi varsa, o da Naoko’dur.</span></p>
				<p class="paragraf"><span class="regular-metin">Şigeru ellerini bacaklarının üstüne koydu. Dimdik oturuyordu, ensesi kazık gibi sertti, gözlerini yoldan ayırmıyordu. Her zamanki kaygısız kişiliğini birkaç ışık yılı geride bırakmış, törensel bir duruş sergiliyordu.</span></p>
				<p class="paragraf"><span class="regular-metin">– O ne isterse söyleyebilir, bu değerler onun damarlarında akıyor.</span></p>
				<p class="paragraf"><span class="regular-metin">Passan, Naoko’yla ilgili gözlemlerini yineleyerek şeytanın avukatlığına soyundu:</span></p>
				<p class="paragraf"><span class="regular-metin">– </span><span class="italik" xml:lang="tr-TR">Buşido</span><span class="regular-metin"> tamamen geçmişte kalmış eski bir felsefe. 1930’lu yıllarda askerlerin kitleleri cezbetmek için günün beğenisine uygun olarak yeniden gündeme getirdiği bir şey. İki milyondan fazla genç askerin hayatına mal olmuş bir yalan dolan.</span></p>
				<p class="paragraf"><span class="regular-metin">Şigeru gözlüğünü düzelttikten sonra soğukkanlı bir şekilde cevap verdi:</span></p>
				<p class="paragraf"><span class="regular-metin">– Sorun, ne dönem ne de kuralların meşruiyeti. Sorun, bu noktaya neden gelindiği. İbranilerin On Emir’i gibi, Japonların da bu eski kuralları neden benimsediği. Çünkü bu bizim içimizde Olivier-san. Yüzyıllardan beri. Oldum olası. Bizleri genlerle belirlenmiş bedenler dünyaya getirir, ama çok daha derine inersek düşüncelerden yaratılırız.</span></p>
				<p class="paragraf"><span class="regular-metin">Demek buydu. Samurayların ilkesini düşleyip durmuş olan Passan, bu kurallar karşısında hep meraklı bir yabancı olarak kalmıştı. Bu kuralları hep yadsımış olan Naoko ise bütün benliğiyle bunların etkisindeydi. Ve bugün içgüdüsel olarak, düşmanının kanıyla onurunu temizlemeye gidiyordu. </span><span class="italik" xml:lang="tr-TR">Saçmalık.</span></p>
				<p class="paragraf"><span class="regular-metin">– Ölene kadar dövüşecekler, dedi Şigeru. Bu hikâyede bir anne fazla.</span></p>
				<p class="paragraf"><span class="regular-metin">Passan somut ayrıntılara bel bağlıyordu:</span></p>
				<p class="paragraf"><span class="regular-metin">– Bir kılıç bulması gerekir.</span></p>
				<p class="paragraf"><span class="regular-metin">– On dört yaşındayken babam ona bir kılıç hediye etmişti. Çalışma odasında özenle sakladığı, eski bir parça.</span></p>
				<p class="paragraf"><span class="italik" xml:lang="tr-TR">SAÇMALIK.</span></p>
				<p class="paragraf"><span class="regular-metin">– Kılıcı yanında götürdü mü?</span></p>
				<p class="paragraf"><span class="regular-metin">– Bardan dönünce ilk işim onu kontrol etmek oldu.</span></p>
				<p class="paragraf"><span class="regular-metin">Artık ekleyecek bir şey yoktu. Yağmurun gürültüsü seslerini bastırıyor, sanki onları teselli ediyordu. Passan neredeyse bağışıklık kazanmış gibi kendini hem tehdit altında hem de güvende hissediyordu.</span></p>
				<p class="paragraf"><span class="regular-metin">Uzun bir sessizliğin ardından sordu:</span></p>
				<p class="paragraf"><span class="regular-metin">– Şansı olduğunu düşünüyor musun?</span></p>
				<p class="paragraf"><span class="regular-metin">– Bilmiyorum. Her şey Ayumi’nin antrenmanlara devam edip etmediğine bağlı.</span></p>
				<p class="paragraf"><span class="regular-metin">Sandrine’in cesedi buna en iyi cevaptı. Onu tek bir kılıç darbesiyle öldürerek, Ayumi acımasız bir deneyime sahip olduğunu kanıtlamıştı. Buna karşılık Naoko en az on yıldan beri bir </span><span class="italik" xml:lang="tr-TR">bokken</span><span class="regular-metin">’e elini bile sürmemişti. Kan banyosundan önce Nagasaki’ye ulaşması gerekiyordu. Bu onun tek şansıydı.</span></p>
				<p class="paragraf"><span class="regular-metin">Bu düşünce aklına başka bir şeyi getirdi: Artık odadaki çekmecede durmayan</span><span class="italik" xml:lang="tr-TR"> kaiken</span><span class="regular-metin">.</span></p>
				<p class="paragraf"><span class="italik" xml:lang="tr-TR">Buşido</span><span class="regular-metin"> Naoko’nun kanında olabilirdi. Babası ona öldürücü bir silah hediye ederek saçmalamış olabilirdi. Ama Passan da, o aptalca hediyeyi Naoko’ya vererek daha az saçmalamamıştı.</span></p>
				<p class="paragraf"/>
			</div>
		</div>
	</body>
</html>