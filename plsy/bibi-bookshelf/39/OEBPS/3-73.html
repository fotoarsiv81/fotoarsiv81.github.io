<html xmlns="http://www.w3.org/1999/xhtml">
	<head>
		<title>3-73.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-73.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-15"><span class="bold" style="font-size:1em;">71</span></p>
				<p class="paragraf"/>
				<p class="paragraf"><span class="regular-metin">Villanın bahçe kapısı polis şeridiyle kapatılmıştı. Bandı söktü ve uzaktan kumandasını çalıştırdı. Bir karara varmıştı. Evi satacaklardı. Kredi borcunu kapatacaklar ve kalan parayı çocuklar adına açacakları hesaba yatıracaklardı. Yıllar içinde, avro kuruyla değerlenecek bir güvence yatırımı. </span><span class="italik" xml:lang="tr-TR">Güvence.</span><span class="regular-metin"> Bugün sadece bankalar bu sözcüğü bir tepsi üstünde ona sunabilirdi. </span></p>
				<p class="paragraf"><span class="regular-metin">Bahçesine bakmadan çimenlik alanı geçti. Ağaçların dibinde lambalar yanıyordu. Plastik şeritler, direkleri dağcı halatı gibi birbirine bağlamıştı. Altlarından geçti, lateks eldivenlerini giydi ve anahtarı kilidin içinde çevirdi. </span><span class="italik" xml:lang="tr-TR">Bir hırsız gibi.</span></p>
				<p class="paragraf"><span class="regular-metin">İçeri girince her odanın ışığını yaktı. İçerisinin karanlıkla kirlenmesini istemiyordu. Mal sahibi olarak evde bir tur attı, dalgın hareketlerle birkaç yastığı, halıların köşelerini kaldırıp baktı. Bir şey aramıyordu. Zacchary’nin adamları bunu zaten yapmıştı ve bir şey bulamamışlardı. Sadece, bu eşyalara, bu duvarlara, bu eve son bir kez dokunuyordu.</span></p>
				<p class="paragraf"><span class="regular-metin">Üst katta, çocukların odasının kapısında durdu. İki yatak arasındaki koyu renkli lekeye eşikten baktı. Titremiyordu, yerinden kıpırdamıyordu. Gecenin ortasında bir buz parçası gibiydi. Davetsiz misafire güvenen, ona hiç havlamayan Diego’yu düşündü. Neden? Japon olduğu için mi? Zavallı köpeği kandırmak zor olmamıştı...</span></p>
				<p class="paragraf"><span class="regular-metin">Naoko’nun odasına girdi, ışığı yakmadı. Gün içinde birkaç parça eşya almak için de bu odaya gelmişti. Bu kez, her eşyayı uzun uzun inceledi. Cilalı ahşap dolaplar, bir kanepe, kırmızı renkli tüy yatak, başucu masası... Hepsi yerli yerindeydi. Hiç düşünmeden, geniş pencerenin önündeki yatağın kenarına oturdu.</span></p>
				<p class="paragraf"><span class="regular-metin">Böğrüne sert bir şeyin değdiğini fark etti. Elini ceketinin cebine soktu ve </span><span class="italik" xml:lang="tr-TR">kaiken</span><span class="regular-metin">’i çıkardı. Delil torbasını açtı ve bahçeden vuran ışıkların aydınlığında hançeri inceledi. Siyah ahşap kını içinde, kavisli, ince uzun, bir av köpeği gibi hep tetikte duran bir hançer. Parlak fildişi sapı fosforlu gibiydi. Aklına José Maria de Heredia’nın, zırh kuşanmış bir samurayı “siyah bir deniz kabuklusuna” benzettiği şiiri geldi. Passan da kendini sert kabuklu, keskin zekâlı bir hayvanı tutuyormuş gibi hissediyordu.</span></p>
				<p class="paragraf"><span class="regular-metin">Japonya hayallerini bir kez daha saçma buldu. Kendi boğazlarını kesen samuray kadınları. Âşık oldukları erkeğe bağlılıklarının ispatı olarak serçeparmaklarını kesen fahişeler. Kapkara olması için tanik asitle dişlerini yakan ve böylece tenlerinin beyazlığını daha belirgin kılan evli kadınlar. Hep bu ölümleri, insanın kendi bedenine verdiği bu zararları, bu fedakârlıkları düşleyip durmuştu.</span></p>
				<p class="paragraf"><span class="regular-metin">Bugün, şiddet buradaydı ve buna hiçbir anlam veremiyordu. Bir an </span><span class="italik" xml:lang="tr-TR">kaiken</span><span class="regular-metin">’i çöpe atmayı düşündü. Ama vazgeçti ve başucu masasının çekmecesine koydu.</span></p>
				<p class="paragraf"><span class="italik" xml:lang="tr-TR">Hediye hediyedir.</span></p>
				<p class="paragraf"><span class="regular-metin">Ayağa kalktı, bodruma indi. Yine ininde çalışacaktı. Guillard girdabından kurtulmuştu ama şimdi de başka bir uçurumun kıyısındaydı. Bu çok daha tehlikeliydi, çünkü bunda anlaşılmaz bir şeyler vardı.</span></p>
				<p class="paragraf"><span class="regular-metin">“O BENİMDİR.”</span></p>
				<p class="paragraf"><span class="regular-metin">Katil ne demek istemişti? Naoko değerli bir şey mi çalmıştı, bilmemesi gereken bir şey mi biliyordu? Bu yazı ailesiyle alakalı olabilir miydi? Ya da eski bir kocayla? İşte bu imkânsızdı. Çok genç yaşta Japonya’dan ayrılmıştı ve sadece ailesini ziyaret etmek için belli dönemlerde Japonya’ya gidiyordu. Hiç pişmanlık duymayan, ülkesiyle bütün köprüleri atmış bir sürgün gibi yaşamıştı her zaman. Birden, belki de bir şeylerden kaçmış olabileceğini</span><span class="regular-metin"> düşündü...</span></p>
				<p class="paragraf"><span class="regular-metin">Lambayı yaktı, derme çatma çalışma masasına oturdu ve yeniden düşündü. Bir olasılık daha vardı: Japonya’da yaptığı tutuklamalarla ilgili bir intikam...</span></p>
				<p class="paragraf"><span class="regular-metin">Ama sanmıyordu. Firardaki dolandırıcıları, kaçak bankacıları, nafaka ödemeyen kocaları, oymabaskı veya teknolojik malzeme kaçakçılarını yakalamak gibi küçük davalarda çalışmıştı. Hiçbir dostluk kurmamış, hiçbir Japon’la yakınlaşmamış, gözü başkasının tabağında olan diğer yabancılardan da uzak durmuştu. Japonya onun kişisel cennetiydi; o dönemde yalnız olmayı tercih etmişti.</span></p>
				<p class="paragraf"><span class="regular-metin">Geriye kadınlar kalıyordu. Ama o konuda da belirgin bir şey yoktu. Hiçbir macera yaşamaksızın, kadınlar onun hayallerini, fantezilerini süslüyordu. Her akşam, büyülenmiş gibi, kadınların kurban, erkeklerin işkenceci olduğu Japon pornoları seyrediyordu. Gün içinde, saat başı en az bir kere âşık oluyordu. Daima kendi kurallarına –fahişe ve güzel– riayet ederek, kendi tarzında cinsel ilişkiye de girmişti... </span></p>
				<p class="paragraf"><span class="regular-metin">Saat 23.00 olmuştu. Hayallerinden silkinip kurtuldu. Sandrine hakkında düşünmenin vakti gelmişti.</span></p>
				<p class="paragraf"><span class="regular-metin">İnancı tamdı: Kimonolarına ve </span><span class="italik" xml:lang="tr-TR">obi</span><span class="regular-metin">’lerine rağmen, arkadaşının seri cinayetlerle bir ilgisi yoktu. O bu vahşetin doğrudan hedefi değildi; bu da Pré-Saint-Gervais’deki asıl hedefin Naoko olduğunu gösteriyordu. Yine de, vicdanını rahatlatmak için onun ölümünü soruşturmalıydı. E-postalarını, Facebook sitesini araştırarak işe başlayabilirdi ama bu tür araştırmalardan pek hoşlanmıyordu. Eski usul araştırmaları tercih ediyordu.</span></p>
				<p class="paragraf"><span class="regular-metin">Ev telefonuna uzandı ve ajandasını açtı. Hayattayken Sandrine’i hiç düşünmemişti. O, inkâr ettiği bir geçmişe aitti. Japonya’dan döndüğü o döneme. Louis-Blanc’da çalıştığı yıllara. Depresyonlu günlerine. Naoko’suz hayata...</span></p>
				<p class="paragraf"><span class="regular-metin">– Alo?</span></p>
				<p class="paragraf"><span class="regular-metin">Birkaç kez karşılaştığı, Sandrine’in kız kardeşi Nathalie Dumas’nın –evlilik soyadı Bouassou’ydu– numarasını çevirmişti. Taziye dileklerinden sonra ona ablasının hastalığını sordu. Nathalie şaşırmıştı. Herkes onun ölümünü bekliyordu ama bu ölümün bir kılıç darbesiyle olacağı akıllarına gelmemişti. Kanserin nasıl hızla geliştiğini anlattı. Şubat ayındaki muayenelerde sol memesinde bir tümör saptanmıştı. Yapılan daha ileri tetkikler sonucunda karaciğerde ve rahimde metastaz saptanmıştı. Ameliyat için çok geç kalınmıştı. İlk kemoterapi, tümörde az da olsa bir gerileme sağlamıştı. Depreşme öncesi iyileşme. İkinci kemoterapi mayıs ayında yapılmıştı. Haziran ortasında ise karar verilmişti: Artık yapacak bir şey yoktu.</span></p>
				<p class="paragraf"><span class="regular-metin">Passan nezaket icabı ve karşısındakinin susmasını fırsat bilerek, cenaze töreninin ne zaman ve nerede yapılacağını sordu. Gelecek salı, Pantin Mezarlığı’ndaydı. Sandrine’in özel yaşamını sordu. Nathalie kaçamak bir cevap verdi. Düzenli, kapalı ve ölçülü bir yaşam süren ablasının hiçbir sevgilisini tanımıyordu. </span><span class="italik" xml:lang="tr-TR">Evde kalmış bir kız.</span><span class="regular-metin"> Böyle bir sözcük telaffuz edilmemişti ama ayrıntılardan çıkan buydu. Passan onun cinsel hayatı hakkında daha özel sorular sormak isterdi ama buna cesaret edemedi.</span></p>
				<p class="paragraf"><span class="regular-metin">Sandrine’in Japonya tutkusunu irdelemeyi denedi. Kız kardeşinin böyle bir şeyden haberi yoktu. Ne kimonolardan ne de naylon peruklardan haberdardı. Passan kadına teşekkür etti ve cenazeye geleceğine söz verdi. Ama gitmeyeceğini biliyordu: Cenazelerden nefret ederdi.</span></p>
				<p class="paragraf"><span class="regular-metin">Bir cumartesi gece yarısı, araştırma olanakları kısıtlıydı. Yine de, Guillard’ın holdingindeki yolsuzluğu ortaya çıkaran, mali şubedeki Jean-Pierre Jost’u, namı diğer Fatura Canavarı’nı aradı. Ailesiyle birlikte televizyon seyreden adam onu keyifsiz bir sesle cevapladı. Anlaşılan Calvini onu uyarmış ve mahkeme emri olmadan özel bilgileri ifşa ettiği için azarlamıştı.</span></p>
				<p class="paragraf"><span class="regular-metin">Passan ona olayla ilgili son bilgileri özetledi, yanıklarından söz etti, Jost sakinleşti. Olivier ondan son bir iyilik istemek için bu durumdan yararlandı.</span></p>
				<p class="paragraf"><span class="regular-metin">– Bir ölüm kalım meselesi, dedi.</span></p>
				<p class="paragraf"><span class="regular-metin">– Kimin için.</span></p>
				<p class="paragraf"><span class="regular-metin">– Benim için. Karım için. Çocuklarım için. Seçim senin.</span></p>
				<p class="paragraf"><span class="regular-metin">Adam boğazını temizledi, sonra da Passan’ın Sandrine Dumas’yla ilgili verdiği bilgileri not etti.</span></p>
				<p class="paragraf"><span class="regular-metin">– Seni ararım.</span></p>
				<p class="paragraf"><span class="regular-metin">Passan kendine sert bir kahve hazırladı. Üzerindeki boş evi hissediyordu. Yanan ışığa rağmen ev ona hüzün veriyordu. Boş bir beton yığınından farksızdı. Miadını doldurmuş bir çağa ait bir tapınak. Hiçbir özlem duymuyordu. </span><span class="italik" xml:lang="tr-TR">Uzak bir ihtimal olsa da</span><span class="regular-metin">, ikinci bir saldırı karşısında uğruna savaşması gereken bir yerdi sadece.</span></p>
				<p class="paragraf"><span class="regular-metin">Elinde kahve sürahisi ve kupasıyla yeniden masasına oturduğu sırada cep telefonu çaldı. Arayan Fatura Canavarı’ydı. Bu düzeydeki bir uzman için Sandrine Dumas’nın hesaplarına ulaşmak büyük bir başarı değildi. Sonuçlar kadının sürdürdüğü yaşamla tezat teşkil etmiyordu. Lisesi ile küçük evi arasında tatsız bir hayat süren kırklı yaşlardaki bir kadının tatsız tuzsuz yaşamını gözler önüne seriyordu. Sadece tek bir tutarsızlık vardı: Nisan ayının sonunda yirmi bin avroluk bir banka kredisi almıştı. Bu miktarda bir kredi tutarı için tıbbi kontrol şartı yoktu. </span><span class="italik" xml:lang="tr-TR">Benden sonra tufan.</span></p>
				<p class="paragraf"><span class="regular-metin">Dikkat çekici bir diğer şey de, doğrudan bununla alakalıydı: Île</span><span class="regular-metin"> de la Cité’deki bir butikten bir sürü ipek kimono satın almıştı. Kimonolara on dört bin avro, </span><span class="italik" xml:lang="tr-TR">obi</span><span class="regular-metin">’lere ise yaklaşık üç bin avro ödemişti. Ölmeden önce Sandrine kendini mutlu etmişti...</span></p>
				<p class="paragraf"><span class="regular-metin">Passan, Jost’ a teşekkür etti ve onu ailesiyle baş başa bıraktı. Bu yeni bilgiler bir işe yaramamıştı ama en azından Naoko’nun tanıklığını doğruluyordu. Bu eski dostu için üzüldüğünü hissetti. Sandrine, hayatının son döneminde, Japonya sevdalısı olmuştu. Bu şüphesiz yeni bir sevda değildi, ölüyor olması bu tutkusunu daha da artırmıştı. Can çekişmesi umutlanmasına engel olmamıştı. Naoko’nun bedeninde, takımadaların ve onun ruhunun teselli veren gölgesinde ölmek istemişti.</span></p>
				<p class="paragraf"><span class="regular-metin">Bu çağrışım, ona bir kez daha eski karısını hatırlattı. Her şeye rağmen, en inandırıcı varsayım Naoko’nun bir sırrı olduğuydu. Aslında, Naoko söz konusu olduğunda her şey mümkündü. Onun bir sığınağı andıran karakterini, zırhlı egoizmini düşündü. Japonya’da yaptığı doğumları. Parasını kıskançlık derecesinde tek başına sahiplenmesini – hiç ortak hesapları olmamıştı. Passan’ın çocuklarla geçireceği zamanı çalmak için onlarla Japonca konuşma merakını. Ve şimdi, Shinji ile Hiroki’yi alıp Tokyo’ya dönme niyetini...</span></p>
				<p class="paragraf"><span class="regular-metin">Onunla nasıl on yıl boyunca beraber olmuşlardı? Aralarında on bin kilometrelik bir fark ve bu yolun sonunda da bir açmaz vardı...</span></p>
				<p class="paragraf"><span class="regular-metin">Öfkesi karanlığın içindeki bir alev gibi yeniden canlanıyordu. Öfkesini biraz daha beslemek için Naoko’nun bütün rahatsız edici davranışlarını gözünün önüne getirdi. Günün her saatinde içtiği çayı. Raflarda üst üste duran güzellik ürünlerine duyduğu takıntıyı. Cömertlikten ziyade cimrilik belirtisi olan, küçük hediyeler alma alışkanlığını. Bitmek tükenmek bilmeyen banyolarını. Eve girer girmez gargara yapmaya başlamasını. Bazen işitmeye tahammül edemediği, kopuk kopuk konuşmasını. Bütün cümlelerine “hayır” diye başlama veya bir sözcüğün Fransızcasını bilmediğinde İngilizceye başvurma alışkanlığını. Ve özellikle de, hiçbir şey söylemeyen ve her şeyi alan, siyah, şehla gözlerini.</span></p>
				<p class="paragraf"><span class="regular-metin">Zamanla Naoko, onun Japonya idealini, hayallerini kemiren bir hastalığa, bir cüzama dönüşmüştü. Yumruklarını sıktı, öfkesinin alevlerin içinde yandığını görmek için gözlerini kapattı.</span></p>
				<p class="paragraf"><span class="regular-metin">Tam tersi oldu.</span></p>
				<p class="paragraf"><span class="regular-metin">Onları hep bir arada tutmuş olan o derin uyumu hatırladı. Passan, Naoko’nun aşkı algılama tarzını seviyordu. Sevgi gösterisi yoktu, yerli yersiz “seni seviyorum” (bu sözcükler Japoncada hiç kullanılmazdı) demek ve asla tahammül edemeyeceği diğer yapmacıklıklar yoktu...</span></p>
				<p class="paragraf"><span class="regular-metin">Jean Cocteau, Pierre Reverdy’den bir replik araklamış ve onu Robert Bresson’un bir filminin diyaloğunda kullanmıştı: “Aşk diye bir şey yoktur. Sadece aşkın kanıtları vardır.” Bir anda bu cümle evrensel bir özdeyiş haline gelmişti. Passan bu cümlede hep derin bir hakikat olduğunu hissetmişti: Aşkta sadece davranışlar önem taşır, kelimelerin hiçbir kıymeti yoktur.</span></p>
				<p class="paragraf"><span class="regular-metin">Ama Naoko davranışlarıyla sevgisini o kadar az belli etmişti ki, sözleri, davranışları haline dönüşmüştü. Gecenin ortasında, o da bir ya da iki kez, daha fazla değil, Naoko büyüleyici aksanıyla “Seni seviyorum” diye ona fısıldadığında, Passan yıldızlı gökyüzünün altında, çöldeki bir kuyunun suyunu hayranlıkla seyrediyormuş gibi olurdu.</span></p>
				<p class="paragraf"><span class="regular-metin">Hayatına anlam katmış bu iki kelime...</span></p>
			</div>
		</div>
	</body>
</html>