<html xmlns="http://www.w3.org/1999/xhtml">
	<head>
		<title>3-40.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-40.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-12"><span class="bold" style="font-size:1em;">39</span></p>
				<p class="paragraf"><span class="regular-metin">– Soyunmanız gerekiyor?</span></p>
				<p class="paragraf"><span class="regular-metin">– Neden?</span></p>
				<p class="paragraf"><span class="regular-metin">– Soyunduğunuzda söyleyeceğim.</span></p>
				<p class="paragraf"><span class="regular-metin">– Bu saçmalık da neyin nesi?</span></p>
				<p class="paragraf"><span class="regular-metin">– Bunu bir filmde gördüm ve fikri tuttum.</span></p>
				<p class="paragraf"><span class="regular-metin">– Üstümde bir mikrofon olduğunu mu düşünüyorsun?</span></p>
				<p class="paragraf"><span class="regular-metin">Jean-Pierre Levy “sen” diye hitap ediyordu. Diğeri ise “siz” diye hitap etmeyi sürdürüyordu. Daha seviyeli, daha kibardı.</span></p>
				<p class="paragraf"><span class="regular-metin">– Soyunun.</span></p>
				<p class="paragraf"><span class="regular-metin">– Sorun değil. Paraları beş saniye içinde çıkarmazsan çekip giderim. Sabah da adamlarım kelepçeleriyle seni almaya gelir. Bu oyunu benim kurallarımla oynuyoruz pislik herif. </span></p>
				<p class="paragraf"><span class="regular-metin">Gülümsedi: Aynasız yalan söylüyordu. Lüks ve güçlü arabalar satma işi ona neredeyse sadece erkeklerden oluşan bir müşteri profili kazandırmıştı. Bu maçolar arasında, yakın, neredeyse dostane ilişkiler kurduğu polisler de vardı. Levy’nin mali durumunu öğrenmek istediğini bahane ederek, birkaç telefon görüşmesi yapmak onun için yeterli olmuştu. Aynasızlar önce çekingen davranmış –ihtiyaten–, sonra dilleri çözülmüştü. Jaen-Pierre Levy çevirdiği dümenlerle tanınan biriydi. Kumarbazdı, at yarışı meraklısıydı, gırtlağına kadar borca batmıştı, iki kez boşanmıştı; tek kelimeyle batağa saplanmıştı. Onu enselemek için fırsat kollayan içişleri müfettişlerinden bahsetmeye gerek bile yoktu.</span></p>
				<p class="paragraf"><span class="regular-metin">Onun dosyası böylesine açmazda olan bir herife nasıl emanet edilmişti? Fransa yönetiminin sırrı. Bundan yakınmıyordu; başka bir dedektif olsaydı, eldivenler onu doğruca parmaklıkların ardına yollardı.</span></p>
				<p class="paragraf"><span class="regular-metin">– Pascal’ın Kumarı’nı biliyor musunuz?</span></p>
				<p class="paragraf"><span class="regular-metin">– Kahretsin, para.</span></p>
				<p class="paragraf"><span class="regular-metin">– Eğer şimdi bana satın almak istediğim şeyi vermeden giderseniz, kaybederim. Ama size parayı verir ve siz beni aldatırsanız, yine kaybederim. Makul olun. Soyunun. On dakika içinde her şey bitmiş olacak.</span></p>
				<p class="paragraf"><span class="regular-metin">Saniyeler uzadıkça uzuyordu. Artık hiç kımıldamıyor, tek bir kelime bile etmiyordu. İsteklerine boyun eğdirmenin en iyi yolu buydu. Gecenin ikisinde Levy’yi aramış, Seine-Saint-Denis’nin nadir yükseltilerinden, Neuilly-Plaisance’taki Avron Tepesi’ne çağırmıştı. Buluştukları yer, Saint-Denis Ovası’na yüz seksen dereceyle açılan ağaçlandırılmış çimenlik bir alandı. </span></p>
				<p class="paragraf"><span class="regular-metin">Şüphesiz polis çevreyi kolaçan etmek için hemen yola çıkmıştı. O ise saat beşte gelmiş ve arabasını biraz uzağa park etmişti. Çalıların arasından, Levy’nin parkın parmaklıklarının yakınında bir yere gizlenmiş olduğunu tespit etmişti. Sonunda, 06.30’da iki leş yiyici deliklerinden çıkmışlardı. Parkın giriş kapısının kilidini açmış –bir maymuncuğu vardı– ve hasmına ıssız bir patikaya kadar rehberlik etmişti. Sekizden önce burada kimse olmazdı: ne bir koşucu ne de başka biri. Değiş tokuş için ideal bir yerdi.</span></p>
				<p class="paragraf"><span class="regular-metin">Saatine baktı: Bir dakika geçmişti – ne bir kelime ne bir hareket vardı.</span></p>
				<p class="paragraf"><span class="regular-metin">Sonunda Levy bir küfür savurdu ve söyleneni yaptı. Kibarlıktan ona sırtını dönmüş ve birkaç adım uzaklaşmıştı. Hava serindi. Rüzgâr yaprakların, böğürtlenlerin ve devedikenlerinin arasında dans ediyordu. Seyrek ağaçlar nedeniyle, bu açık alan bir Afrika savanasını andırıyordu.</span></p>
				<p class="paragraf"><span class="regular-metin">Birkaç saniye sonra Levy ayakkabılarını, asker ceketini, pantolonunu çıkarmış, tabanca kılıfının kayışlarını çözmüş, hafiflemişti.</span></p>
				<p class="paragraf"><span class="regular-metin">Yeniden manzaraya doğru döndü. Güneş, tanyerinin kızıllığını delerek yükseliyordu. Vadi, küçük dalgalarla çırpınan bir denizin ışıldamasını çağrıştırarak, kirli bir pusun içinde yavaş yavaş beliriyordu.</span></p>
				<p class="paragraf"><span class="regular-metin">Mucize gerçekleşiyordu. Banliyönün yeşil parıltısı.</span></p>
				<p class="paragraf"><span class="regular-metin">Birkaç saniye boyunca, tam o anda, Seine-Saint-Denis ilçelerine hâkim olan hüzün de yok oluyordu. O an için çirkinliği, sefaleti, kargaşası görünmüyordu. Sadece balkıyan, savaşmaya hazır bir kalkan gibi parlayan ova görünüyordu.</span></p>
				<p class="paragraf"><span class="regular-metin">O anda, sadece o anda, bütün umutlara yer vardı.</span></p>
				<p class="paragraf"><span class="regular-metin">– İşte.</span></p>
				<p class="paragraf"><span class="regular-metin">Levy sadece donuyla kalmıştı. Kilolu değildi, ancak patlak bir iç lastik gibi pörsüktü. Keldi; vücudu, gri teniyle uyumlu, rengi solmuş tüylerle kaplıydı, henüz sakalı çıkmamış birine benziyordu.</span></p>
				<p class="paragraf"><span class="regular-metin">– Para nerede?</span></p>
				<p class="paragraf"><span class="regular-metin">Hemen cevap vermedi, biraz daha sabırsızlanmasını istiyordu.</span></p>
				<p class="paragraf"><span class="regular-metin">– Bana sözünü ettiğiniz şey yanınızda mı?</span></p>
				<p class="paragraf"><span class="regular-metin">– Önce para.</span></p>
				<p class="paragraf"><span class="regular-metin">– Elbette. Bir saniye.</span></p>
				<p class="paragraf"><span class="regular-metin">Deri çantasını bıraktığı ağacın yanına gitti. Ağacın yanından göz ucuyla Levy’ye baktı. Polis, otların arasına bıraktığı silahının yakınına gitmişti. Güven uyandıran bir edayla gülümsedi ve çantayı aldı. Çantanın içindeki parayı görmeden Yahudi’nin ateş etmeyeceğini biliyordu.</span></p>
				<p class="paragraf"><span class="regular-metin">Ayaklarıyla kuru dalları çıtırdatarak onun yanına döndü.</span></p>
				<p class="paragraf"><span class="regular-metin">– Çantayı yere bırak ve aç, çok yavaş.</span></p>
				<p class="paragraf"><span class="regular-metin">Levy sanki ona silahını doğrultmuş gibi konuşuyordu. Öyle sanmasına izin verdi. Yaprakların arasına gizlenmiş kuşlar şakıyordu. Kendini tuhaf bir şekilde rahat hissediyordu. Sözde parayı otların arasına bıraktı. Beş yüz avroluk banknot balyalarının ağırlığını yaklaşık olarak hesaplamıştı. Bir kilo nakit para.</span></p>
				<p class="paragraf"><span class="regular-metin">Bir eliyle çantanın tokasını açtı.</span></p>
				<p class="paragraf"><span class="regular-metin">– Geri çekil, diye emretti diğeri.</span></p>
				<p class="paragraf"><span class="regular-metin">Çıplak adam, gözlerini ondan ayırmadan ganimetine doğru yaklaştı. Bir dizini yere koydu ve deri çantanın içine baktı. Ayağa kalkmak için doğrulduğunda, artık çok geçti: Şırınga, köküne kadar ensesine girmişti. Yumruk atmaya çalıştı, ama sadece havayı dövdü. Her şey bitmişti.</span></p>
				<p class="paragraf"><span class="regular-metin">Otuz mililitre Imagene. Anında etkisini göstermişti.</span></p>
				<p class="paragraf"><span class="regular-metin">Polis otların arasına yığıldı. Kazanan çevresine bir göz attı –kimse yoktu–, sonra saatine baktı: 06.40. Planını uygulamak için yaklaşık bir buçuk saati vardı.</span></p>
				<p class="paragraf"><span class="regular-metin">Tutsağını güvenli bir yere götürecekti.</span></p>
				<p class="paragraf"><span class="regular-metin">Onu uyandırıp konuşturacaktı.</span></p>
				<p class="paragraf"><span class="regular-metin">Vereceği kimyasal maddeyi hazırlayacaktı.</span></p>
				<p class="paragraf"><span class="regular-metin">Sonra da bu sabah kullandığı yoldan evine dönecekti.</span></p>
			</div>
		</div>
	</body>
</html>