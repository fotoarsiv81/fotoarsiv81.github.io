<html xmlns="http://www.w3.org/1999/xhtml">
	<head>
		<title>3-37.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-37.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-9"><span class="bold" style="font-size:1em;">36</span></p>
				<p class="paragraf"><span xml:lang="tr-TR">İşe çatıyla başladı</span><span class="italik" xml:lang="tr-TR">. Dikkat çekici bir şey yoktu</span><span xml:lang="tr-TR">. Korkuluklar boyunca gezinen Diego’yu çağırmak için ıslık çaldı, sonra merdivene yöneldi. Hol. Odalar. Çoktan uykuya dalmış çocukların odası. Ardından, boş ve sessiz Naoko’nunki. İki banyo, sonra giysi dolapları. Işığı yakmıyordu, karanlıkta giysileri, köşe bucağı, zemini yoklamakla yetiniyordu. Naoko’nun giysilerine ve gömleklerine dokununca en ufak bir özlem duymadı. Hissettiği daha ziyade belli belirsiz bir bıkkınlıktı, bir tabuyu ihlal etmenin verdiği karmaşık bir duyguydu.</span></p>
				<p class="paragraf"><span class="regular-metin">Zemin kat. Burada da dikkat çeken bir şey yoktu. Evinde olmaktan mutluydu. Burada onu rahatlatan, kendi gerçeklerine daha fazla tutunmasını sağlayan saf, titiz, onu tüm gösterişlerden uzak tutan bir şey vardı. Aklına XX. yüzyıl mimarisinin habercisi Viyanalı Adolf Loos’un bir sözü geldi: “Modern insanın süslemeye ihtiyacı yoktur. Bundan nefret eder...”</span></p>
				<p class="paragraf"><span class="regular-metin">Salon. Yemek odası. Güvenlik alarmı. Mutfağa girdi ve buzdolabının önünde durdu. Kapısını açmak ve içinden bir Cola Zero almak için –Gaïa buzdolabını boşaltmış, temizlemiş ve yeniden doldurmuştu– kendini zorladı. Bir kez daha düşündü: Kim böyle bir şeyi yapabilirdi? Gerçekten Guillard mıydı? Bodrum katta bir tur attıktan sonra her şeyin normal olduğuna kanaat getirdi. Umutlanmaya başlamıştı: Devamı gelmeyecek bir uyarı mıydı? Yoksa ürkütücü bir şaka mı? </span></p>
				<p class="paragraf"><span class="regular-metin">Cep telefonunu aldı ve Naoko’ya bir SMS yazdı: “Her şey yolunda.” Biraz tereddüt ettikten sonra ekledi: “Öpüyorum.”</span></p>
				<p class="paragraf"><span class="regular-metin">Villanın kapısına çıktı. Gece karanlık, nemli ve çok serindi. Çimenlik alanı geçti ve çitlerin beyaz parmaklıklarının ardından adamlarına seslendi.</span></p>
				<p class="paragraf"><span class="regular-metin">– Selam kızlar. Deniz sakin mi?</span></p>
				<p class="paragraf"><span class="regular-metin">– Lanet olası bir göl demek istiyorsun herhalde.</span></p>
				<p class="paragraf"><span class="regular-metin">Jaffré örgülü saçları başına yapışık bir Siyah’tı. Üstünde kuru temizlemeden yeni çıkmış gibi duran, turuncu dikişli, plili bir kot pantolon vardı. Lestrade’ın her tarafı </span><span class="italik" xml:lang="tr-TR">piercing</span><span class="regular-metin">’lerle ve dövmelerle doluydu. Pantolonu dizkapaklarının üstünden kesilmiş, saçaklı bir kot ile üstünde 1960’lı yılların gürültücü bir rock grubu olan MC5’in resmi bulunan bir tişört giymişti.</span></p>
				<p class="paragraf"><span class="regular-metin">– Yirmi dakikada bir dolanırsınız, bu size uyar mı?</span></p>
				<p class="paragraf"><span xml:lang="tr-TR">– </span><span class="italik" xml:lang="tr-TR">Jawohl</span><span class="dipnot-numaras-" xml:lang="tr-TR"><a class="footnote-link" href="#footnote-225-13" id="footnote-225-13-backlink">13</a></span><span xml:lang="tr-TR"> albayım!</span></p>
				<p class="paragraf"><span class="regular-metin">– Bütün arabaların plakalarını kontrol edin, diye devam etti Passan. Trafik tescil şubeyi arayın. Yeleklerinizi giydiniz mi?</span></p>
				<p class="paragraf"><span class="regular-metin">– Biraz fazla abartmıyor musun?</span></p>
				<p class="paragraf"><span class="regular-metin">– Evime giren herif bir koro çocuğu değil.</span></p>
				<p class="paragraf"><span class="regular-metin">Adamlar ikna olmasalar da başlarını salladılar.</span></p>
				<p class="paragraf"><span class="regular-metin">– Gece yarısı, Fifi ile Mazoyer nöbeti devralıyor. Siz de evinize dönüp karılarınızı becerebilirsiniz.</span></p>
				<p class="paragraf"><span class="regular-metin">Bir baş hareketiyle adamları selamladı ve eve döndü. Cebine koyduğu telefonu çaldı. Bir an, Naoko’nun aradığını düşündü.</span></p>
				<p class="paragraf"><span class="regular-metin">– Guillard’ın anne ve babasını buldum, dedi Fifi.</span></p>
				<p class="paragraf"><span class="regular-metin">– Neredeler?</span></p>
				<p class="paragraf"><span class="regular-metin">– Mezarlıkta. Her ikisi de canlı canlı yakılmışlar.</span></p>
				<p class="paragraf"><span class="regular-metin">– Devam et.</span></p>
				<p class="paragraf"><span class="regular-metin">– Annenin adı Marie-Claude Ferrari.</span></p>
				<p class="paragraf"><span class="italik" xml:lang="tr-TR">Ferrari.</span><span xml:lang="tr-TR"> Guillard’ın garajları için harflerini değiştirerek kullandığı şu ünlü araba üreticisi firma gibi. Bunun gençlik hayaline bir gönderme olduğunu söylemişti. Tabii ki yalandı; bu isimler şüphesiz onun dünyaya gelmesine sebep olanlara bir göndermeydi. Tahrik, gizli nefret... Alçak annesinin yüzüne tükürürcesine bu harfleri seçmişti.</span></p>
				<p class="paragraf"><span class="regular-metin">– Livry-Gargan’da bir kuaför salonu işletiyormuş. İzini bulmakta hiç güçlük çekmedim, çünkü ebe kadın onu hatırlıyordu...</span></p>
				<p class="paragraf"><span class="regular-metin">– Nasıl öldüğünü anlat.</span></p>
				<p class="paragraf"><span class="regular-metin">– 2001’in bir Temmuz akşamı, salonunda kebap olmuş. Yangının sebebi bulunamamış.</span></p>
				<p class="paragraf"><span class="regular-metin">Hep Guillard’ın muhteşem dönüşünü yaptığı yıl. Doğduğu hastaneyi yaktıktan sonra öz annesini öldürmüştü. Piroman Guillard. Ana baba katili Guillard.</span></p>
				<p class="paragraf"><span class="regular-metin">– Yangının tam tarihi?</span></p>
				<p class="paragraf"><span class="regular-metin">– 17 Temmuz. Guillard’ın doğum günü. Hiç şüphe yok, bunu o yaptı. Soruşturmadan bir şey çıkmamış ama yangının bir kundaklama olduğu kesin.</span></p>
				<p class="paragraf"><span class="regular-metin">– Kocası da yanında mıymış?</span></p>
				<p class="paragraf"><span class="regular-metin">– Anlamadın. Guillard’ın biyolojik babasının adı Marc Campanez. Herif kırk yıldan beri Marie-Claude’u görmemiş. Bin kilometre uzakta ölmüş. Kadının ölümünden iki ay sonra.</span></p>
				<p class="paragraf"><span class="regular-metin">– Onu nasıl buldun?</span></p>
				<p class="paragraf"><span class="regular-metin">– Yine ebe kadının sayesinde. Marie-Claire’i hatırladı. Marie-Claire, çocuk kusurlu olduğu için Campanez’in onu terk ettiğini söyleyerek sürekli ağlıyormuş.</span></p>
				<p class="paragraf"><span class="regular-metin">Passan, Guillard’ın karanlıktaki bir alevi andıran öfkesini anlıyordu. O da kendi soruşturmasını yapmış olmalıydı. Aynı bilgilere ulaşmış ve anne babasının bir hilkat garibesi olduğu için onu terk ettiklerini öğrenmişti.</span></p>
				<p class="paragraf"><span class="regular-metin">– Ebe kadın bu konuyla ilgili olarak sorgulanmış mı?</span></p>
				<p class="paragraf"><span class="regular-metin">– Bana bir şey söylemedi.</span></p>
				<p class="paragraf"><span class="regular-metin">– Campanez’in ölümü hakkında ne biliyoruz?</span></p>
				<p class="paragraf"><span class="regular-metin">– Emekli olunca Sète’in iç kesimlerine yerleşmiş. Cesedini çam ormanında yanmış arabasının içinde bulmuşlar. Cinayet olduğu açık. Koltuklar benzin kokuyormuş. Otopsi raporuna göre ölüm sebebi dumandan boğulma. Polis birçok ipucunu kovalamış, ama sonuç olarak hiçbir şey bulamamışlar.</span></p>
				<p class="paragraf"><span class="regular-metin">– Neden birçok ipucu?</span></p>
				<p class="paragraf"><span class="regular-metin">– Campanez eskiden Saint-Denis’de polis memuruymuş. Bir intikam olduğunu düşünmüşler. Ama soruşturma aniden yön değiştirmiş. Dosya rafa kaldırılmış.</span></p>
				<p class="paragraf"><span class="regular-metin">Guillard, bir polis çocuğu ve bir evlatlık... Olivier ateşin ısısını hissediyor, alevlerin çıtırtısını duyuyordu. Akdeniz çamlarının altında yanan yaşlı adamı gözünün önüne getiriyordu. Kestiği saçlar alev alırken ve çevresini saran saç spreyi, deodorant gibi yanıcı maddeler patlarken kıvranan kadını...</span></p>
				<p class="paragraf"><span class="regular-metin">– Bulduklarının tümü bu kadar mı?</span></p>
				<p class="paragraf"><span class="regular-metin">– Bana topu topu iki saat verdin.</span></p>
				<p class="paragraf"><span class="regular-metin">– Anne babayı biraz daha eşele. Onlar hakkında mümkün olduğunca çok bilgi istiyorum. Neye benzediklerini görmek, köklerini öğrenmek istiyorum. Diğer konuda bir ilerleme kaydettin mi?</span></p>
				<p class="paragraf"><span class="regular-metin">– Hangi diğer konu?</span></p>
				<p class="paragraf"><span class="regular-metin">– Guillard’ın yaşadığı bölgelerdeki yangınlar.</span></p>
				<p class="paragraf"><span class="regular-metin">– Zamanım olmadı.</span></p>
				<p class="paragraf"><span class="regular-metin">– Şimdi bu işin peşine düş.</span></p>
				<p class="paragraf"><span class="regular-metin">– Saat 22.00.</span></p>
				<p class="paragraf"><span class="regular-metin">– İtfaiyeyi ara. Jandarmayı. Sigorta şirketlerini. Sende Guillard’ın yaşadığı yerlerin listesi var. Tarihler de. Büyücü olmaya gerek yok.</span></p>
				<p class="paragraf"><span class="regular-metin">– Öyle diyorsun ama gece yarısı sende olmam gerekiyor.</span></p>
				<p class="paragraf"><span class="regular-metin">– Boş ver! Mazoyer’le birlikte başımızın çaresine bakarız.</span></p>
				<p class="paragraf"><span class="regular-metin">Passan okulunu, kendi evini ateşe vermeye kalkışan bir yeniyetmenin saplantısını artık çok net olarak anlıyordu, çünkü onu tutsak eden bu karma bedenin içinde kendisi de yanıyordu.</span></p>
				<p class="paragraf"><span class="regular-metin">– Senin orada durumlar nasıl? diye sordu Fifi.</span></p>
				<p class="paragraf"><span class="regular-metin">– Her şey yolunda.</span></p>
				<p class="paragraf"><span class="regular-metin">– Öyleyse birkaç saat uyumaya çalış.</span></p>
				<p class="paragraf"><span class="regular-metin">Yardımcısına teşekkür etti ve telefonu kapattı. Hâlâ leş gibi koktuğunu –ter, korku, maymun– fark etti, geceye özgü kokularıyla bahçesi bile bunu hafifletememişti.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-13-backlink" id="footnote-225-13">13</a><span class="char-style-override-8">.</span><span class="char-style-override-8"> </span><span class="char-style-override-9">“Baş üstüne” anlamında Almanca sözcük. (ç.n.)</span></p>
					</div>
				</div>
			</div>
		</div>
	</body>
</html>