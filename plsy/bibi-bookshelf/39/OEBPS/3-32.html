<html xmlns="http://www.w3.org/1999/xhtml">
	<head>
		<title>3-32.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-32.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-4"><span class="bold" style="font-size:1em;">31</span></p>
				<p class="paragraf"><span class="regular-metin">İki saatten beri Passan Çocuk Esirgeme’nin Patrick Guillard’la ilgili dosyasını inceliyordu. Öğle saatlerinde Chris’Belle’e geri dönmüştü. Vernant elinde belgelerle onu bekliyordu. Olivier dosyaya şöyle bir göz atmış, sonra koşar adımlarla bardan ayrılmıştı. Diğeri ondan bir söz almak için Passan’ı durdurmuştu. Ama söz almak yerine karaciğerine bir yumruk yemişti. </span></p>
				<p class="paragraf"><span class="regular-metin">Polis Nanterre-Parc’a kadar son sürat gitmiş, ardından kendini üçüncü kattaki ofisine kapatmış, bütün dosyaları çıkarmış, kimse rahatsız etmesin diye de hepsini kapının önüne yığmıştı. Hermafroditin köklerine inmeden önce klimayı en serin konuma ayarlamıştı.</span></p>
				<p class="paragraf"><span class="regular-metin">Bu arada Isabelle Zacchary, Stains’deki atölyeyle ilgili rapor vermek için onu aramıştı. Guillard’ı suçlayabilecek hiçbir şey yoktu. Parmak izleri her taraftaydı, ama ne cesette ne de cesedin üzerinde kullanılan cerrahi aletlerde parmak izi vardı. Adamın giysilerinde de ne maktule ait biyolojik bir kalıntı ne de kurbanla bağlantı kuracak bir iz bulunmuştu. Ayrıca atölyede ne şırınga ne de potasyum klorür bulunmuştu. Passan bir yorum yapmadı. Pisliğin bebeği yakarken tüm bunları da yaktığını düşünüyordu.</span></p>
				<p class="paragraf"><span class="regular-metin">Arka kapıdan başka bir adamın sözüm ona kaçmasına gelince, “Neden olmasın?” varsayımı hâlâ devam ediyordu. Evet, bir başka çıkış vardı. Kilitli değildi ve üzerinde Guillard’ınkiler dışında başka parmak izi yoktu. Onu suçlamak için bu yeterli değil miydi? Hayır. Zacchary’yi dinlerken, Passan hâlâ eldivenleri –katil ile kurbanını ilişkilendirecek tek kanıtı– düşünüyordu.</span></p>
				<p class="paragraf"><span class="regular-metin">Boş araziye geri dönmeli, aramaya devam etmeliydi.</span></p>
				<p class="paragraf"><span class="regular-metin">Levy’den hiç haber alamamıştı, almayı da beklemiyordu. Yeni bir şeyler bulunmuş olsa da, bundan en son onun haberi olacaktı. Karantinadaydı ve neden olduğunu biliyordu: Yakınlarda dolanıp durduğu müddetçe soruşturma şüpheli bir hal alacaktı... O. J. Simpson’ın serbest kalmasını sağlayan şeylerden biri, soruşturmayı yürüten dedektifin tek bir telefon konuşmasında kırk kereden fazla “Zenci” kelimesini kullanması olmuştu. Bu tek bir ayrıntı bile, beysbol oyuncusuyla ilgili kanıtların değersizleşmesine yeterli olmuştu. Eğer Levy inandırıcı olmak istiyorsa, Passan’ı bu işten uzak tutmakla iyi ediyordu.</span></p>
				<p class="paragraf"><span class="regular-metin">Guillard’ın dosyası son derece verimliydi. İlk satırlardan itibaren Passan kendini bildik zeminde buldu. Danışman eğitimciler. Evlatlık çocuklar. Ebeveyn değişimleri. Bakıcı aile. Koruyucu aile... Çok iyi bildiği terimler. Passan zanlıya en ufak bir empati duymamıştı ama dosyasını okuyunca kuşkusuz durumu kabullenmişti: İkisi de aynı pislikten çıkmıştı.</span></p>
				<p class="paragraf"><span class="regular-metin">İlk sayfalarda önemli bir bilgi vardı: Guillard, Aubervilliers’deki Sainte-Marie Tıp Fakültesi’nde dünyaya gelmişti. Bir çocuk doğumdan sonra anne babası tarafından reddedildiğinde, doğum yeri olarak ilgili ilçe belediyesinin adı yazılırdı. Oysa Guillard’ın nüfus fişinde doğum yeri olarak Saint-Denis yazıyordu. Bunu belirten memur, izleri biraz daha karartmak için bu engeli de eklemişti – tabii bu basit bir hata da olabilirdi.</span></p>
				<p class="paragraf"><span class="regular-metin">Bu durumda her şeye sıfırdan başlamak gerekiyordu. Hastaneye gitmeliydi. Kayıtları kontrol etmeliydi. İsmi ve yüzü olmayan annenin kimliğini belirlemeliydi. Tabii doğum tarihinde bir tahrifat yapılmadığını umut ederek. Tuhaf olan bir başka şey daha vardı: Anne babası tarafından reddedilmiş bir çocuğa genellikle üç isim seçildiği için, üçüncüsü resmi soyadı olurdu, bu durumda “Guillard” adı nereden geliyordu? Nüfustaki memurun bir uydurması olabilir miydi? Bunu bilmek imkânsızdı.</span></p>
				<p class="paragraf"><span class="regular-metin">Kanun, doğum yapan anneye kararını bir daha düşünmesi için altmış gün süre verirdi. Ayrıca “yasal temsilcilerinin onayı”yla çocuğa “doğru ile yanlışı ayıracak yaşa” geldiğinde okuması için bir mektup bırakmasına da izin verilirdi. Guillard’ın annesi fikrini değiştirmemişti. Ve hiçbir şey bırakmamıştı. Bunun üzerine Patrick evlat edinilebilir bir çocuk olmuş ama kimse ona talip olmamıştı. Her alanda olduğu gibi, evlatlık alanlar da takımın en kötüsünden uzak dururdu.</span></p>
				<p class="paragraf"><span class="regular-metin">Bu da ikisinin ortak bir noktasıydı: Passan da evlatlık olarak kabul edilmemişti. Ama bunun başka bir sebebi vardı: O hiçbir zaman bir öksüz olmamıştı. Bir keş olan annesi hayatta, ama uzaktaydı. Bir gün Sikkim’deki bir aşramda meditasyon yapıyordu. Bir başka gün, Pondiçeri’nin kuzeyindeki Auroville’de bir toplulukla yaşıyordu. Sonra Tibet sınırındaki Zhongdian’da bir detoks kürüne katılıyordu. Ardından, Kali’de kurban sunan Hindu bir üstadın tilmizi olarak Kalküta’da ortaya çıkıyordu. Passan ondan gelen ender mektupları kuşkuyla okuyordu. Onu, ayaklarının dibinde boğazlanmış bir keçiyle, kanın ve çiçeklerin içinde bata çıka yürürken hayal ediyordu. Annesi son noktayı koyduğunda Passan yirmi yaşındaydı. Bir aile oluşturmak için biraz geçti.</span></p>
				<p class="paragraf"><span class="regular-metin">Guillard gibi, o da hafta sonlarını boş yurtlarda geçirmiş, sürü halinde tatillere çıkmış, yargıçlar ile eğitimciler arasında sürekli gidip gelmişti. Yüreğini kurutan, amaçsız ve hedefsiz bir sevgi açlığı duymuştu. Bu sevgi ve şefkat yoksunluğu onu sertleştirmişti.</span></p>
				<p class="paragraf"><span class="regular-metin">Çocuk Guillard da hiçbir yerde uzun süre yaşamamıştı. Bu eğitimle alakalı olmaktan çok vekâlet süresiyle alakalıydı. Dosyada eğitimcilerin adları, adresleri ve telefon numaraları vardı, ama Olivier kimsenin bu konuda konuşmayacağını biliyordu. Tek kozu şanstı. 1984 yılında, Guillard, Bagnolet’deki Jules-Guesde Yurdu’nda kalmıştı. Passan da orada birkaç yıl geçirmişti. Telefon etmeyi düşündü, sonra oraya gitmenin daha etkili olacağına kanaat getirdi.</span></p>
				<p class="paragraf"><span class="regular-metin">Yola çıkmadan önce yine de birkaç yurtla ve çocuk barınağıyla temas kurdu. Her yerde aynı sessizlik vardı. Ya hiçbir şey bilmeyen çok genç görevlilerle ya da hafıza sorunları yaşadığını iddia eden çok yaşlı eğitimcilerle konuştu. Ailelerde de durum neredeyse aynıydı. Bununla birlikte, Clichy-sous-Bois’da oturan ve 1982’de Guillard’ı yanına kabul eden, Janine Lestaix adlı bir kadınla birkaç kelime konuşmayı başardı. Kadın “görmem lazzım” ya da “fotograf yok” diyerek, her cümlede telaffuz hatası yapıyordu. Zihinsel yetileri pek yerinde değilmiş gibiydi.</span></p>
				<p class="paragraf"><span class="regular-metin">Birçok kez de Patrick Patricia demişti. Passan bunu fark edince de kadın anlamsız bir cevap vermişti:</span></p>
				<p class="paragraf"><span class="regular-metin">– Avukatımla görüşmem lazzım.</span></p>
				<p class="paragraf"><span class="regular-metin">Patrick/Patricia... Demek çocuğun cinsiyetindeki belirsizlik ergenlik döneminde iyice artmıştı. Belki de bir ameliyat geçirmişti ama tıbbi dosyasında bu da sansürlenmişti. Bu daha sonraki bir araştırmanın konusuydu.</span></p>
				<p class="paragraf"><span class="regular-metin">Passan telefonu kapatıp Fifi’yi aradı:</span></p>
				<p class="paragraf"><span class="regular-metin">– Binada mısın?</span></p>
				<p class="paragraf"><span class="regular-metin">– Karton kutuları hazırlıyoruz.</span></p>
				<p class="paragraf"><span class="regular-metin">– Bir dakika yukarı gelsene.</span></p>
				<p class="paragraf"><span class="regular-metin">Passan, Fifi’yi beklerken kendini sorguluyordu. Guillard çocukluğunun geçtiği yere ne zaman dönmüştü, o da dosyasını ele geçirmiş olabilir miydi? Onu dünyaya getirmiş olanları aramış ve bulmuş muydu?</span></p>
				<p class="paragraf"><span class="regular-metin">– N’aber tonton?</span></p>
				<p class="paragraf"><span class="regular-metin">Passan başını kaldırdı. Odaya giren Fifi öksürecekmiş gibi yaptı ve içerideki tozları eliyle uzaklaştırmaya çalıştı.</span></p>
				<p class="paragraf"><span class="regular-metin">– Yeni bir şey var mı? diye sordu Passan, Fifi kapıyı kapatırken.</span></p>
				<p class="paragraf"><span class="regular-metin">– Maalesef, hiçbir şey yok.</span></p>
				<p class="paragraf"><span class="regular-metin">Villasında yapılan incelemelerden bir netice alınamamıştı. Olay yeri inceleme ekibinin aldığı örneklerden de bir şey çıkmamıştı. Hayvanın otopsisi devam ediyordu.</span></p>
				<p class="paragraf"><span class="regular-metin">– Otopsiyi kim yapıyor?</span></p>
				<p class="paragraf"><span class="regular-metin">– Bir veteriner. Sana telefonunu veririm.</span></p>
				<p class="paragraf"><span class="regular-metin">– Peki hayvan nereden alınmış?</span></p>
				<p class="paragraf"><span class="regular-metin">– </span><span class="italik" xml:lang="tr-TR">Pet-shop</span><span class="regular-metin">’lara, hayvanat bahçelerine, hayvan ithalatıyla uğraşan şirketlere bakılıyor ama hiçbir sağlık belgesi olmayan bir orangutanı da pekâlâ internetten satın alabilirsin.</span></p>
				<p class="paragraf"><span class="regular-metin">– Gümrükler?</span></p>
				<p class="paragraf"><span class="regular-metin">– Onlar da araştırılıyor. Ama Reza başka bir konuda bizi sıkıştırıyor.</span></p>
				<p class="paragraf"><span class="regular-metin">Passan ayağa kalkmadan, oturduğu yerden fotokopileri uzattı.</span></p>
				<p class="paragraf"><span class="regular-metin">– Bunlar ne?</span></p>
				<p class="paragraf"><span class="regular-metin">– Guillard’ın dosyasının bir sureti.</span></p>
				<p class="paragraf"><span class="regular-metin">– Hangi dosya?</span></p>
				<p class="paragraf"><span class="regular-metin">– Çocuk Esirgeme’deki dosya.</span></p>
				<p class="paragraf"><span class="regular-metin">– Planım işledi mi?</span></p>
				<p class="paragraf"><span class="regular-metin">– Mükemmel bir şekilde. Dosyada Guillard’ın kaldığı merkezlerin, yurtların ve ailelerin hepsi var. Başlangıç olarak, doğduğu hastaneye git. Anne ile babanın izini bulmaya çalış.</span></p>
				<p class="paragraf"><span class="regular-metin">– Passan, buna zaman yok...</span></p>
				<p class="paragraf"><span class="regular-metin">Başkomiser ayağa kalktı ve Fifi’yi ceketinin yakasından kavradı:</span></p>
				<p class="paragraf"><span class="regular-metin">– Bunu bana borçlusun, anladın mı?</span></p>
				<p class="paragraf"><span class="regular-metin">Fifi başını salladı. Passan onunla ilgili birçok şeyin duyulmasına engel olmuştu: emre itaatsizlik, sarhoşluk, aşırı doz, zor kullanma ve şiddete başvurma... Ayrıca narkotikle birlikte şehir içinde küçük çaplı uyuşturucu kaçakçılığı. El konulan malları çok düşük fiyattan satma...</span></p>
				<p class="paragraf"><span class="regular-metin">Başkomiser kapıyı açarak emretti:</span></p>
				<p class="paragraf"><span class="regular-metin">– Yeni bir şey olduğunda beni ara.</span></p>
				<p class="paragraf"><span class="regular-metin">– Sen nereye gidiyorsun?</span></p>
				<p class="paragraf"><span class="regular-metin">– Küçük bir ziyaret. </span></p>
			</div>
		</div>
	</body>
</html>