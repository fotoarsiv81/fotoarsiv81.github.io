<html xmlns="http://www.w3.org/1999/xhtml">
	<head>
		<title>3-3.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-3.html" xml:lang="en-GB">
			<div class="Basic-Text-Frame-1">
				<p class="split"/>
				<p class="paragraf"/>
				<p class="arabaslik-orta" id="toc_marker-1-3"><span class="bold" style="font-size:1em;">3</span></p>
				<p class="paragraf"/>
				<p class="paragraf"><span class="regular-metin">Bir saat sonra Olivier Passan yeni ofislerindeki duşun altında gözlerini kapattı. Su sanki ona güç veriyordu. Sadece kiri, teri temizlemekle kalmıyor, yanık et kokularını, gözünün önünden bir türlü gitmeyen işkence edilmiş bedenlerin görüntülerini, ölümün ve yıkımın neden olduğu fizyolojik ve ruhsal gerilimi de yok ediyordu. Suyun altında başını öne eğdi. Su serin, neredeyse soğuktu. Fışkıran su bedenini acıtıyor, cildini kızartıyor, kafasına hızla iniyordu.</span></p>
				<p class="paragraf"><span class="regular-metin">Sonunda duştan çıkıp kurulandı. Kendini yenilenmiş hissediyordu. Nanterre’de, Trois-Fannot Sokağı’ndaki Adli Polis Merkezi’nin yeni yeri son derece etkileyiciydi. Yüksek teknolojiyle donatılmış, geniş ve sade bir mekândı, Quai des Orfèvres’in</span><span class="dipnot-numaras-"><a class="footnote-link" href="#footnote-225-1" id="footnote-225-1-backlink">1</a></span><span class="regular-metin"> karanlık labirentiyle hiç ilgisi yoktu. 36 numaradaki yenileme çalışmalarının başlaması beklenirken buraya birçok birim yerleştirilmişti. Ancak çalışmalar için ayrılan fonun yetersiz olması nedeniyle, çok yakında herkesin buraya taşınacağına dair söylentiler vardı.</span></p>
				<p class="paragraf"><span class="regular-metin">Gövdesi çıplak bir halde, lavabonun üstündeki aynada kendine baktı. Aşırı zayıf bir yüz, köşeli bir çene, alabros kesilmiş saçlar – bir polisten ziyade bir komando görüntüsü. Çok kısa kesilmiş saçların altında, ince ve düzgün yüz hatları. Gözlerini karnına doğru indirdi. Belirgin kaslar, sert hatlar. Bu tablo spor salonunda geçirdiği uzun saatlerin bir sonucuydu. Passan fiziksel formunu korumak kaygısıyla vücut çalışmıyordu. Estetik kaygılar sebebiyle de değildi. İnandığı için bu sporu yapıyordu – sadece iradesini ispatlamak için.</span></p>
				<p class="paragraf"><span class="regular-metin">Soyunma odasına geri döndü, eski elbiselerini giydi ve asansöre yöneldi. İkinci kat. Çelik strüktür. Cam duvarlar. Gri halısı. Bu monotonluğu, bu soğukluğu seviyordu.</span></p>
				<p class="paragraf"><span class="regular-metin">Fifi duş yapmış, saçlarını taramış, kahve makinesinin önünde kıpırdanıp duruyordu.</span></p>
				<p class="paragraf"><span class="regular-metin">– Çalışmıyor mu?</span></p>
				<p class="paragraf"><span class="regular-metin">Punk makineye şiddetli bir tekme savurdu:</span></p>
				<p class="paragraf"><span class="regular-metin">– Şimdi çalışıyor.</span></p>
				<p class="paragraf"><span class="regular-metin">Dumanı tüten bardağı aldı ve amirine uzattı. Makineyi yeniden tekmeleyerek bir başka kahve daha aldı. Delik deşik cildi ıslak saçlarının altında çok daha fazla örselenmiş gibi görünüyordu.</span></p>
				<p class="paragraf"><span class="regular-metin">Sessizce kahvelerini içtiler. Tek bir bakışla birbirlerini anladılar. Başka şeylerden bahsetmeleri lazımdı. Her ne pahasına olursa olsun üzerlerindeki baskıyı atmaları gerekiyordu. Ancak sessizlik uzayıp gidiyordu. Meslekleri dışında sadece tek bir ortak konuları vardı: Özel hayatlarındaki karmaşa.</span></p>
				<p class="paragraf"><span class="regular-metin">Sessizliği bozan Fifi oldu:</span></p>
				<p class="paragraf"><span class="regular-metin">– Naoko’yla aranız nasıl?</span></p>
				<p class="paragraf"><span class="regular-metin">– Boşanıyoruz. Resmi olarak.</span></p>
				<p class="paragraf"><span class="regular-metin">– Ya evi ne yapacaksınız? Satacak mısınız?</span></p>
				<p class="paragraf"><span class="regular-metin">– Hayır. Şimdi sırası değil. Ev kalıyor.</span></p>
				<p class="paragraf"><span class="regular-metin">Yardımcısı kuşkulu gibiydi. Gayrimenkulle ilgili olarak alınan bu kararın Passan’ın dertlerine çare olmadığını biliyordu.</span></p>
				<p class="paragraf"><span class="regular-metin">– Evde kim kalacak? diye sordu, tereddüt ederek.</span></p>
				<p class="paragraf"><span class="regular-metin">– İkimiz de. Sırayla.</span></p>
				<p class="paragraf"><span class="regular-metin">– Nasıl yani?</span></p>
				<p class="paragraf"><span class="regular-metin">Passan kâğıt bardağını buruşturup çöp kutusuna attı:</span></p>
				<p class="paragraf"><span class="regular-metin">– Evde sırayla oturacağız. Her birimiz bir hafta.</span></p>
				<p class="paragraf"><span class="regular-metin">– Peki, ya çocuklar?</span></p>
				<p class="paragraf"><span class="regular-metin">– Onlar evde kalacaklar. Okul değiştirmeyecekler. Çok düşündük: Onların bu durumu en az travmayla atlatmaları gerekiyor.</span></p>
				<p class="paragraf"><span class="regular-metin">Fifi bir kez daha şüpheli bir ifadeyle sustu.</span></p>
				<p class="paragraf"><span class="regular-metin">– Şimdi herkes böyle yapıyor, diye ekledi Passan. Sanki kendini ikna etmeye çalışıyordu.</span></p>
				<p class="paragraf"><span class="regular-metin">Komiser de kâğıt bardağından kurtuldu:</span></p>
				<p class="paragraf"><span class="regular-metin">– Bu aptalca bir fikir. Bir süre sonra onlar sizi evlerinde misafir olarak görmeye başlayacaklar. Kendi çatınız altında birer turiste dönüşeceksiniz. </span></p>
				<p class="paragraf"><span class="regular-metin">Passan gerildi. Haftalardır bu kararı ölçüp biçiyor, bunun tek çözüm olduğuna kendini inandırmaya çalışıyordu. Haftalardan beri olası bütün pürüzleri giderme gayreti içindeydi.</span></p>
				<p class="paragraf"><span class="regular-metin">– Ya öyle olacak ya da sığınağımda yaşamaya devam edeceğim.</span></p>
				<p class="paragraf"><span class="regular-metin">Altı aydan beri, villanın bodrum katında oturuyordu. Bahçe hizasındaki küçük pencerelerden giren ışıkla aydınlanan bu mekânda bombardıman korkusuyla saklanan biri gibi yaşıyordu.</span></p>
				<p class="paragraf"><span class="regular-metin">– Daha da kötüsü ne, biliyor musun? diye devam etti Fifi. Eve hiç kadın atmayacak mısın? Naoko çarşafların arasında onların külotlarını bulmayacak mı? Onun aynı yatakta uyuyacağını mı sanıyorsun?</span></p>
				<p class="paragraf"><span class="regular-metin">– Bu gece başlıyoruz, dedi Passan, daha fazla uzatmamak için. Bu hafta Naoko evde kalacak. Ben Puteaux’da kiraladığım stüdyoya yerleşeceğim.</span></p>
				<p class="paragraf"><span class="regular-metin">Punk üzüntüyle başını salladı. Passan karşı hücuma geçti:</span></p>
				<p class="paragraf"><span class="regular-metin">– Ya sen? Aurélie nasıl?</span></p>
				<p class="paragraf"><span class="regular-metin">Fifi kendine yeni bir kahve almak için makineye para atarken sırıttı:</span></p>
				<p class="paragraf"><span class="regular-metin">– Önceki gece düzüşürken uyuyakaldı.</span></p>
				<p class="paragraf"><span class="regular-metin">Kâğıt bardağı makineden aldı ve kahvesine üflerken sordu:</span></p>
				<p class="paragraf"><span class="regular-metin">– Bu iyiye işaret, öyle değil mi?</span></p>
				<p class="paragraf"><span class="regular-metin">Kahkahalarla güldüler. Bu, Doğumcu’nun yaptığı korkunç şeyleri hatırlamaktan çok daha iyiydi.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-1-backlink" id="footnote-225-1">1</a>. Quai des Orfèvres: Paris, Île de la Cité, 36 numarada bulunan Paris Emniyet Müdürlüğü ile Paris Valiliği’ne verilen ad. (ç.n.)</p>
					</div>
				</div>
			</div>
		</div>
	</body>
</html>