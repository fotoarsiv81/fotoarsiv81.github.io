<html xmlns="http://www.w3.org/1999/xhtml">
	<head>
		<title>3-44.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-44.html" xml:lang="en-GB">
			<div class="Basic-Text-Frame-1">
				<p class="split"/>
				<p class="paragraf"/>
				<p class="paragraf"/>
				<p class="paragraf"/>
				<p class="arabaslik-orta" id="toc_marker-2-16"><span class="bold" style="font-size:1em;">43</span></p>
				<p class="paragraf"><span class="regular-metin">Yarım saat sonra Süper Mario gelmişti.</span></p>
				<p class="paragraf"><span class="regular-metin">Sivil hayatta, “ev sineması” uzmanı bir mühendisti. 18. Bölge’de bir mağazası vardı; bir evin salonunu </span><span class="italik" xml:lang="tr-TR">high-tech</span><span class="regular-metin"> bir sinema salonuna dönüştürmek için gereken her tür malzemeyi satıyordu. Ayrıca tezgâh altından ses donanımları, güvenlik kameraları, alarm sistemleri ve son model dinleme cihazları da teklif ediyordu. Röntgencilere, kıskanç kocalara, paranoyak mülk sahiplerine hitap eden teknoloji harikaları.</span></p>
				<p class="paragraf"><span class="regular-metin">Passan, Louis-Blanc Sokağı’ndaki 10. Bölge Merkez Karakolu’nda çalışırken, bir röntgencilik olayında onu köşeye kıstırmıştı. Deneme kabinlerinden, kadın tuvaletlerinden, havuzların soyunma odalarından alınmış fotoğraflar internette dolaşıyordu. Sistemi kuran adamın ismi Michel Girard’dı, masum olduğuna yeminler ediyordu – o sadece malzemeyi tedarik etmişti. Passan onun doğru söylediğini teyit etmişti. Günün veya gecenin herhangi bir saatinde gizli –ve para almadan– bir dinleme yapmak için çağırıldığında gelmesi koşuluyla adını soruşturma dosyasından çıkarmıştı.</span></p>
				<p class="paragraf"><span class="regular-metin">– Her şeyi getirdim, dedi adam. (İki elinde birer valiz vardı.) Tam olarak ne istiyorsun?</span></p>
				<p class="paragraf"><span class="regular-metin">– İçeri gir. Anlatacağım.</span></p>
				<p class="paragraf"><span class="regular-metin">Herkes ona Süper Mario diyordu, çünkü casusların dünyasında dinleme cihazı yerleştirenlere “tesisatçı” denirdi. Üstelik, Girard kırmızı kasketi ve siyah bıyıklarıyla bu bilgisayar oyununun kahramanına benziyordu. Ama o birinci kuşak bir Mario’ydu. Altmışlı yaşlardaydı, kırışık bir cildi, mor halkalarla çevrili gözleri, ponza taşı gibi delik deşik, yuvarlak bir burnu vardı.</span></p>
				<p class="paragraf"><span class="regular-metin">Numune alma işleminin bittiği mutfağa geçtiler. Passan kapıyı kapattı, kahve ikram etti ve fazla ayrıntıya girmeden durumu özetledi:</span></p>
				<p class="paragraf"><span class="regular-metin">– Her şeyi görmek, her şeyi işitmek istiyorum, yirmi dört saatin yirmi dört saati.</span></p>
				<p class="paragraf"><span class="regular-metin">– Olmuş bil.</span></p>
				<p class="paragraf"><span class="regular-metin">– Her yere koy. Tuvaletler ve banyolar dışında.</span></p>
				<p class="paragraf"><span class="regular-metin">Tesisatçı ona şaka yollu göz kıptı:</span></p>
				<p class="paragraf"><span class="regular-metin">– Banyolara koymamı istemediğine emin misin?</span></p>
				<p class="paragraf"><span class="regular-metin">– Kapa çeneni. Burada, benim evimden söz ediyoruz.</span></p>
				<p class="paragraf"><span class="regular-metin">Girard belli belirsiz yüzünü buruşturdu:</span></p>
				<p class="paragraf"><span class="regular-metin">– Kontrol PC’sini nereye koyalım?</span></p>
				<p class="paragraf"><span class="regular-metin">– Salondaki sehpanın üstüne.</span></p>
				<p class="paragraf"><span class="regular-metin">– Bütün monitörleri mi?</span></p>
				<p class="paragraf"><span class="regular-metin">– Evet, hepsini.</span></p>
				<p class="paragraf"><span class="regular-metin">Cep telefonu çaldı. Arayan Fifi’ydi. Passan bir baş hareketiyle, tesisatçıya istediğini yapması için tam yetki verdi ve arka kapıdan bahçeye çıktı.</span></p>
				<p class="paragraf"><span class="regular-metin">– Nerede kaldın? diye sordu, merhaba bile demeden.</span></p>
				<p class="paragraf"><span class="regular-metin">– Gelemiyorum.</span></p>
				<p class="paragraf"><span class="regular-metin">– Ne?</span></p>
				<p class="paragraf"><span class="regular-metin">– Burada iş var.</span></p>
				<p class="paragraf"><span class="regular-metin">– Nerede?</span></p>
				<p class="paragraf"><span class="regular-metin">– 36’da. Ekip geri döndü. Sana dün söylemiştim. 10. Bölge’de iki cinayet var. Reza bize baskı yapıyor.</span></p>
				<p class="paragraf"><span class="regular-metin">– Peki ben, ben baskı altında değil miyim?</span></p>
				<p class="paragraf"><span class="regular-metin">– Seni anlıyorum Olive ama...</span></p>
				<p class="paragraf"><span class="regular-metin">– Senden yapmanı istediğim konuda bir ilerleme kaydettin mi?</span></p>
				<p class="paragraf"><span class="regular-metin">– iPhone’nuna bir e-posta yolladım. Guillard’ın anne babası hakkında tüm bulabildiğim bu.</span></p>
				<p class="paragraf"><span class="regular-metin">– Ya kapuçin maymunları?</span></p>
				<p class="paragraf"><span class="regular-metin">– Hâlâ araştırılıyor. Ama buna zaman bulabilir miyim bilmiyorum...</span></p>
				<p class="paragraf"><span class="regular-metin">– Kundaklamalar?</span></p>
				<p class="paragraf"><span class="regular-metin">– Bu işle Serchaux’yu görevlendirdim. Bütün gece çalıştı. Ondan haber bekliyorum. Kahretsin Olive, sen ne sanıyorsun? İki saat içinde tüm Güney Fransa’nın altının üstüne getirilebileceğini mi?</span></p>
				<p class="paragraf"><span class="regular-metin">Passan sakinleşti. Yeterli bilgiye sahip değilken, olanaksızlıklarla boğuşurken, yasal yetkisi olmadan, üstelik tepesinde yeni bir amiri varken Fifi’nin gerçekleştirdiği zaten bir mucizeydi.</span></p>
				<p class="paragraf"><span class="regular-metin">– Ya Levy cephesinde?</span></p>
				<p class="paragraf"><span class="regular-metin">– Hiçbir şey yok.</span></p>
				<p class="paragraf"><span class="regular-metin">– Yargıç?</span></p>
				<p class="paragraf"><span class="regular-metin">– Hiç. Eğer bilgi istiyorsan gazete al daha iyi.</span></p>
				<p class="paragraf"><span class="regular-metin">– Yine de sen daha fazla bir şeyler öğrenmeye çalış.</span></p>
				<p class="paragraf"><span class="regular-metin">– Elimden gelenin azamisini yapıyorum.</span></p>
				<p class="paragraf"><span class="regular-metin">Passan telefonu kapattı ve maillerine baktı. Fifi bir sürü sayfadan oluşan bir metin yollamıştı. Onu azarladığı için pişmanlık duydu ama iş işten geçmişti. Gidip dizüstü bilgisayarını aldı ve arabasına bindi.</span></p>
				<p class="paragraf"><span class="regular-metin">Marie-Claude Ferrari hayatı boyunca hep kuaförlük yapmıştı. Önce ücretli olarak çalışmış, sonra Livry-Gargan’da kendi salonunu açmıştı. Üç kez evlenmiş ve boşanmıştı. Guillard’dan başka, farklı evliliklerinden iki çocuğu daha –iki erkek çocuk– vardı. Biri Carcassonne’da, diğeri Yvelines’de yaşıyordu. Bu konuda dikkat çekici bir şey yoktu. Anlaşılan piroman onları intikamının dışında bırakmıştı.</span></p>
				<p class="paragraf"><span class="regular-metin">Öte yandan, kadın sefih bir bohem hayatı sürmüştü. Ölümünden bir yıl önce, karanlık işler çeviren ve uyuşturucu satmaktan sabıkası olan, kendinden yirmi yaş küçük bir Portekizliyle yaşamıştı. Tüm bu insanları sorgulamak gerekecekti. Ama Passan için, onlar zaten çerçevenin dışındaydı.</span></p>
				<p class="paragraf"><span xml:lang="tr-TR">Fifi ek dosyalarda, kuaför kadının ölümünden önce, 2000 yılında çekilmiş fotoğraflarını da yollamıştı. V biçimi göğüs dekoltesi olan büstiyerler, kalçası görünecek kadar mini etekler ya da parlak Adidas eşofmanlar giyen, kısa kesilmiş turuncu saçları olan, topluca, hoş bir kadındı. Altmış yaşında, memelerinin arasında bir akrep dövmesi vardı. </span><span class="italik" xml:lang="tr-TR">Çok klas.</span></p>
				<p class="paragraf"><span class="regular-metin">Marc Campanez’in ise şık bir şeceresi vardı, ama memur şıklığı. İş hayatında hiçbir başarısı yoktu, vasatın üstüne hiç çıkmamıştı – alkol nedeniyle aldığı ihtarlar dışında. La Courneuve’de ve Saint-Denis’de, başladığı gibi sona eren bir meslek hayatı olmuştu. Elli iki yaşında, Sète’te komiser rütbesiyle emekliye ayrılmıştı.</span></p>
				<p class="paragraf"><span class="regular-metin">Polisin başarılı olduğu tek bir alan vardı: kadın tavlama. Seine-Saint-Denis çapkını, 4000’ler</span><span class="dipnot-numaras-"><a class="footnote-link" href="#footnote-225-16" id="footnote-225-16-backlink">16</a></span><span class="regular-metin"> semtinin Robert Redford’u olarak ünlenmişti. Fifi bazı kanıtlar da toplamıştı: Playboy sadece bir kez evlenmiş, yirmi yıl sonra boşanmıştı ve resmi olarak üç çocuğu vardı. Şüphesiz boşa yaktığı mermiler hesapta yoktu.</span></p>
				<p class="paragraf"><span class="regular-metin">Fotoğraflarda, Campanez bir pezevengi andırıyordu. Kısa kesilmiş kıvırcık saçlar, kakao yağıyla bronzlaşmış bir ten, kıllı göğsünü sergileyen yakası açık bir gömlek ve bir vaftiz madalyonu. Kadınları cezbeden bu Don Juan diğer erkeklerde hep bir şaşkınlığa neden olmuştu: Bunun gibi bir herif kadınları nasıl baştan çıkarabiliyordu?</span></p>
				<p class="paragraf"><span class="regular-metin">Guillard’ın böyle bir anne babayı büyük bir özlemle aramadığı ortadaydı. Şüphesiz, tam tersine onları öldürmenin –onu kolayca reddetmiş olan bu rezilliği ortadan kaldırmanın– tadını çıkarmıştı. Passan dizüstü bilgisayarını kapattı. İnancı anlaşılmaz bir şekilde güçleniyordu: Evine giren davetsiz misafir galericiydi ve villasını, ailesini, hayatını yakmayı tasarlıyordu.</span></p>
				<p class="paragraf"><span class="regular-metin">Bu gerçek, midesine yeni kramplar girmesine ve göğsünde şiddetli bir ağrıya neden oldu. Bir Lexomil ona iyi gelirdi – Naoko’nun zulasını biliyordu. Kuralını –asla ilaç kullanmama– sadece bir kez bozmuştu, o da depresyonda olduğu dönemdeydi.</span></p>
				<p class="paragraf"><span class="regular-metin">En iyi tedavi eylem ve mücadeleydi.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-16-backlink" id="footnote-225-16">16</a>. La Courneuve’un <span class="char-style-override-10">Quatre Mille Logements</span> (Dört Bin Konut) da denilen bir semti. (ç.n.)</p>
					</div>
				</div>
			</div>
		</div>
	</body>
</html>