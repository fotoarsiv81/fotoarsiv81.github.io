<html xmlns="http://www.w3.org/1999/xhtml">
	<head>
		<title>3-46.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-46.html" xml:lang="en-GB">
			<div class="Basic-Text-Frame-1">
				<p class="split"/>
				<p class="paragraf"/>
				<p class="paragraf"/>
				<p class="paragraf"/>
				<p class="arabaslik-orta" id="toc_marker-2-18"><span class="bold" style="font-size:1em;">45</span></p>
				<p class="paragraf"><span class="regular-metin">Şu ya da bu şekilde treni yakalaması gerekiyordu. Polis kimliğini göstererek bir arabaya el mi koysaydı? Suçunu ağırlaştırmanın en iyi yoluydu bu. Ama başka bir çare daha vardı. Louis-Blanc Polis Merkezi’nde dört yıl çalışmıştı, semti tanıyordu. Sokaklarını, yaşayan toplulukları, çeteleri... 2 numaralı hattın, burada, Stalingrad Meydanı’nın üstünde geniş bir kıvrım yaptığını biliyordu. Chapelle Meydanı’nı Colonel-Fabien Meydanı’na bağlayan Louis-Blanc Sokağı’ndan geçerek iki istasyon sonra treni yakalama şansı vardı. Sadece bir </span><span class="italik" xml:lang="tr-TR">sprinter</span><span class="regular-metin"> gibi koşması gerekecekti.</span></p>
				<p class="paragraf"><span class="regular-metin">Chapelle Meydanı’na doğru koştu, sonra sağa, trafik akışının ters yönüne saptı. Dükkânları bir bir ardında bırakıyordu. Yayaları. Güneş ışınlarını binlerce göz kamaştırıcı parçaya ayıran çınar yapraklarını.</span></p>
				<p class="paragraf"><span class="regular-metin">İlk kavşak, Perdonnet Sokağı. Soluna baktı. Binaların arkasında gözden kaybolan trenin son kısmını görebildi sadece. Koşmaya devam etti. İkinci kavşak. Kuzey Garı’nın raylarının üstündeki köprü. Yaya köprüsünün parmaklıkları arasından metroyu gördü; sol tarafta, yüz elli metre mesafedeydi. Ama uzaklaşıyordu. Passan geçip giden beyaz ve yeşil vagonları görebiliyordu. Başını öne eğdi ve nefes almaya çalıştı.</span></p>
				<p class="paragraf"><span class="regular-metin">Ağaçlar sıklaşıyor, binalar alçalıyor, bina cepheleri karanlıklaşıyordu. Kendini bir ormanın içinden geçiyormuş gibi hissediyordu. Üçüncü kavşak: Château-Landon Sokağı. Okuldan çıkan çocuklar. Küçük başların üstündeki metro hattının hâlâ uzaktaki kemerleri... Trenden en ufak bir iz yoktu. Avantajını mı yitirmişti? Göğsü bağrı açık, ter içinde, çocukları karşıdan karşıya geçiren sivil güvenlik görevlisinin meraklı bakışları altında hızını artırdı.</span></p>
				<p class="paragraf"><span class="italik" xml:lang="tr-TR">Ritim.</span><span xml:lang="tr-TR"> Kalp atışları gırtlağına bıçak saplanıyormuş gibi bir etki yapıyordu. İçini kavuran ateş tamamen akkor haline dönüşmüştü. Ters yön tabelaları, girilmez levhaları alarm işaretlerini andırıyordu. Chapelle Bulvarı’na doğru birbirini kesen iki sokak vardı: Faubourg-Saint-Martin ve Lafayette. Metro hattının kemerleri şimdi üç yüz metreden daha uzak bir mesafedeydi, iyice küçülmüşlerdi, göremeyeceği bir uzaklıktaydılar. Durum umutsuzdu. Durdu, göğüs ağrısıyla iki büklüm olmuştu. Bacakları, sözle anlatılması imkânsız bir yük taşıyormuşçasına ağırlaşmıştı.</span></p>
				<p class="paragraf"><span xml:lang="tr-TR">Oldukça hızlı koşmuştu. Ama metroyu yakalayamamıştı. Birden, iki elini beline dayayarak başını kaldırdı. Tam tersine, </span><span class="italik" xml:lang="tr-TR">avantaj yakalamıştı</span><span xml:lang="tr-TR">. Tren Stalingrad’da durmuştu. Planının zayıf noktası burasıydı: Guillard bu istasyonda da inebilirdi, bir sonrakinde, Jaurès’te de. Ama güçlü bir nokta daha vardı: Bu duraklar Colonel-Fabien Meydanı’na ilk onun ulaşmasını sağlayacaktı.</span></p>
				<p class="paragraf"><span class="regular-metin">Yeni bir ritim yakalayarak yürümeye başladı. Göğüs ağrısı devam ediyordu ama aldırış etmedi. Küçükken uyguladığı bir yöntem vardı: Acıya duyarsız davranmak ve bu kayıtsızlığı karşısında acı geçene dek mümkün olduğunca düzenli bir şekilde koşmayı sürdürmek...</span></p>
				<p class="paragraf"><span class="regular-metin">Yeniden yavaşladı. 10. Bölge Polis Merkezi. Polisler gruplar halinde kaldırımda duruyordu, sokağa park ettikleri arabalarının mavi tepe lambaları yanıp sönüyordu. Başkomiser olsun veya olmasın, onlara açıklama yapacak zamanı yoktu. Zaten polis jargonunda, sokakta tek başına koşan bir adam “polisten kaçıyor” anlamına gelirdi. Sokaktaki herhangi bir adam gibi yürüyerek, hiç bakmadan polislerin yanından geçti, görünmez olmayı becermişti.</span></p>
				<p class="paragraf"><span class="regular-metin">Elli metre sonra, yavaş yavaş adımlarını hızlandırdı, ardından da dörtnala koşmak için büyük adımlar atmaya başladı. Paris İş Mahkemesi’nin cam duvarlarında yansımasının dağıldığını gördü. Vaktinde gelmiş miydi? Cevap olarak sokağın her iki yanından da görülen, Saint-Martin Kanalı büyük geçidiyle karşılaştı.</span></p>
				<p class="paragraf"><span class="regular-metin">Metro hattının kemerlerine yaklaşmıştı. Daha da iyisi, tren oradaydı, güneşin altına parlıyordu. Sıcak havada uğultusunu duyabiliyordu.</span></p>
				<p class="paragraf"><span xml:lang="tr-TR">Geniş adımlarla koşmaya başladı. Işık ve gölgeyle titreşen sokak ona parçalara bölünmüş, delik deşik olmuş gibi görünüyordu</span><span class="italik" xml:lang="tr-TR">. İki yüz metreden biraz daha fazla...</span><span xml:lang="tr-TR"> Güneşin altında pişen büyük yuvarlak meydandan başka bir şey görmüyordu. Biraz daha hava bulabilmek için her metreyi yutuyor gibi görünüyordu. Sol tarafında bir gürültü duydu: Vagonlar yerin altına giriyordu. Havai hat burada bitiyordu. Yeniden koştu, istasyonun basamaklarını indi, sendeledi, önüne turnike kapıları çıktı. </span></p>
				<p class="paragraf"><span class="regular-metin">Biletini zımbalatan bir yolcuyu şiddetle itti ve turnikenin üstünden atladı. Nation yönü. Basamakları yuvarlanırcasına indi. Trenin düdüğü tonozlarda yankılanıyordu. Kapılar kapanıyordu. Omzuyla kapı mekanizmasını durdurdu. Kauçuk kapı şeritlerinin arasından kıvrılarak geçti ve vagona girmeyi başardı.</span></p>
				<p class="paragraf"><span class="regular-metin">Yolcular şaşkınlıkla ona bakıyorlardı. Ortaya gülümser gibi yaptı ve yüzünü kuruladı. Chapelle’de indiği vagonda olduğunu fark etti ve Guillard’ın da hemen yan vagona binmiş olduğunu hatırladı. Belki de yaptığı numarayı fark etmişti. </span></p>
				<p class="paragraf"><span class="regular-metin">Guillard’ı görmek için iki vagonu ayıran camlı kapıya gitti. Artık gizlenme gereği duymuyordu. Ellerini yüzünün iki yanına koydu ve camın diğer tarafındaki yolculara baktı. Guillard yoktu. Passan buna inanamıyordu. Metro yavaşladı: Belleville.</span></p>
				<p class="paragraf"><span xml:lang="tr-TR">Öfke çığlığını bastırarak vagondan indi ve bir sonrakine bindi. Guillard yoktu. Öfkeden kudurmuş bir halde bu vagondan da çıktı ve trenin düdüğüyle birlikte üçüncü vagona geçti. Guillard yine yoktu</span><span class="italik" xml:lang="tr-TR">.</span></p>
				<p class="paragraf"><span class="regular-metin">Pislik herif Stalingrad’da veya Jaurès’te inmiş olmalıydı.</span></p>
				<p class="paragraf"><span class="regular-metin">Bu gerçek bir anda onu sakinleştirdi. En sonunda, vagondan indi ve perondaki bir banka çöktü. Bir an için kusacağını sandı. Kan şakaklarını dövüyordu. Karnındaki, bacak aralarındaki başka zonklamalar da buna cevap veriyordu. Azarlanmış bir adam gibi başını öne eğmiş bir halde oturdu.</span></p>
				<p class="paragraf"><span class="regular-metin">Metro gözden kayboldu. Etrafa sessizlik hâkim oldu.</span></p>
				<p class="paragraf"><span class="regular-metin">O esnada telefonunun çaldığını fark etti.</span></p>
				<p class="paragraf"><span class="regular-metin">– Alo?</span></p>
				<p class="paragraf"><span class="regular-metin">– Benim, Fifi. Herkes seni arıyor, lanet olsun! Neredesin?</span></p>
				<p class="paragraf"><span class="regular-metin">Başını kaldırıp üstünde “Belleville” yazan tabelaya baktı.</span></p>
				<p class="paragraf"><span class="regular-metin">– Hiçbir yerde.</span></p>
				<p class="paragraf"><span class="regular-metin">– Seni Nanterre’de bekliyorum. Acele et. Serchaux’dan bilgileri aldım ve Guillard’ın yaşadığı yerlerdeki itfaiyecilerle bizzat temasa geçtim.</span></p>
				<p class="paragraf"><span class="regular-metin">Gecikmeyle de olsa Passan, Fifi’nin neden bahsettiğini anladı:</span></p>
				<p class="paragraf"><span class="regular-metin">– Kundaklama olayları mı buldun?</span></p>
				<p class="paragraf"><span class="regular-metin">– Tam bir şenlik ateşi.</span></p>
			</div>
		</div>
	</body>
</html>