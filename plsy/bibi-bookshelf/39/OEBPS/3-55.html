<html xmlns="http://www.w3.org/1999/xhtml">
	<head>
		<title>3-55.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-55.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-27"><span class="bold" style="font-size:1em;">54</span></p>
				<p class="paragraf"><span class="regular-metin">Passan yarım saatten beri, A86’da birkaç araba geriden Guillard’ı takip ediyordu. Farlar, sokak lambaları, tabelalar geceyi yırtıyordu. Ama üstündeki koyu karanlık çok daha güçlüydü; Passan kendini kapkara ve yoğun bir magmanın içine dalmış gibi hissediyordu.</span></p>
				<p class="paragraf"><span class="regular-metin">Katil Inkermann Bulvarı’na ulaşmak için sokak labirentinde ustaca ilerlemişti. Bir uzaktan kumanda çıkarmış ve bir cenaze arabası kadar siyah ve parlak, muhteşem bir S serisini uykusundan uyandırmıştı.</span></p>
				<p class="paragraf"><span class="regular-metin">Böyle bir şeyi tahmin eden Passan, Subaru’sunu Mercedes’in hemen yakınına park etmişti. Malzemelerini bagaja koydu ve yola çıktı. Guillard hız limitine sadık kalarak acele etmeden yol alıyordu. Polis, bu mesafeden bile onun sakinliğini, soğukkanlılığını hissedebiliyordu. Emin olduğu bir şey vardı: Eğer karşı karşıya gelirlerse, bu kez katil paniklemeyecekti.</span></p>
				<p class="paragraf"><span class="regular-metin">Nanterre. Genevilliers. Doğumcu av alanına, Seine-Saint-Denis’ye doğru ilerliyordu. Ama tuhaf bir şekilde, Chapelle Kapısı’na uzanan çevreyoluna sapmak yerine Sen Nehri’ni aşmayı, batıya doğru gitmeyi ve Hauts-de-Seine’in içinden geçmeyi tercih etmişti. Passan da onunla aynı hızda gitmeye çalışıyordu ve bu sakin seyir sinirlerini bozuyordu.</span></p>
				<p class="paragraf"><span class="regular-metin">Bütün dikkatini dümdüz uzanan yola vermiş, banliyönün karanlık ovasını keşfediyordu. Görünmez fabrikalardan, gümüşi duman bulutları, dilek mesajlarını andıran motifler çizerek gökyüzüne yayılıyordu. Tekerleklerinin altındaki toprak, mesafesi sanayileşme yüzyıllarıyla ölçülen, uzak bir galaksiye dönüşecek kadar gerçekliğini yitiriyordu.</span></p>
				<p class="paragraf"><span class="regular-metin">Guillard, doğruca Saint-Denis’ye giden D986’ya girmek için otoyoldan çıktı. Nehrin diğer yakasına ulaştılar. Birden katil hızlandı, anayoldan ayrılıp dar sokaklardan oluşan bir labirente daldı. Olivier, fark edilip edilmediğini anlamaya çalışarak ona ayak uydurdu. Kemerlerin lambaları sanki başının üstünde ıslık çalıyordu. Guillard dönüyor, hızlanıyor, bir daha dönüyordu. Arabasını takipçisini atlatmak isteyen birinden ziyade rasgele sürüyordu. Kesinlikle gideceği yere gidiyordu.</span></p>
				<p class="paragraf"><span class="regular-metin">Passan onu hep belirli bir mesafeden takip etmeye çalışıyordu. Ne levhaları okumaya ne de nerede olduğunu anlamaya zamanı vardı. Bir anda, hiç bilmediği bu mahallelerde herifin onu atlatıp ortadan kaybolabileceği aklına geldi. Pütürlü sert taşlardan yapılmış evlerden oluşan adacıkları arkalarında bıraktılar; demirden gözkapakları gibi inik kepenkli dükkânlar boyunca ilerlediler; artık kullanılmayan, modern yapılarla dolu, kamu binalarının bulunduğu mahallelerden geçtiler.</span></p>
				<p class="paragraf"><span class="regular-metin">Sonra bomboş büyük arterlerden. Antrepolar, fabrikalar, hangarlar... Guillard hiçbir ışığa riayet etmeden saatte yüz kilometre hızla gidiyordu. Passan da aynı hızla, ancak farları sönük bir şekilde –sokak lambaları etrafı gündüz gibi aydınlatıyordu– onu izliyordu.</span></p>
				<p class="paragraf"><span class="regular-metin">Manzara yeniden değişti. Geniş araziler. Kullanılmayan sanayi alanları. Guillard sola saptı ve bir toz bulutunun içinde kayboldu. Yol asfalt değildi. Passan da aynı manevrayı yaptı, yolda kaydı, sonra toparladı. Hızını koruyordu, ancak artık hiçbir şey görmüyordu.</span></p>
				<p class="paragraf"><span class="regular-metin">Birden frene bastı. Toprak yolda enlemesine durmuş, tozdan beyaza bulanmış Mercedes’le az kalsın çarpışıyordu. Motoru çalışır halde bırakarak Subaru’sundan indi. İki eliyle Glock’unu doğrultarak yaklaştı. Kafasından bir sürü varsayım geçiyordu: Katil arabasının kontrolünü kaybetmişti. Bir şeye çarpmıştı. Bilincini yitirmişti...</span></p>
				<p class="paragraf"><span class="regular-metin">Passan biraz daha yaklaştı. Kapı açıktı, şoför mahalli boştu.</span></p>
				<p class="paragraf"><span class="regular-metin">Çevresindeki toz bulutları yok olmaya başlıyordu. Başını çevirdi ve demir parmaklıkları gördü. Biraz ötesinde, Georges-Pompidou Merkezi’ni çağrıştıran, ancak demir, ışık ve dumandan oluşan bir sanayi kompleksi gördü. Bir çekicin düzenli aralıklarla çıkardığı sesi andıran büyük bir gürültü işitiliyordu. Sanki insanın sinirleriyle doğrudan rezonansa girmek için topraktan fışkıran bir gürültüydü. Polis savaş alanının yer değiştirdiğini anladı. Guillard yer yer ışıklarla bezeli büyük gemiye doğru yürüyordu.</span></p>
				<p class="paragraf"><span class="regular-metin">Tabancasını kılıfına soktu ve parmaklıklara tırmanmaya başladı. Üstünden geçip diğer tarafa yuvarlandı. Guillard gözden kaybolmuş, bu devasa tesis tarafından yutulmuştu. Eğimli rampalar, bacalar, silolar...</span></p>
				<p class="paragraf"><span class="regular-metin">Çekiç toprağı dövmeyi sürdürürken Passan fabrikaya doğru ilerledi. Hızlı ve ihtiyatlı adımlarla yürürken tellere, döküntülere çarpmamaya, çukurlara düşmemeye dikkat ediyordu.</span></p>
				<p class="paragraf"><span class="regular-metin">Guillard hâlâ görünürde yoktu.</span></p>
				<p class="paragraf"><span class="regular-metin">Sol tarafından metalik bir ses geldi. Bir tren –daha doğrusu, otların altına gizlenmiş rayların üstünde yalpalayarak ilerleyen, penceresiz vagonlardan oluşan bir katar– yaklaşıyordu. Katarın geçmesini bekledi, sonra biraz daha hızlanarak yeniden koşmaya başladı. Kompleks yüz metreden daha uzun değildi. Brülörlerden gecenin karanlığına akkor halinde geğirtiler fışkırıyordu. Bacalar, dumanı tüten yıkıntıları andırıyordu. Kulelerin, tankların üstündeki ışıklı noktalar gökyüzüne işaret yolluyordu. Ve ahenkli gürültü devam ediyordu: bom-bom-bom-bom...</span></p>
				<p class="paragraf"><span class="regular-metin">Biraz yavaşladığı sırada, Guillard’ı bir silonun etrafını kuşatan sarmal bir merdivenin üstünde gördü. Siyah giysisi ve kel kafasıyla, vaiz kürsüsüne tırmanan bir rahibi andırıyordu. Ama tam o esnada bir ayrıntı dikkatini çekti: Guillard nitril eldivenlerini giymişti.</span></p>
				<p class="paragraf"><span class="regular-metin">Passan yeniden tabancasını çıkardı ve namluya mermi sürdü. Guillard onu yeni bir cinayet mahalline götürüyordu.</span></p>
				<p class="paragraf"><span class="regular-metin">Demir parmaklıklı aralık bir kapı buldu. Devasa kökleri andıran boruların arasına daldı. Kaybolmuştu. Kesif, boğucu, pis bir koku boğazını yaktı. Beresinin –Özel Harekâtçıların kullandığı bir kar maskesi– kenarlarını indirdi, göz deliklerini ayarladı ve koşmaya devam etti. Sonunda silonun dibindeki basamakları buldu, tırabzana tutundu ve çıkmaya başladı. Adımları basamakları titretiyordu. Doğru merdivende olup olmadığını bilmeden silindirin etrafında tam bir tur attı.</span></p>
				<p class="paragraf"><span xml:lang="tr-TR">Sanki bir cevap gibi, Guillard iki halka yukarda ortaya çıktı. Passan, maskenin akrilik ilmiklerinin altında havasızlıktan boğulacak gibi olurken yeniden hareketlendi. Bir tur daha attı ve üst kata ulaştı. Kimse yoktu. </span><span class="italik" xml:lang="tr-TR">İyi bak.</span><span xml:lang="tr-TR"> Doğumcu bir köprünün üstünde koşuyordu. Başka bir rezervuar kulesi. Soluğu kesilmişti, ciğerleri yanıyordu, o da köprüye ulaştı.</span></p>
				<p class="paragraf"><span class="regular-metin">Biraz nefes almak için kar maskesini açtı. Ama daha kötü oldu. Havada zehir gibi bir koku vardı. Maskeyi yeniden indirdi ve Guillard’ı başka bir köprüden geçerken gördü.</span></p>
				<p class="paragraf"><span class="regular-metin">Kel kafası, Mao yaka gömleğiyle oradaydı. Beyaz toza bulanmıştı. </span></p>
				<p class="paragraf"><span class="regular-metin">Onu bekliyordu.</span></p>
				<p class="paragraf"><span class="regular-metin">Passan gayriihtiyari silahını doğrulttu ama hayalet çoktan gözden kaybolmuştu. Passan da ileri doğru atılarak köprüyü geçti. Köprünün diğer ucunda, karşısına bir sürü yol çıktı. Sağa yöneldi ve borulardan oluşan bir ormanın içine daldı. Bir savaş kruvazöründeki gibi üstünde büyük çarklar bulunan boruları arkasında bıraktı. Artık köklerin katında değil, toplardamarların ve atardamarların bulunduğu kattaydı.</span></p>
				<p class="paragraf"><span class="regular-metin">Aralık bir kapı vardı. Duvara yansıyan alevlerin ışığını gördü...</span></p>
				<p class="paragraf"><span class="regular-metin">– Hayır! diye boğuk bir sesle bağırdı. HAYIR!</span></p>
				<p class="paragraf"><span class="regular-metin">Yeni bir kurbanla karşılaşmaktan korkarak içeri girdi.</span></p>
				<p class="paragraf"><span class="regular-metin">Ama gördüğü şey onu şaşırttı.</span></p>
				<p class="paragraf"><span class="regular-metin">Borularla dolu büyük bir odada, Guillard çırılçıplak bir halde bağdaş kurmuş oturuyordu. Hareketsizdi, bir benzin birikintisinin ortasında yanıyordu. Kafasının çevresinde alevlerden bir hale oluşmuştu. Bedeni, turuncu ve siyah bir parıltının içinde çıtırdıyordu. Olivier’nin gözünün önüne, 1963 yılında Saygon’da kendini yakan Budist rahibin o ünlü fotoğrafı geldi.</span></p>
				<p class="paragraf"><span class="regular-metin">Silahını kılıfına soktu ve Guillard’ı söndürmek için bir şeyler bulmaya çalışarak alevlere doğru yaklaştı. Parkasını çıkardı ve var gücüyle alevler içindeki bedene vurdu. Duman arttı, ama alevler azaldı. Hiç acı hissetmeden katili alevlerin arasından çekip çıkardı. Adam yanmaya devam ediyordu.</span></p>
				<p class="paragraf"><span class="regular-metin">İnatla devam etti, ateşi az çok söndürmeyi başardı. Diz çöktü ve Guillard’a kalp masajı yapmaya çalıştı. Dumanı tüten gövdeye dokununca elleri yandı. Parkasını alıp kollarına sardı ve masaja devam etti.</span></p>
				<p class="paragraf"><span class="regular-metin">Passan artık düşünemiyordu. Çıplak ve kapkara olmuş düşmanını hayata döndürmek için iki eliyle Guillard’ın göğsüne mekanik hareketlerle vuruyordu. Doğumcu birden doğruldu, Passan’ı ensesinden yakaladı ve sarılmak ister gibi kendine çekti. O anda da tükürdü. Dudaklarının arasından alev fışkırdı. Passan’ın gözlerinin önünde birden beyaz bir perde oluştu. Yüzü kavruldu.</span></p>
				<p class="paragraf"><span class="regular-metin">Bağırmaya bile fırsat bulamadan bir top gibi yuvarlandı. Sanki bir lav gölüne girmişti, kör edici baloncuklar yüzünü kemiriyordu. Duyduğu ıstırap acının da ötesindeydi; çenesini kilitleyen de bu acıydı.</span></p>
				<p class="paragraf"><span class="regular-metin">Passan, o acının arasında Guillard’ın, düşmanına püskürtmek için, bir ateş yutucu gibi ağzının içinde benzin sakladığını anladı.</span></p>
				<p class="paragraf"><span class="regular-metin">Erdişinin tuzağı.</span></p>
				<p class="paragraf"><span class="regular-metin">Alev-insanın...</span></p>
			</div>
		</div>
	</body>
</html>