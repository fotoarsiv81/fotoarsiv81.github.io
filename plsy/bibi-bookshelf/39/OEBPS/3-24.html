<html xmlns="http://www.w3.org/1999/xhtml">
	<head>
		<title>3-24.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-24.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-24"><span class="bold" style="font-size:1em;">24</span></p>
				<p class="paragraf"><span class="regular-metin">Memur dayanışması.</span></p>
				<p class="paragraf"><span class="regular-metin">Passan, Nicolas Vernant’a karşı bu kartı oynamıştı. Ona ofisinden ulaşmış, kendini tanıtmış ve her şeyi ortaya dökmüştü: internet denetimi, cuma günü başlatılacak gözaltı operasyonu, listedeki adı... Onu olabilecek en kötü şeyden kurtarmak istiyordu. Tutuklanmasına engel olmak. Fransa devletini bir skandaldan kurtarmak.</span></p>
				<p class="paragraf"><span class="regular-metin">Adam itiraz etmiş, ancak Olivier ona Sadko diye hitap etmiş ve son söz olarak “Telefonda olmaz” demişti. Ona, Nanterre Belediyesi’nin piramidi andıran binasının arkasında yer alan, bildiği bir kafede, Chris’Belle’de, saat 18.00 için randevu vermişti. Polis telefonu kapadığı için Vernant’ın cevap verecek zamanı olmamıştı.</span></p>
				<p class="paragraf"><span class="regular-metin">Passan günün kalan kısmını bilgisayardaki istatistik dosyalarını değil, kodese yolladığı, ancak son dönemde hapisten çıkmış olan sabıkalıları inceleyerek geçirmişti. Telefon görüşmeleri yaparak, dosyaları ve interneti tarayarak tek tek hasımlarının davalarını, temyiz dosyalarını, şartlı tahliye taleplerini, durumlarını ve nerede olduklarını incelemişti. Ona kimlerin kızgın olabileceğini öğrenmek için meslektaşlarıyla, muhbirleriyle, eski tanıdıklarıyla temasa geçmişti. Louis-Blanc Polisi’nde üç yıl, Özel Harekât’ta dört yıl ve sonra Cinayet Bürosu’nda yedi yıl. Düşman kazanmak için hiç de az bir zaman değildi.</span></p>
				<p class="paragraf"><span class="regular-metin">Somut hiçbir şey bulamamıştı. Sadece ciğerleri tozla, beyni de boktan anılarla –ciddi bir şüpheli listesi oluşturamadan– dolmuştu.</span></p>
				<p class="paragraf"><span class="regular-metin">Cluseret Sokağı’na gelince, elde etmeyi başardığı tek şey, Suresnes’deki Moutier Meydanı Polis Merkezi’nin, arada sırada villanın önünden geçen bir devriyesiydi. Bu, yetersiz olsa da hiç yoktan iyiydi. Şikâyetçi olmamış, herhangi bir belge doldurmamıştı. Polisler ona bu hizmeti “dayanışma ruhuyla” veriyorlardı. Çocuklar da Naoko da henüz eve dönmemişti. Gece güvenliğini sağlamak için bir fikri vardı.</span></p>
				<p class="paragraf"><span class="regular-metin">17.30’da, randevu verdiği kafeye gitmek üzere Nanterre’deki Joliot-Curie Caddesi’nde yol alıyordu. Belediyenin, Maya tarzı piramit binasının önüne gelince arabasını katlı otoparka bıraktı ve aşağıdaki 8-mai-1945 Sokağı’na doğru yürümeye başladı. Buraları avucunun içi gibi biliyordu; eskiden dersleri astığında sürekli bu yolu kullanırdı.</span></p>
				<p class="paragraf"><span class="regular-metin">Cinayet Bürosu’ndaki ilk günlerinde, Richard Durn’ün 27 Mart 2004 tarihinde tabancayla sekiz belediye meclisi üyesini öldürdüğü ve on dokuzunu da yaraladığı olay sırasında da buraya gelmişti. Katliamın yaşandığı yerde tek bir şeyi düşünmüştü: Bu kaçık katille aynı yıllarda mı okumuştu? Her ikisi de 1968 doğumluydu ve hiç kuşkusuz, belediyenin tam karşısındaki Joliot-Curie Lisesi’nin aynı dersliklerindeki aynı sandalyeleri kullanmışlardı. Bu örnek karşısında, onu suçtan ve delilikten uzak tuttuğu için Tanrı’ya şükretmişti.</span></p>
				<p class="paragraf"><span class="regular-metin">Chris’Belle henüz hareketlenmemişti. Pütürlü beton bir katın altında, bir tür pleksiglas mağaraydı. Adı, patronun çocuklarının adlarının birleşiminden oluşmuştu: Christian ve Isabelle. Kafeye girdi. İçeride de herhangi bir değişiklik yoktu. Yalancı ahşap. Yalancı deri. Yalancı mermer. İç karartıcı ışıkta bile yapmacık bir şeyler vardı. </span></p>
				<p class="paragraf"><span xml:lang="tr-TR">Bir bölmenin dip tarafına gizlenmiş adamını hemen fark etti. Büyük bira bardağının ardında dimdik duran, kafası kelle şekerini andıran bir fasulye sırığı. Passan kişileri renklerine, cinsel tercihlerine veya tuhaf görünümlerine bakarak potansiyel suçlu olarak değerlendirmezdi ama bu defa farklıydı. Herifin, yaptığı işe son derece uyumlu bir fiziği vardı. Yağlı saçlarının altında, soluk teni salonun loş ortamında parlıyordu. </span><span class="italik" xml:lang="tr-TR">Bir sapık.</span></p>
				<p class="paragraf"><span class="regular-metin">Passan hoyrat bir tavırla tam karşısına oturdu. Adamın irkilip sıçraması, onun bir hayvan olduğunu teyit eder nitelikteydi. Cebinden ikiye katlanmış bir kâğıt tomarı –ofisindeki evrak dağlarının arasından rasgele aldığı bir liste– çıkardı.</span></p>
				<p class="paragraf"><span class="regular-metin">– Bu ne biliyor musun?</span></p>
				<p class="paragraf"><span class="regular-metin">– Yok... Hayır.</span></p>
				<p class="paragraf"><span class="regular-metin">– Son derece iğrenç sitelere giriş yapanların listesi.</span></p>
				<p class="paragraf"><span class="regular-metin">Vernant korkulu bir ifadeyle kâğıtlara baktı.</span></p>
				<p class="paragraf"><span class="regular-metin">– Ben... ben anlamıyorum.</span></p>
				<p class="paragraf"><span class="regular-metin">– Anlamıyor musun? (Passan ona doğru eğildi ve bir sırrı açığa vurur gibi devam etti.) Senin kullanıcı ismin bu listede en az bin kere, hatta daha fazla yer alıyor. Ayrıca bu berbat sitelere ofisinden girdiğin anlaşılıyor. Tarihleri ve saatleri ister misin?</span></p>
				<p class="paragraf"><span class="regular-metin">Herifin suratı bembeyaz oldu. Öldürücü darbeyi indirmekten başka yapacak bir şey kalmamıştı.</span></p>
				<p class="paragraf"><span class="regular-metin">– Çocuk Esirgeme’de bu durum büyük bir çalkantıya sebep olur, öyle değil mi?</span></p>
				<p class="paragraf"><span class="regular-metin">Koltuğunda iki büklüm oturan pedofil soğukkanlılığını korumaya çalışıyordu. Elini kâğıtlara doğru uzattı, Passan onu bileğinden yakaladı ve sertçe büktü, adam acıyla inledi.</span></p>
				<p class="paragraf"><span class="regular-metin">– Dokunma. Henüz anlaşmadık.</span></p>
				<p class="paragraf"><span class="regular-metin">Kolunu bırakınca adamın eli masanın altında kayboldu. Vernant’ın gözleri dolmuştu.</span></p>
				<p class="paragraf"><span class="regular-metin">– Ne alırdınız bayım?</span></p>
				<p class="paragraf"><span class="regular-metin">Bir garson yanlarında bitmişti.</span></p>
				<p class="paragraf"><span class="regular-metin">– Hiçbir şey, sağ ol, dedi polis, gözlerini kurbanından ayırmadan.</span></p>
				<p class="paragraf"><span class="regular-metin">– Üzgünüm, ancak bir şeyler ısmarlamanız gerekiyor.</span></p>
				<p class="paragraf"><span class="regular-metin">Passan başını kaldırdı, kırklı yaşlarda, saldırgan tavırlı, iriyarı bir adamla göz göze geldi. Onun patronun oğlu Christian olduğunu anladı.</span></p>
				<p class="paragraf"><span class="regular-metin">Kimliğini çıkardı: </span></p>
				<p class="paragraf"><span class="regular-metin">– Ya sen, sen ne almak istersin?</span></p>
				<p class="paragraf"><span class="regular-metin">Adam gözden kayboldu. Vernant oturduğu yerde iyice büzülmüştü. Her saniye biraz daha yalnızlaşıyor, biraz daha korkuyordu. Memurlar arasındaki dayanışma konusunun üstünden bir kez daha geçmesi gerektiğini anlamıştı.</span></p>
				<p class="paragraf"><span class="regular-metin">– Senin gibi heriflere karşı uygulanacak iki yöntem vardır, diye devam etti Passan, buz gibi bir sesle. Yumuşak yöntem ve sert yöntem.</span></p>
				<p class="paragraf"><span class="regular-metin">Adam yutkunmaya çalıştı. Âdemelması gözle görülür bir şekilde titriyordu ve buna engel olamıyordu.</span></p>
				<p class="paragraf"><span class="regular-metin">– Yumuşak yöntem: Seni hemen sakin bir köşeye götürüyorum ve taşaklarını iki taş arasında eziyorum. İşte kimyasal kastrasyon konusunda benim kişisel tarzım bu.</span></p>
				<p class="paragraf"><span class="regular-metin">– Peki... ya sert yöntem? diye fısıldadı Vernant sonunda.</span></p>
				<p class="paragraf"><span class="regular-metin">– Adalet yakana yapışır. Hakkındaki iddialarla ve benim de üzerine ekleyeceklerimle, rahat rahat birkaç yıl alırsın.</span></p>
				<p class="paragraf"><span class="regular-metin">– Siz...</span></p>
				<p class="paragraf"><span class="regular-metin">– Hapiste, senin gibi tecavüzcüler özel bir muameleye tabi tutulur. Bu, taşaklarını taşla ezmemden daha uzun bir zaman alır ve çok daha fazla acı verir, ama inan bana sonuç aynı olur. Bununla birlikte, Çin İmparatorluğu’ndaki hadımlar gibi taşaklarını bir kavanozda saklayabilirsin.</span></p>
				<p class="paragraf"><span class="regular-metin">– Siz... siz polis olduğunuza emin misiniz?</span></p>
				<p class="paragraf"><span class="regular-metin">Passan gülümsedi:</span></p>
				<p class="paragraf"><span class="regular-metin">– Benim tarzımda bir sürü polis var pislik herif. İyi ki de var. Aksi takdirde, senin gibi göt verenler serbest kalır ve çocuklara otuzbir çektirmeye devam ederdi.</span></p>
				<p class="paragraf"><span class="regular-metin">– Siz... siz ne istiyorsunuz?</span></p>
				<p class="paragraf"><span class="regular-metin">– Kalemin var mı?</span></p>
				<p class="paragraf"><span class="regular-metin">Memur, Stypen marka bir dolmakalem çıkardı. Şüphesiz o anda tırnağının sökülmesini veya bir gözünün oyulmasını bekliyordu.</span></p>
				<p class="paragraf"><span class="regular-metin">– Elini uzat.</span></p>
				<p class="paragraf"><span class="regular-metin">Vernant tırnakta karar kılındığını düşündü ama Olivier adamın avucuna Guillard’ın adını yazmakla yetindi.</span></p>
				<p class="paragraf"><span class="regular-metin">– Anne ve babası belli değil, 17 Temmuz 1971’de Saint-Denis’de doğdu. Yarın öğlen dosyasını buraya getirmeni istiyorum.</span></p>
				<p class="paragraf"><span class="regular-metin">– Bu imkânsız. Dosyalar gizlidir ve bu, benim yetkim dahilinde değil.</span></p>
				<p class="paragraf"><span class="regular-metin">Passan kâğıt tomarını ona doğru salladı:</span></p>
				<p class="paragraf"><span xml:lang="tr-TR">– Gerçekten </span><span class="italik" xml:lang="tr-TR">imkânsız</span><span xml:lang="tr-TR"> olan bir şey var, o da lanet adını bu listeden çıkarmak.</span></p>
				<p class="paragraf"><span class="regular-metin">Vernant avucuna baktı:</span></p>
				<p class="paragraf"><span class="regular-metin">– Bu... bu çok yaygın bir ad.</span></p>
				<p class="paragraf"><span class="regular-metin">– 17 Temmuz 1971. Saint-Denis. Bulursun. Sana güveniyorum.</span></p>
				<p class="paragraf"><span class="regular-metin">Listeyi cebine koydu ve sapığın birasına tükürdü:</span></p>
				<p class="paragraf"><span class="regular-metin">– Yarın öğlen. Burada. Beni hayal kırıklığına uğratma.</span></p>
				<p class="paragraf"><span class="regular-metin">Kafenin kapısından çıkarken, terden omuzlarına yapışmış ceketinin ağırlaştığını hissediyordu. Bu tür saçmalıklar için yaşının geçip geçmediğini düşündü. Aynı zamanda kendini sert polis rolünde başarılı da buluyordu. Bu onun mesleğinde gelecekle ilgili bir tür güvence şekliydi.</span></p>
				<p class="paragraf"><span class="regular-metin">Saat 18.00’i geçmişti. İkinci raunt başlıyordu.</span></p>
			</div>
		</div>
	</body>
</html>