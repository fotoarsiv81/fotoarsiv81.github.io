<html xmlns="http://www.w3.org/1999/xhtml">
	<head>
		<title>3-49.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-49.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-21"><span class="bold" style="font-size:1em;">48</span></p>
				<p class="paragraf"><span class="regular-metin">Asansörden çıkınca Passan ikinci katın holünde kendisini bekleyen Fifi’yle karşılaştı. Bu kişiliksiz dekor içinde, bir sigorta şirketinde yolunu şaşırmış bir ofisboya benziyordu.</span></p>
				<p class="paragraf"><span class="regular-metin">– Şuna bakman gerekiyor, dedi Fifi, katlanmış bir belgeyi uzatırken.</span></p>
				<p class="paragraf"><span class="regular-metin">Fransa’nın güneydoğusunun bir haritasıydı: Paca, Languedoc-Roussillon, Rhône-Alpes... Guillard’ın yaşadığı şehirler yeşil yuvarlak, diğer bölgeler ise –kuşkusuz yangınların çıktığı yerler– kırmızı yuvarlak içine alınmıştı. Çemberler ikişer ikişer örtüşüyor ve matematiğe giriş derslerindeki gibi altkümeler oluşturuyordu.</span></p>
				<p class="paragraf"><span class="regular-metin">Fifi işaretparmağını bu çemberlerden birinin üstüne koydu:</span></p>
				<p class="paragraf"><span class="regular-metin">– Guillard 1987’de, on altı yaşındayken Vigan yakınlarında bir merkeze gönderilmiş.</span></p>
				<p class="paragraf"><span class="regular-metin">– Les Hameaux.</span></p>
				<p class="paragraf"><span class="regular-metin">– Aynen. Altı ay sonra, Vigan ile Saint-Hippolyte-du-Fort arasındaki beş yüz hektarlık yeşil alanda kundaklama neticesi bir yangın çıkmış. Suçlu bulunamamış. Dosya rafa kaldırılmış.</span></p>
				<p class="paragraf"><span class="regular-metin">İşaretparmağı yer değiştirdi:</span></p>
				<p class="paragraf"><span class="regular-metin">– 1989. Guillard, Sommières yakınlarındaki Lagarde tamirhanesinde çırakmış. Ağustos ayının sonunda, Ganges’ın güneyinde yangın çıkmış. Yüzlerce hektarlık alan yanmış. Bir kamping yok olmuş. Mucize eseri kimse ölmemiş. Soruşturma sonuçlanmamış, ancak bunun bir kundaklama olduğuna kanaat getirmişler.</span></p>
				<p class="paragraf"><span class="regular-metin">Holde, bir ışık selinin ortasında ayakta duruyorlardı. Passan bir kez daha, pişiyormuş gibi bir hisse kapıldı. Kirliydi, giysileri buruş buruştu, ter içindeydi. Giysilerinin kuru temizlemeye ve onun da serin bir duşa ihtiyacı vardı.</span></p>
				<p class="paragraf"><span class="regular-metin">– 1990, diye devam etti Fifi. Quissac ile Nîmes arasında yeni bir yangın. Rüzgâr durumu daha da ağırlaştırmış. Bin hektarlık bir alan kül olmuş. İtfaiyeciler yangını söndürmek için iki gün uğraşmış. Köyler boşaltılmış. Yüzlerce insan seferber olmuş. Sonuç, üç ölü. Suçlu yok, açıklama yok. Ama uzmanlar açısından, yangının bir kundaklama olduğu kesin. Yangının çıktığı yer Sommières’den yaklaşık otuz kilometre uzakta.</span></p>
				<p class="paragraf"><span class="regular-metin">Passan haritaya ve üzerindeki dairelere dikkatle baktı: Guillard’ın deliliğinin gerçek bir röntgeniydi. Yine de tüm bunların bir rastlantı olduğu söylenebilirdi.</span></p>
				<p class="paragraf"><span class="regular-metin">Yardımcısı sanki onun düşüncelerini okudu.</span></p>
				<p class="paragraf"><span class="regular-metin">– Dahasını da istiyor musun? 1991: Guillard Béziers’ye tüyüyor.</span></p>
				<p class="paragraf"><span class="regular-metin">– Soccart tamirhanesi.</span></p>
				<p class="paragraf"><span class="regular-metin">– Ertesi yıl, şehir merkezindeki Champs Kliniği’nde yangın çıkmış. Ölü yok. Her zamanki gibi soruşturmadan bir netice alınamamış.</span></p>
				<p class="paragraf"><span class="regular-metin">Passan bir yorumda bulunmak istedi ama Fifi konuşmasını sürdürdü.</span></p>
				<p class="paragraf"><span class="regular-metin">– 1997: Guillard’ın Montpellier’deki Roches tamirhanesinde yöneticilik yaptığı yıl. Altı ay sonra, Mosson semtindeki Notre-Dame-du-Salut Doğumevi’nde yangın çıkmış. Bir kez daha bir facianın eşiğinden dönülmüş. Kuşkusuz bu, Guillard’ın klinikleri hedef almaya başladığı yıl.</span></p>
				<p class="paragraf"><span class="regular-metin">Passan, ışıktan uzaklaşmak umuduyla sağa doğru bir adım attı. Yıllar boyunca Guillard’ın piromani tutkusu iyice öne çıkmıştı. Öfkesi, yok etme tutkusu doğum merkezlerine odaklanmıştı. Bunun sebebini tahmin etmek hiç de zor değildi.</span></p>
				<p class="paragraf"><span class="regular-metin">Fifi hazine değerindeki haritasını katladı ve devam etti:</span></p>
				<p class="paragraf"><span class="regular-metin">– En güzeli, sonrası. 1999’da Guillard tüm varlığını nakde çevirmiş ve ABD’ye gitmiş. Birçok eyalette çalışmış. 2000 yılında, Utah eyaletinde, Salt Lake City’deymiş. Aynı yıl üniversite hastanesinin doğumevi yanmış. Altı ay sonra, Arizona’da Tucson’ın banliyösünde bir yangın ihbarı yapılmış. Guillard da o dönemde oradaymış.</span></p>
				<p class="paragraf"><span class="regular-metin">Passan 1980’li yıllarda Almanya’da fahişelerin seri cinayetlere maruz kaldığını hatırladı. Baş şüphelinin gidiş gelişleri izlenerek, şüpheli Los Angeles’tayken benzer cinayetlerin orada da işlendiği tespit edilmişti. Bu rastlantı onu mahkûm etmeye yeterli olmuştu. Peki, hermafroditi suçlamaya yeterli olacak mıydı? Tüm bunlar çok uzakta, çok eskide kalmıştı. </span></p>
				<p class="paragraf"><span class="regular-metin">Guillard’ın ateşle olan yakın ilişkisinde başka bir şey daha seziyordu. Canavar büyük olasılıkla cinselliği hiç tatmamıştı. Ona zevk veren tek şey alevlerdi. Ereksiyon olamıyor, daha da ötesi boşalamıyordu. Kadınsı bir orgazm bile yaşayamıyordu. Geriye sadece her şeyi yok eden, arılaştıran, değiştiren alevlerin o uğursuz ve ölümcül duygusu kalıyordu.</span></p>
				<p class="paragraf"><span class="regular-metin">– Kimse tüm bu olaylar arasında bir ilişki kurmamış mı?</span></p>
				<p class="paragraf"><span class="regular-metin">– Aralarında binlerce kilometre mesafe varken mi? Samanlıkta iğne aramaktan farkı yok.</span></p>
				<p class="paragraf"><span class="regular-metin">İlk yangınlarda, Guillard sahip olduğu gücü keşfetmişti: küle dönen binlerce hektarlık alanlar, boşaltılan köyler... Ardından, çok daha belirgin bir yöntemle, ama aynı zamanda da çok daha kozmik, kesin bir şekilde vurmuştu. Doğumevlerini hedef alarak, insan türünü kendi gelişimi içinde vurmak istemişti. </span></p>
				<p class="paragraf"><span class="regular-metin">İçinde bulunduğu bu psikolojinin ürkütücü bir sonuç doğurması kaçınılmazdı: Guillard onun evini, içinde ailesi varken yakacaktı. Ona engel olacak hiçbir şey, hiç kimse yoktu. Bu öğleden sonra atlatılmış bir polis olarak o bile bir şey yapamazdı.</span></p>
				<p class="paragraf"><span class="regular-metin">– İyi çalışmışsın, dedi. </span></p>
				<p class="paragraf"><span class="regular-metin">– Daha çok Serchaux’ya teşekkür et...</span></p>
				<p class="paragraf"><span class="regular-metin">– Peki Seine-Saint-Denis’deki araştırmalar?</span></p>
				<p class="paragraf"><span class="regular-metin">– Uğraşıyorlar. Sana söylediğim gibi, ilgilenilmesi gereken başka dosyalar da var.</span></p>
				<p class="paragraf"><span class="regular-metin">– Ya diğer şeyler? Evimden alınan örnekler?</span></p>
				<p class="paragraf"><span class="regular-metin">– Yine bir şey yok. Zacchary’den ilk neticeleri aldım. Hep aynı parmak izlerine rastlıyorlar. Öncelikli olarak sizin parmak izleriniz. Organik kalıntılardan alınan DNA’ların analizleri bekleniyor ama...</span></p>
				<p class="paragraf"><span class="regular-metin">– Çevrede oturanların sorgulanması?</span></p>
				<p class="paragraf"><span class="regular-metin">– Hiçbir şey yok. Kimse anormal bir şey fark etmemiş.</span></p>
				<p class="paragraf"><span class="regular-metin">Passan başını salladı. Hiçbir netice alınmamış olmasına rağmen bu uğraşıların ona güç verdiğini, yüreğine su serptiğini hissediyordu. Adamları onu unutmamıştı.</span></p>
				<p class="paragraf"><span class="regular-metin">– Marc Campanez’in ailesiyle de konuşuldu. Üç çocuğu babalarının ölümünün yeniden araştırıldığı öğrenince şaşırdılar. Herhangi bir saldırıya, tehdide maruz kalmamışlar. Marie-Claude’un herifi de sorgulandı. Temiz biri değil, ancak tüm bu olanlarla bir alakası olmadığı açık.</span></p>
				<p class="paragraf"><span class="regular-metin">Passan tüm bu olayların, yangınların, dürtülerin bolluğu içinde bu erdişinin öfkesini ayırt edebiliyordu. Bir lazer ışığının yoğunluğunda ve netliğinde, son derece belirgin bir çizgi.</span></p>
				<p class="paragraf"><span class="regular-metin">– Eldivenler konusunda bir gelişme yok mu?</span></p>
				<p class="paragraf"><span class="regular-metin">– Levy’nin adamlarına mesaj attım. Sanırım boş araziyi aramaya gittiler. Hiçbir şey bulamadılar. </span></p>
				<p class="paragraf"><span class="regular-metin">– Ya Levy? O nerede?</span></p>
				<p class="paragraf"><span class="regular-metin">– Nerede olduğunu kimse bilmiyor.</span></p>
				<p class="paragraf"><span class="regular-metin">Fifi geriye doğru bir adım attı ve bir anda Passan’ın halini fark etti:</span></p>
				<p class="paragraf"><span class="regular-metin">– Ya sen, sen neredeydin? Çamaşır kurutma makinesinden çıkmış gibi bir halin var.</span></p>
				<p class="paragraf"><span class="regular-metin">– Bir izin peşindeydim ve çıkmazda kaldım.</span></p>
				<p class="paragraf"><span class="regular-metin">– Ne izi?</span></p>
				<p class="paragraf"><span class="regular-metin">– Boş ver.</span></p>
				<p class="paragraf"><span class="regular-metin">– Bu son derece bilgilendirici oldu.</span></p>
				<p class="paragraf"><span class="regular-metin">Passan açıklama yapmadı. Sezgileri ona, yardımcısının henüz bitirmediğini söylüyordu.</span></p>
				<p class="paragraf"><span class="regular-metin">– Peki sen, bana söyleyecek başka bir şeyin olmadığından emin misin?</span></p>
				<p class="paragraf"><span class="regular-metin">– Hayır. Bir sorun var.</span></p>
				<p class="paragraf"><span class="regular-metin">– Ne sorunu?</span></p>
				<p class="paragraf"><span class="regular-metin">– Seni üst katta bekliyorlar.</span></p>
				<p class="paragraf"><span class="regular-metin">– İçişleri müfettişleri mi?</span></p>
				<p class="paragraf"><span class="regular-metin">– Hayır. Bir psikiyatri uzmanı.</span></p>
				<p class="paragraf"><span class="regular-metin">– İçişleri mi yollamış?</span></p>
				<p class="paragraf"><span class="regular-metin">– Hayır.</span></p>
				<p class="paragraf"><span class="regular-metin">– Eğer Guillard’ın avukatı yolladıysa, ben...</span></p>
				<p class="paragraf"><span class="regular-metin">– O da değil.</span></p>
				<p class="paragraf"><span class="regular-metin">– Tahmin oyunu oynamayı kes.</span></p>
				<p class="paragraf"><span class="regular-metin">– Naoko’nun avukatı, Rhim diye biri galiba, o yollamış. (Fifi bir an tereddüt etti.) Sizin boşanma davası çerçevesinde, psikiyatrik değerlendirme yapması için uzman görüşü talebinde bulunmuş ve...</span></p>
				<p class="paragraf"><span class="regular-metin">– NE?</span></p>
				<p class="paragraf"><span class="regular-metin">– Sanırım bu sık başvurulan bir yöntem.</span></p>
				<p class="paragraf"><span class="regular-metin">Bir öfke düğümü Passan’ın boğazını tıkadı.</span></p>
				<p class="paragraf"><span class="regular-metin">– Genç biri, diye ortamı yumuşatmaya çalıştı Fifi. Oldukça da sempatik.</span></p>
				<p class="paragraf"><span class="regular-metin">– Nerede o? diye sordu Passan, sert bir sesle.</span></p>
				<p class="paragraf"><span class="regular-metin">– Sakin ol. Bana bunun sadece bir öngörüşme olduğunu söyledi. O...</span></p>
				<p class="paragraf"><span class="regular-metin">– NEREDE O?</span></p>
				<p class="paragraf"><span class="regular-metin">– Kahretsin, sakin ol. Yukarıda. Toplantı odasında.</span></p>
			</div>
		</div>
	</body>
</html>