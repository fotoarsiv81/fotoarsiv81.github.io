<html xmlns="http://www.w3.org/1999/xhtml">
	<head>
		<title>3-7.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-7.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-7"><span class="bold" style="font-size:1em;">7</span></p>
				<p class="paragraf"><span class="regular-metin">Tavşan burcunda doğan Naoko Akutagava, diğer tüm Japon çocukları gibi, o olağan cehennemi yaşamıştı. Kemerle dayak yemeye, buz gibi suyla duş yapmaya, aç ve uykusuz kalmaya dayanan katı bir eğitimden geçmişti. </span><span class="italik" xml:lang="tr-TR">Terör.</span></p>
				<p class="paragraf"><span class="regular-metin">1944’te doğan babası da bu muameleye maruz kalmıştı. Avrupa’da, şiddet mirasıyla ilgili çeşitli yakıştırmalarda bulunulur, şiddete maruz kalan, dayakla büyüyen çocukların genellikle ileride şiddet uygulayan birer ebeveyn olacağına inanılırdı. Japonya’da ise sadece dayak kullanılır, işler böyle yürürdü. Tokyo’da değerli bir tarih profesörü olan babası bunun canlı bir örneğiydi.</span></p>
				<p class="paragraf"><span class="regular-metin">Evdeki kâbusa eğitim sisteminin kâbusu da ekleniyordu. Lisede hem en iyi olmalı hem de birbiriyle alakasız iki bölümde okuyabilmek için üniversite sınavlarına hazırlanmalıydı. Bu da Naoko’nun gün içinde büyük bir hırsla derslerini çalışması, geceleri, hafta sonları ve tatillerde de notlarını temize çekmek zorunda kalması demekti. Her üç aylık eğitim döneminin sonunda ulusal klasmana giriyordu. Ancak eğitim yılı boyunca listede hep 3.220. sırada olduğunu ve bunun da şu veya bu üniversiteye girmek için yeterli olmadığını biliyordu. Bu gerçekten de cesaret verici bir durum değildi.</span></p>
				<p class="paragraf"><span class="regular-metin">Ama Naoko çaba sarf ediyordu. Hep daha fazla, daha fazla. Hiç tatili, boş zamanı yoktu.</span></p>
				<p class="paragraf"><span class="regular-metin">Çünkü ayrıca dövüş sanatları, kaligrafi ve klasik dans derslerinin yanı sıra okuldaki ev işleri kurslarının angaryalarına da katılmak zorundaydı. Binlerce </span><span class="italik" xml:lang="tr-TR">kanji</span><span class="regular-metin">’yi, her biri birçok anlam içeren, farklı telaffuzlu bu Çin kökenli yazı karakterlerini ezberden söyleyebiliyordu. Çelikten özdisiplini sayesinde gerek moral, gerekse fiziksel olarak sürekli kendini geliştiriyordu.</span></p>
				<p class="paragraf"><span class="regular-metin">Buna paralel olarak –ki bu Japonya’nın sayısız paradokslarından biriydi– annesi Naoko’nun üstüne titremişti. Sekiz yaşına kadar annesiyle yatmıştı. On beş yaşındayken bile hâlâ evin dışında bir gece geçirmek istemiyordu. On sekiz yaşında geldiğinde, </span><span class="italik" xml:lang="tr-TR">anne-san</span><span class="regular-metin">’a danışmadan tek bir karar almış değildi henüz.</span></p>
				<p class="paragraf"><span class="regular-metin">Sonunda, Yokohama’daki özel bir Protestan okulunda lise eğitimini tamamladıktan sonra aynı şehirde, iyi bir fakülteye kaydolmuştu. Bu yıllar boyunca Tokyo-Yokohama arasında o kadar çok seyahat etmişti ki, bu güzergâhın sonsuza dek yüreğine kazındığını düşünüyordu. Kromozomlar yerine, her istasyonun adıyla çocuklarına kalıt olarak geçen genetik bir iz. </span></p>
				<p class="paragraf"><span class="regular-metin">Tıp fakültesini hedefleyecek kadar parlak bir öğrenci değildi ama babasının arzu ettiği hukuk eğitimini almaya karşı çıkacak kadar da inatçıydı. Karma bir öğrenimde karar kılmıştı: hesap uzmanlığı, dil, sanat tarihi.</span></p>
				<p class="paragraf"><span class="regular-metin">1995, onun için yeni bir dönemeç oldu. Metroda bir fotoğrafçı yanına geldi ve ona birkaç deneme fotoğrafı çekme önerisinde bulundu. Naoko şaşkınlıktan donakaldı. Yirmi yaşındaydı. Bugüne dek kimse ona güzel olduğunu söylememişti. Japonya’da hiçbir ebeveyn çocuğuna bu konuda övgüde bulunmazdı. Ama Naoko güzeldi. Gerçekten güzel. Bu ilk denemeden itibaren, her gün güzelliğini tasdikleyen teklifler almaya başladı. İlk oyuncu seçimlerinde sivrildi, başarılı oldu ve ona çokmuş gibi gözüken paralar kazanmaya başladı. Bu konudan ailesine bahsetmedi ve babasından uzaklaşmak için gizlice para biriktirerek öğrenimine devam etti. Kaçmak, ebediyen kaçmak için.</span></p>
				<p class="paragraf"><span class="regular-metin">Zaten, eğer kariyer yapmak istiyorsa dışa açılması gerektiğini çoktan anlamıştı. Fiziği Asya pazarının kriterlerine uymuyordu. Japonya’da, çekik gözlü olmayan Avrasyalılar beğenilirdi. Ama ülkenin kızlarında fazladan bir şey vardı: İnsana keyif veren egzotik bir görünüm.</span></p>
				<p class="paragraf"><span class="regular-metin">Yirmi üç yaşında diploması cebinde, önce ABD’ye, ardından da Avrupa’ya –Almanya, İtalya, Fransa– uçtu. Batı’da hayalleri süsleyen Japon kadınının mükemmel fiziğine sahipti. Düz, parlak ve siyah saçlar, çıkık elmacıkkemikleri, hafifçe kemerli küçük bir burun...</span></p>
				<p class="paragraf"><span class="regular-metin">Gözlerine gelince, Milano’da bir fotoğrafçı bir gün ona “Gözkapakların bir resim fırçasının yumuşaklığına, bir ressam spatulasının sertliğine sahip” demişti.</span></p>
				<p class="paragraf"><span class="regular-metin">Bunun ne demek olduğunu anlamıyordu ama umurunda da değildi; işler peş peşe geliyordu, para su gibi akıyordu. Sonunda sadece ticari sebeplerle Paris’e yerleşti. Bir hayali gerçekleştiriyordu; ama kendi hayalini değil, annesinin hayalini. Oka-san bir Fransızseverdi. Yeni Dalga filmlerini seyreder, Adamo dinler, Flaubert ve Balzac okurdu. Naoko ödevlerini “Her Yerde Kar Var” şarkısı eşliğinde yapmış, Jean-Luc Godard’ın </span><span class="italik" xml:lang="tr-TR">Nefret</span><span class="regular-metin">’ine yirmi kez katlanmak zorunda kalmıştı ve “Mirabeau Köprüsü” şiiri hâlâ dilinin ucundaydı.</span></p>
				<p class="paragraf"><span class="regular-metin">Annesinin idealleştirdiği Paris ile Naoko’nun keşfettiği düşman şehir arasındaki karşıtlık şaşırtıcıydı. Hiçbir yeri bilmiyordu. Pis sokaklarda kayboluyordu. Taksi şoförleri onu kandırıyordu. Özellikle de Fransızların kibri, küstahlığı onu şoke etmişti. Açık açık onun aksanıyla alay ediyorlar, ona hiç yardımcı olmuyorlar, yüksek sesle konuşarak ve bağırarak sözünü kesiyorlardı. Zaten Fransızlar her zaman her şeye </span><span class="italik" xml:lang="tr-TR">muhalifti.</span></p>
				<p class="paragraf"><span class="regular-metin">Sainte-Anne Hastanesi’nde, </span><span class="italik" xml:lang="tr-TR">Paris şokogun</span><span class="regular-metin"> (Paris sendromu) konusunda uzmanlaşmış bir servis vardı. Şehir her yıl en az yüz Japon’u o denli hayal kırıklığına uğratırdı ki, depresyona girer veya paranoyaya kapılırlardı. Buraya kapatılır, tedavi edilir, sonra da yurtlarına geri gönderilirlerdi. Naoko bu durumda değildi. Katı bir yüreği vardı –</span><span class="italik" xml:lang="tr-TR">teşekkürler baba</span><span class="regular-metin">– ve her şeyden önce yüreğinde hiçbir romantik umuda yer yoktu.</span></p>
				<p class="paragraf"><span class="regular-metin">İki yılın sonunda, Fransızcası kabul görür bir seviyeye ulaştığında, gerçekten istediği işi –hesap uzmanı– yapmak için mankenliği bıraktı. Önce Japon ve Alman şirketleri için dışarıdan yaptığı hesap kontrolörlüğü görevlerinden ayrıldı. Sonra ASSECO adlı büyük bir şirkete girdi. Nihayet geleceği garanti altındaydı.</span></p>
				<p class="paragraf"><span class="regular-metin">Zorluk çektiği tek şey cinsiyetiydi. Esas mücadelesi başarılı olmak için yatağa girmek değil, yatağa girmeden başarıya ulaşmaktı. Bunu moda çevresindeyken zaten öğrenmişti. Hesap kontrolörlerinin ve uzmanlarının sıkıcı dünyasında ise durum çok daha kötüydü. Beyaz yüzü ve simsiyah saçlarıyla, düşsel bir kadın gibi görünüyordu. İşinde son derece yetenekliydi ama işveren daima daha fazlasını isterdi. Bazen kesin bir şekilde reddediyordu. Bazen de bir türlü pes etmeyen çekici kadını oynuyordu. Bu oyunlar, karşısındakini bıktırıyor ve sonuç hep aynı oluyordu: Avcı istediğini elde edemeyeceğini anladığında onu kapının önüne koyuyordu.</span></p>
				<p class="paragraf"><span class="regular-metin">Tehlike sadece iş ortamıyla sınırlı değildi. Bir gün çantası çalındı – Japonya’da hırsızlık yoktu. Karakola gitti. Gucci’sini bulamadılar, ama soruşturmayı yürüten komiserden yakasını kurtarması zor oldu.</span></p>
				<p class="paragraf"><span class="regular-metin">Passan’la birlikte her şey değişmişti.</span></p>
				<p class="paragraf"><span class="regular-metin">Bir yıldırım aşkı. Tabloda en ufak bir gölge yoktu. Önceden planlanmış bir şey de. Bu yeni dönüm noktasına erkek kardeşi aracılık yapmıştı. Naoko Paris’e geldiğinde, ondan üç yaş büyük ağabeyi Şigeru oradaydı. On beş yaşında alkolik, on yedisinde eroinman olan Şigeru, rock gitaristliği kariyerini Avrupa’da sürdürmek için evden ayrılmıştı. Birkaç yıl Londra’da piştikten sonra Paris’e gelmişti. Aile aylarca onun adını bile duymak istememişti. 1997’de yeniden ortaya çıkmıştı; gelişmiş, uyuşturucuyu bırakmış, üstelik on kilo almıştı. Artık Fransızcayı kusursuz konuşuyordu. Paris Doğu Dilleri Enstitüsü INALCO’da yardımcı öğretmen olarak çalışıyordu.</span></p>
				<p class="paragraf"><span class="regular-metin">Naoko ağabeyiyle çok yakın değildi. Tek bağları birkaç berbat anıydı: babalarının dayakları, küfürleri, aşağılamaları. Kimse onu veya ağabeyini, bir kış akşamı pantolonları düşmüş veya hıçkıra hıçkıra ağlarken kapısının önünde görmek istemezdi. Bununla birlikte ona Paris’i işaret eden ağabeyiydi. Yerleşmesine yardımcı olmuştu. Birlikte öğle yemekleri yiyorlardı. Bazen Naoko onun ders çıkışına, 7. Bölge’deki Lille Sokağı’na gidiyordu.</span></p>
				<p class="paragraf"><span class="regular-metin">İşte orada, Şigeru’nun akşam derslerine katılan, Japonya hayranı, otuz iki yaşındaki polis komiseri Passan’la karşılaşmıştı. İlk akşam yemeğinden itibaren –4 Kasım’dı– Naoko kötü yontulmuş bu polisin hep aradığı adam olduğunu anladı. Sözüm ona romantik Fransız erkeklerine de, Şibuya semtinde sıkça görülen “soya-erkekleri”ne de hiç benzemiyordu.</span></p>
				<p class="paragraf"><span class="regular-metin">Üstelik bu tanışma ona kendisiyle ilgili de birçok şey öğretti. Passan’ın geleneksel Japonya’ya olan tutkusu tuhaf bir şekilde hoşuna gitmişti. Oysa Naoko o eski samuray ve </span><span class="italik" xml:lang="tr-TR">buşido </span><span class="regular-metin">hikâyelerine çoktan sırt çevirmişti – ülkenin ekonomik açıdan gelişmesiyle ve bunun sonucunda ortaya çıkan cılız kuşaklarla birlikte tüm bunların yok olmasına üzülse bile.</span></p>
				<p class="paragraf"><span class="regular-metin">Ve şimdi bu değerlerin, asık suratlı ve sağlam yapılı bir Fransız’da yeniden cisimleştiğini görüyordu. Kalın sesli, attığı her kahkahada dikişleri çatırdayan kötü kesimli takım elbisesinin içine sıkışmış atletik yapılı bir adam. Passan da kendi tarzında bir samuraydı. Şogun’a sadık eski savaşçılar gibi, Cumhuriyet’e sadık bir adam. Sözleri, güçlü kişiliği, hepsi Naoko’da güven uyandıran bir doğruluk, bir manevi güç kaynağı oluşturuyordu.</span></p>
				<p class="paragraf"><span class="regular-metin">Ama tüm bunlar çok uzakta kalmıştı.</span></p>
				<p class="paragraf"><span class="regular-metin">Artık boşanıyorlardı. Bundan böyle bir koruyucusu yoktu ama özgürdü. 1950’li yıllarda, Japon sinemasının o şaşaalı döneminde dublör kullanılmadığı söylenirdi. Bunun basit bir sebebi vardı: Bir aktör asla bir aksiyon sahnesinde oynamayı reddetmezdi, aksi takdirde gülünç duruma düşerdi.</span></p>
				<p class="paragraf"><span class="regular-metin">O da kendi hayatını dublörsüz oynamaya hazırdı.</span></p>
				<p class="paragraf"><span class="regular-metin">Mutfaktaki duvar saatine baktı: 07.40’tı. Çocukları uyandırması gerekiyordu.</span></p>
				<p class="paragraf"/>
			</div>
		</div>
	</body>
</html>