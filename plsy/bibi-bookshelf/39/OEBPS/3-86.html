<html xmlns="http://www.w3.org/1999/xhtml">
	<head>
		<title>3-86.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-86.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-28"><span class="bold" style="font-size:1em;">84</span></p>
				<p class="paragraf"><span class="regular-metin">Yeniden başlayan yağmurla birlikte gece de olmuştu. Yağmur bu kez daha ince, toz gibiydi. Şigeru ile Passan ıslak havayı soluyorlardı. İndikleri sokak tipik bir Japon sokağıydı: yumuşak yılankavi kıvrımlar yapan, kaldırımsız bir yol, geniş ideogramların göze çarptığı asfalt, görünmez villaları koruyan penceresiz duvarlar, asfalta doğru teveccühle eğilen ağaçlar. Çeşit çeşit mallarla dolu, sokağı kirleten küçük dükkânlar... Ve tüm bunları bir örümcek ağı gibi birbirine bağlayan teller, kablolar, tabelalar. </span></p>
				<p class="paragraf"><span class="regular-metin">– </span><span class="regular-metin">Ayumi’yi bir daha görmedin mi? diye sordu Passan.</span></p>
				<p class="paragraf"><span class="regular-metin">– Gördüm.</span></p>
				<p class="paragraf"><span class="regular-metin">Passan durdu ve üstlerine şemsiye tutan Şigeru’ya baktı. Şemsiyeye vuran yağmur damlaları trampet gibi ses çıkarıyordu.</span></p>
				<p class="paragraf"><span class="regular-metin">– Ne zaman?</span></p>
				<p class="paragraf"><span xml:lang="tr-TR">– Birkaç ay önce, babası öldüğünde. Bizimkiler haber vermişti. Annem beni </span><span class="italik" xml:lang="tr-TR">kokubetsu şiki</span><span xml:lang="tr-TR">’ye götürdü.</span></p>
				<p class="paragraf"><span class="regular-metin">– O ne?</span></p>
				<p class="paragraf"><span class="regular-metin">– Yakma işleminden sonra yapılan tören.</span></p>
				<p class="paragraf"><span class="regular-metin">Passan cenaze törenleri için kullanılan, sonu “a” ile biten başka bir kelime hatırlıyordu. Üstelemedi, Japonca dersi almanın sırası değildi.</span></p>
				<p class="paragraf"><span class="regular-metin">– Ayumi, seninle konuştu mu?</span></p>
				<p class="paragraf"><span class="regular-metin">– </span><span class="regular-metin">Şaka mı bu?</span></p>
				<p class="paragraf"><span class="regular-metin">Passan ona dik dik baktı. Şigeru, sake sayesinde doğal kaygısızlığına, her şeyi hafife alan üslubuna yeniden kavuşmuştu.</span></p>
				<p class="paragraf"><span class="regular-metin">– Sadece bir deftere bir şeyler yazdı. Bir soru.</span></p>
				<p class="paragraf"><span class="regular-metin">– Ne sorusu?</span></p>
				<p class="paragraf"><span class="regular-metin">– “Naoko nasıl?”</span></p>
				<p class="paragraf"><span class="regular-metin">Bu basit bir nezaket sorusu olabilirdi. Ya da tam tersine, Japon usulü bir yardım çağrısı. Arkadaşının sessizliğine dolaylı bir ima.</span></p>
				<p class="paragraf"><span class="regular-metin">– Ne durumdaydı?</span></p>
				<p class="paragraf"><span class="regular-metin">– Genel olarak, insan babasının cenazesinde pek iyi durumda olmaz. Ayumi tek çocuktu. Annesi onun doğumunda ölmüş. O ve babası çok yakındılar.</span></p>
				<p class="paragraf"><span class="regular-metin">– Öyleyse yıkılmıştır.</span></p>
				<p class="paragraf"><span class="regular-metin">– Bunu bilmek imkânsız. Ayumi... anlaşılması güç bir kızdır. </span></p>
				<p class="paragraf"><span class="regular-metin">Bir Japon’un ağzından böyle bir şey duymak </span><span class="regular-metin">şaşırtıcıydı. Passan düşündü. Bu kayıp Ayumi’nin deliliğini tetiklemiş olmalıydı. Ve her halükârda psikolojik durumunu ağırlaştırmıştı.</span></p>
				<p class="paragraf"><span class="regular-metin">– Bu cenaze töreni ne zaman oldu?</span></p>
				<p class="paragraf"><span class="regular-metin">– Şubat ayında, sanırım.</span></p>
				<p class="paragraf"><span class="regular-metin">– Sanıyor musun, yoksa emin misin?</span></p>
				<p class="paragraf"><span class="regular-metin">– Eminim.</span></p>
				<p class="paragraf"><span class="regular-metin">Örtüşüyordu. Kaybetmiş, yetim kalmış Ayumi Yamada, başka bir ailesi olduğunu hatırlamıştı. Karnında taşıdığı çocuklar. Mart ayının sonunda Paris’e gitmişti.</span></p>
				<p class="paragraf"><span class="regular-metin">“ONLAR BENİMDİR.”</span></p>
				<p class="paragraf"><span class="regular-metin">– Ayumi’nin babası neden öldü? diye sordu Passan. Yeniden yürümeye başlamıştı.</span></p>
				<p class="paragraf"><span class="regular-metin">Şigeru anlaşılmaz bir sözcük mırıldandı. Sokak lambalarının ışığı altında, bakışları dalgınlaşmış, yüz hatları kaymış gibi görünüyordu. Dudaklarında bir gülümseme vardı. İyice sarhoş olmuştu.</span></p>
				<p class="paragraf"><span class="regular-metin">– Adam neden öldü?</span></p>
				<p class="paragraf"><span class="regular-metin">– İntihar, dedi diğeri, biraz daha güçlü bir sesle.</span></p>
				<p class="paragraf"><span class="regular-metin">Polis kendini bir korku yolunda ilerliyormuş gibi hissediyordu. Kenjutsudan sonra intihar. Sanki geleneksel Japon mekanizması yeniden harekete geçiyordu.</span></p>
				<p class="paragraf"><span class="regular-metin">– Nasıl intihar etti?</span></p>
				<p class="paragraf"><span class="regular-metin">– Kendini astı.</span></p>
				<p class="paragraf"><span class="regular-metin">– Soruşturma yapıldı mı?</span></p>
				<p class="paragraf"><span class="regular-metin">– Sanırım, evet. Sonuç yok.</span></p>
				<p class="paragraf"><span class="regular-metin">Şigeru gitgide çökerken, Passan aksine canlanıyordu. Kafasında olay örgüsünü yeniden kurdu. Babanın intiharı. Yalnızlık. Dilsiz, Naoko’yla temasa geçmiş, ama o cevap vermemişti. Üzüntüsü öfkeye dönüşmüştü. Sonra da öldürücü bir deliliğe.</span></p>
				<p class="paragraf"><span class="regular-metin">– Ayumi’nin mesleği ne?</span></p>
				<p class="paragraf"><span class="regular-metin">– Jinekolog, babası gibi.</span></p>
				<p class="paragraf"><span class="italik" xml:lang="tr-TR">Bir dakika. Yavaş.</span><span xml:lang="tr-TR"> Karanlığın içinde kulaç attıktan sonra, bütün ışıklar aynı anda yanıyordu: Ayumi sadece çok önemli bir misyon verilmiş bir çocukluk arkadaşı değil, aynı zamanda da her şeyi organize eden kişiydi. Naoko belki de onun uzmanlığını öğrenmiş ve ona planını teklif etmek için Ayumi’yle temasa geçmişti. Ama engel teşkil eden bir gerçek vardı:</span></p>
				<p class="paragraf"><span class="regular-metin">– Bir dilsiz olarak mesleğini nasıl yapıyordu?</span></p>
				<p class="paragraf"><span class="regular-metin">Şigeru elini hafifçe kırlaşmış gür saçlarının arasından geçirdi:</span></p>
				<p class="paragraf"><span class="regular-metin">– Hasta muayene etmiyordu, araştırma yapıyordu.</span></p>
				<p class="paragraf"><span xml:lang="tr-TR">Taşlar gitgide yerine oturuyordu. Demek ki, Ayumi’nin uluslararası uzmanlarla bağlantıları vardı. Her şeyi ayarlamıştı. Bir kere. İki kere. Naoko’ya –ve tabii Passan’a da– bir aile kurma imkânı vermişti. Peki, bu zahmetinin karşılığında o ne elde etmişti? Hiç. Naoko köprüleri atmıştı. </span><span class="italik" xml:lang="tr-TR">Sırrını korumanın en iyi yolu.</span><span xml:lang="tr-TR"> Passan onun nasıl böyle bir hata yaptığına şaşırmıştı. Japonya’da, bir görevi yerine getirmemekten veya borcuna sadık olmamaktan daha kötü bir suç yoktu.</span></p>
				<p class="paragraf"><span class="regular-metin">Çisenti, aldatıcı bir şekilde inatla yağmaya devam ediyordu. Sanki ince damlacıklar halinde su püskürten bir aygıtın altındaydılar. Çevrelerindeki manzara noktalama tekniğiyle yapılmış bir tabloyu andırıyordu. Sokak lambalarının diplerindeki ışık birikintileri. Rüzgârla şişmiş çamların ve ginkgo ağaçlarının dorukları. Asfaltın üstündeki ideogramlar. Her şey bir tül örtüyü çağrıştırırcasına renk ve beneklerden oluşuyordu. </span></p>
				<p class="paragraf"><span class="regular-metin">– Bir şey hatırlıyorum, diye homurdandı Şigeru.</span></p>
				<p class="paragraf"><span class="regular-metin">– NE? diye bağırdı Passan.</span></p>
				<p class="paragraf"><span class="regular-metin">Ne dediği anlaşılmayan bir sarhoşun ağzından laf almaktan bıkmıştı.</span></p>
				<p class="paragraf"><span class="regular-metin">– Cenazede, bir aile dostuyla karşılaştım. Bir psikiyatr ve psikanalist. Takeşi Ueda. Veya Oda, bilmiyorum. Çok kültürlü, çok seyahat etmiş biri. Beni çok etkiledi, Fransızca konuşuyordu.</span></p>
				<p class="paragraf"><span class="regular-metin">– Yani?</span></p>
				<p class="paragraf"><span class="regular-metin">Şigeru yutkundu. Derin bir su çukuruna dalıyormuş gibi bir ses çıkmıştı ağzından.</span></p>
				<p class="paragraf"><span class="regular-metin">– Anladığım kadarıyla Ayumi onun hastasıymış.</span></p>
				<p class="paragraf"><span class="regular-metin">Olivier onun elinden şemsiyeyi aldı.</span></p>
				<p class="paragraf"><span class="regular-metin">– Onu nerede bulabilirim?</span></p>
				<p class="paragraf"><span class="regular-metin">Kayınbiraderi kaşlarını çattı: Onun bu yakışıksız tavrını tasvip etmiyordu.</span></p>
				<p class="paragraf"><span class="regular-metin">– Hatırlamıyorum.</span></p>
				<p class="paragraf"><span class="regular-metin">– Paris’te olsaydık, dedi Passan dişlerinin arasından, seni çoktan içeri tıkmıştım...</span></p>
				<p class="paragraf"><span class="regular-metin">– Özür dilerim, şimdi aklıma geldi... Bir yerlerde kartı olmalı.</span></p>
				<p class="paragraf"><span class="regular-metin">– Nerede?</span></p>
				<p class="paragraf"><span class="regular-metin">– Evimde sanırım.</span></p>
				<p class="paragraf"><span class="regular-metin">Passan adımlarını hızlandırdı:</span></p>
				<p class="paragraf"><span class="regular-metin">– Bir taksiye binelim. Önce annenlere, ardından da sana gidiyoruz. Sonra psikiyatrı ziyaret edeceğiz.</span></p>
				<p class="paragraf"><span class="regular-metin">– Buna gerek yok, diye bağırdı Şigeru, Passan’ın arkasından. Sana hiçbir şey söylemez.</span></p>
				<p class="paragraf"><span class="regular-metin">Passan omzunun üstünden cevap verdi:</span></p>
				<p class="paragraf"><span class="regular-metin">– Artık Fransız usulü oynamanın zamanı geldi.</span></p>
				<p class="paragraf"/>
				<p class="paragraf"/>
			</div>
		</div>
	</body>
</html>