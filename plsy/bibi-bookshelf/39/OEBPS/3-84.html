<html xmlns="http://www.w3.org/1999/xhtml">
	<head>
		<title>3-84.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-84.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-26"><span class="bold" style="font-size:1em;">82</span></p>
				<p class="paragraf"><span class="regular-metin">Naoko’nun ailesi, herhangi bir özelliği olmayan modern bir villada oturuyordu. Gri sıva, kahverengi kiremitler, koyu renkli hatlar. Tek orijinallik evin arka kısmındaydı: Japonya’daki alanların kısıtlılığı dikkate alındığında inanılmaz bir lüks gibi görünen beş yüz metrekarelik bir sebze bahçesi.</span></p>
				<p class="paragraf"><span xml:lang="tr-TR">Ayakkabılarını çıkardıktan sonra zili çalmadan eve girdiler. Şigeru </span><span class="italik" xml:lang="tr-TR">tadaima</span><span xml:lang="tr-TR"> (ben geldim) deme gereği duymadı. Ev boş gibiydi. Boş ve çok sıcak. Genellikle insan bu evde bir buzluktaymış gibi üşürdü. Bugün ise, tavanda tek bir vantilatör dönüyordu. Passan ıslak giysilerinin vücuduna yapıştığını hissediyordu. Bu durum hiç düzelmeyecekti.</span></p>
				<p class="paragraf"><span class="regular-metin">Çantasını yere koydu ve evin hiç değişmediğini gördü. Duvarlarda sadece son depremden kalma çatlaklar vardı. Şigeru, geçen mart ayından beri Tokyoluların haftada iki üç deprem yaşadığını söyledi. Tüm evi yakında yeniden inşa etmek gerekecekse onarmanın ne faydası vardı? Passan cevap vermedi. Japonların Stoacı bakış açılarına alışmıştı: Bir sorun karşısında hiçbir şey yapamıyorsan, bir şekilde onu yok farz edeceksin.</span></p>
				<p class="paragraf"><span class="regular-metin">Evin, Asya tarzı ile Batı tarzı arasında klasik ikili bir üslubu vardı. Bir tarafta Avrupa tarzı döşenmiş odalar, diğer tarafta hasır serili geleneksel mekânlar. Modern döşenmiş odalarda bile Japon hatları hâkimdi. Servi ağacından parkeler siyah ipek gibi parlıyor, krem ve çikolata tonları tamamen Japonlara özgü bir sadeliği sergiliyordu. İtinayla çerçevelenmiş dikey yazılar da buradaki yaşamın ne anlama geldiğini hatırlatıyordu.</span></p>
				<p class="paragraf"><span class="regular-metin">Yemek odasını geçtiler ve salona girdiler. Hâlâ kimse yoktu. Şigeru ona döndü ve Passan’ın endişeli yüz ifadesi karşısında gülümsedi:</span></p>
				<p class="paragraf"><span class="regular-metin">– Bahçedeler.</span></p>
				<p class="paragraf"><span class="regular-metin">Verandanın camlı kapısını açtı. Nemli hava odayı doldurdu. Başlarında önü sineklikli şapkalarıyla, Shinji ile Hiroki biberlerin, kabakların, salatalıkların arasında bir şeyler yapıyorlardı.</span></p>
				<p class="paragraf"><span class="regular-metin">Babalarını görür görmez, bitki sıralarının üstünden uçarcasına geçip onun kollarına atıldılar. Son birkaç gün içinde birkaç kez ev değiştirmişler, okulu bırakmışlar, uçağa binmişlerdi ve şimdi Japon dedeleri ile anneannelerinin evindeydiler, tüm bunlar okul döneminde olmuştu. Yine de, bu durum onların işine geliyordu. Saat farkı bile doğallıklarını etkilememişti.</span></p>
				<p class="paragraf"><span class="regular-metin">– Dede ve nineyle beraber domates topluyoruz! diye bağırdı Shinji, koca bahçıvan eldivenlerini çıkartırken.</span></p>
				<p class="paragraf"><span class="regular-metin">– Ve yeni bir köpeğimiz var! diye atıldı Hiroki. Adı Kristal!</span></p>
				<p class="paragraf"><span class="regular-metin">İki oğlan çamur, neşe ve ışık içindeydi. Başını kaldıran Passan, domates fidelerinin arkasında pusuda bekleyen anneanne ile dedeyi gördü. Adam, kestane gibi parlak koyu renkli teni ve sakin dede gülümsemesiyle bakıyordu. Ufak tefek olan kadın, tam tersine çok solgundu, bir gar peronundaymış gibi el sallıyordu. Yüzü, dünyaya boğuk bir aydınlık veren kâğıttan bir fener gibi parlıyordu.</span></p>
				<p class="paragraf"><span xml:lang="tr-TR">– </span><span class="italik" xml:lang="tr-TR">Okaeri nasai</span><span xml:lang="tr-TR"> (eve hoş geldiniz), diye koro halinde bağırdılar. </span></p>
				<p class="paragraf"><span class="regular-metin">Şigeru onlara haber vermiş olmalıydı: Onu gördüklerine şaşırmamışlardı. Olivier de her şeye rağmen onları yeniden görmekten memnundu ve anıları onu duygulandırıyordu. Cırcırböceklerinin vızıltısı altında, yaz ortasında kavrulan bu sebze bahçesini biliyordu. İlk olarak kışın karlar altındayken görmüştü. Sonra sonbaharda, çamlar rüzgârda mırıldanırken ve akağaç yaprakları dökülürken. Bahçeye hayran kalmıştı.</span></p>
				<p class="paragraf"><span class="regular-metin">Kayınpederi ve kayınvalidesi yanına gelince, gülümseyerek eğildi ve İngilizce birkaç kelime geveledi. Onlar da Japonca karşılık verdi. Onlarla hiç anlaşamamıştı. Anlaşabilmek için birbirini anlamak gerekiyordu. Ve birbirini anlamak için de, aynı dili konuşmak lazımdı.</span></p>
				<p class="paragraf"><span class="regular-metin">Onlar hakkında tüm bildiklerini Naoko’dan –ve kendi sezgilerinden</span><span class="regular-metin">– öğrenmişti. Baba, kişisel bir sorun haline getirmeksizin, bütün kalbiyle ondan nefret ediyordu. Anne, onu seviyor, ama tuhaf bir şekilde ondan korkuyordu da. Passan onun rüyalarının dünyasına aitti, bir şekilde çok somuttu. O varken, kadın gözlerini kaçırıyor, tutkusunun başkası tarafından anlaşılmasından korkan biri gibi, asla ona soru sormuyordu. Aslında, Passan ve o birbirlerine benziyorlardı: Kadın Fransa’ya hayrandı, Passan da Japonya’ya. Onlar gerçekleşmeyecek düşlerden oluşan bir yolda karşılaşmışlardı.</span></p>
				<p class="paragraf"><span class="regular-metin">Bayan Akutagava limonata ikram etti. Şigeru’nun çevirmenliğini yaptığı konuşma havadan sudan devam ediyordu. Japonya’da insanlar köpekten veya hava durumundan konuşmayı bıraktıklarında, dünyanın en meraklı insanları olurlardı. Passan bağırıp çağırmak istiyordu. Ya da bir tekmeyle sehpayı kırmak. Naoko’nun anne babasının tam olarak ne bildiğini tahmin etmek imkânsızdı. Kesin olan bir şey vardı: Tek bir kelime bile söylemeyeceklerdi.</span></p>
				<p class="paragraf"><span class="regular-metin">Bir bardak limonata daha aldı. Yirmi dört saatten beri hiçbir şey yememişti ve midesinin bir gemi halatı gibi düğümlendiğini hissediyordu. Yeniden acımaya başlayan yüzü de cabasıydı. Naoko’nun ailesi ne yaraları ne de abuk sabuk beresi hakkında tek bir soru sormuşlardı.</span></p>
				<p class="paragraf"><span class="regular-metin">Passan arada sırada, bahçeye göz atıyordu. Shinji ile Hiroki salataların arasında, Kristal’in –takımadaların simgesel türlerinden biri, bir Akita– peşinde zikzaklar çizerek koşuyorlardı. Bu manzara onun düşman topraklardaki ilk zaferiydi. Burada durumun ciddiyetinden kimsenin haberdar olmadığını düşündü. Akutagavalarda bile, böyle bir kriz bu kadar sükûnetle yönetilemezdi. Naoko çocukları bırakmış ve hiçbir açıklama yapmadan gitmişti. Anne ve baba, şüphesiz karıkoca arasında her zamankinden daha ciddi bir sorun olduğunu ya da boşanmalarında –tabii haberleri varsa– bir engel çıktığını düşünmüşlerdi.</span></p>
				<p class="paragraf"><span class="regular-metin">Cebindeki telefon çaldı. Özür dileyerek ayağa kalktı ve konuşmak için yandaki odaya geçti. Fifi’nin sesini duyunca şaşırdı. Paris’i, soruşturmasını, ekibini çoktan unutmuştu.</span></p>
				<p class="paragraf"><span class="regular-metin">– Haberlerim var, dedi Fifi. Vize bölümündeki heriflerden birini sıkıştırdım ve...</span></p>
				<p class="paragraf"><span class="regular-metin">– Ne buldun?</span></p>
				<p class="paragraf"><span class="regular-metin">– Ayumi Yamada Paris’e 24 Mart’ta gelmiş. Scribe Otel’in adresini vermiş, ama oraya hiç gitmemiş.</span></p>
				<p class="paragraf"><span class="regular-metin">– Nerede kalmış?</span></p>
				<p class="paragraf"><span class="regular-metin">– Bunu bilmenin imkânı yok.</span></p>
				<p class="paragraf"><span class="regular-metin">Sıcağa rağmen Passan, nemli giysilerinin içinde titriyordu.</span></p>
				<p class="paragraf"><span class="regular-metin">– Bu sabah, Paris saatiyle 08.40’ta Japonya’ya hareket etmiş. Japon Havayolları’nın 7654 sefer sayılı uçuşuyla.</span></p>
				<p class="paragraf"><span class="regular-metin">– Yarın sabah Tokyo’da olur. </span></p>
				<p class="paragraf"><span class="regular-metin">– Tokyo’da değil. Nagasaki’ye aktarması var. Yerel saatle 10.22’de inmiş olacak.</span></p>
				<p class="paragraf"><span xml:lang="tr-TR">Demek ki Utajima, Japonya’ın en güneyindeki adalardan birinde, Küşü Adası’nda bir yerdi. Bir liman? Bir köy? Bir tapınak? </span><span class="italik" xml:lang="tr-TR">“Şairin tapınağı.”</span><span xml:lang="tr-TR"> Dile getirilmemiş olsa da sonuç ortaydı: Naoko çoktan yola koyulmuştu. O da elini çabuk tutmalıydı.</span></p>
				<p class="paragraf"><span class="regular-metin">Fifi’nin sesi yeniden kulak zarında yankılandı:</span></p>
				<p class="paragraf"><span class="regular-metin">– Ya sen? Sen neredesin?</span></p>
				<p class="paragraf"><span class="regular-metin">Çatlak duvarlara, siyah parkeye, gizemli kaligrafilere baktı.</span></p>
				<p class="paragraf"><span class="regular-metin">– Şimdilik hiçbir yerde.</span></p>
				<p class="paragraf"><span class="regular-metin">Telefonu kapattı. Tam randevu yerini bulmak için sadece birkaç saati vardı. Ve Ayumi Yamada’nın kim olduğunu öğrenmek için. Kapı pervazında durdu ve Şigeru’ya işaret etti. Ayakkabılarını giydi ve çocuklara veda etmek</span><span class="regular-metin"> için sebze bahçesine döndü. Shinji ile Hiroki köpeği yakalamışlardı.</span></p>
				<p class="paragraf"><span class="regular-metin">– Bizimle eve girmesi için patilerini temizleyeceğiz, diye bağırdı Shinji.</span></p>
				<p class="paragraf"><span class="regular-metin">Passan sahnenin güzelliği karşısında öylece kalakaldı. Bir güneş ışını bulutları delmeyi başarmış, cıvalı bir lambanın ışığı gibi manzarayı aydınlatıyordu. Bitkilerin yaprakları, çamurlu sebzeler, ıslak çam ağaçları, hepsi olağanüstü bir güzellikte parlıyordu. Japon günlük hayatından bir kesit. Saflık. Mükemmellik. Sadelik...</span></p>
				<p class="paragraf"><span class="regular-metin">Kendisinin de bu sahnenin –bu çocuklar onun çocuklarıydı ve kaderi, bu tapılası ülkeyle iç içeydi– bir parçası olduğunu fark ettiğinde son derece duygulandı.</span></p>
				<p class="paragraf"><span class="regular-metin">Bunda olumlu bir kehanet görüyordu.</span></p>
				<p class="paragraf"><span class="regular-metin">Shinji ile Hiroki hikâyenin devamıydı. Onlar için savaşmalıydı. Burada, Japonya’da, hayatının en tehlikeli dönemecini dönecekti – yeni bir başlangıç için bu gerekliydi.</span></p>
				<p class="paragraf"/>
			</div>
		</div>
	</body>
</html>