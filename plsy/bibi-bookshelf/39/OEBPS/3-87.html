<html xmlns="http://www.w3.org/1999/xhtml">
	<head>
		<title>3-87.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-87.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-29"><span class="bold" style="font-size:1em;">85</span></p>
				<p class="paragraf"><span class="regular-metin">Naoko mesajına yanıt almamıştı ama zaten almayı da beklemiyordu. Kontrolün kendisinde olacağını düşünecek kadar saf değildi. Sadece Ayumi’nin üstü kapalı emirlerini yerine getiriyordu. Onur düellosu. Silah olarak kılıç. Kanla temizlenmesi gereken bir leke. Utajima. Çok sık antrenman yaptıkları bu ada. Her şey Ayumi’nin planıydı.</span></p>
				<p class="paragraf"><span class="regular-metin">Neden boyun eğiyordu? Neden işi fazla uzatmadan, durumu polise bildirmemişti?</span></p>
				<p class="paragraf"><span class="regular-metin">Hostesin sesi havalanmak üzere olduklarını belirtti. Naoko kemerini bağladı.</span></p>
				<p class="paragraf"><span class="regular-metin">Birinci neden, Ayumi’nin kendisiydi. Suskunluğu, deliliği, çarpık mantığı. Şüphesiz Ayumi, ihbar ettiği takdirde Naoko ile çocuklarının içine düşeceği bir tuzak hazırlamıştı.</span></p>
				<p class="paragraf"><span class="regular-metin">İkinci neden: Kendisi de suçluydu. Taşıyıcı annelik Japonya’da ve Fransa’da yasadışıydı, Ayumi’yi ihbar etmek kendini de ihbar etmek demekti. Göze aldığı tehlike neydi? Bilmiyordu, ama bunun sonucunda sanık sandalyesine oturmayacaktı. Çocuklarının vesayetini kaybetmeyecekti ve ne olursa olsun çocuklarının kökenlerini öğrenmesini istemiyordu.</span></p>
				<p class="paragraf"><span class="regular-metin">Jet motorlarının gürültüsü düşüncelerini silip süpürdü. Camdan dışarı baktı ve Tokyo yerleşiminin oluşturduğu galaksiyi hayranlıkla seyretti. Beyaz yıldızların kaynaştığı, hareli ışıkların parıldadığı bir samanyolu. Gökdelenlerin üstündeki yakut rengi kırmızı ışıklar sanki uçakları uyarıyordu: “Gökyüzü herkesindir.”</span></p>
				<p class="paragraf"><span class="regular-metin">Uçak yükseldi. Şehir yağmurlu karanlığın içinde kayboldu. Bu manzara tam da onun yolculuğuyla örtüşüyordu. İlkel geceye, eski zamanların karanlığına kavuşmak için modern Japonya’ya, ekonomi ve teknoloji devine sırtını dönüyordu...</span></p>
				<p class="paragraf"><span class="regular-metin">Kendini sakin hissediyordu. Ve rahatlamış. Her gün söylediği yalanlar, her an mahvolacakmış gibi geçen hayatı artık bitiyordu. “Mış” gibi yaptığı yıllar. Âdet görüyormuş taklidi yaptığı günler. Hiç olmayan, kendi kendine yarattığı özel hayat.</span></p>
				<p class="paragraf"><span class="regular-metin">Kendini aynı zamanda gülünç hissediyordu. Hostesten uzun kılıfını kabindeki özel bölmeye koymasını istediğinde, bir kendo turnuvası hikâyesi uydurmak zorunda kalmıştı. Başka ne söyleyebilirdi? Babasının hediyesi olan bir kılıcı, çocuklarını karnında taşımış bir kadının kellesini uçurmak için yeniden ortaya çıkardığını mı? Doğurmayla ilgili bir sorunu kılıçla halletmeye gittiğini mi?</span></p>
				<p class="paragraf"><span class="regular-metin">Gülünesi bir durumdu. İki kaçık Nagasaki açıklarındaki bir adada dövüşmeye hazırlanıyordu. Biri, diğerini öldürüp gömmeyi ve hiçbir şey olmamış gibi çocuklarının yanına dönmeyi ümit ediyordu. Diğer kaçık ise öbürünü ortadan kaldırmayı ve hiç kuşkusuz Shinji ile Hiroki’yi evlat edinmeyi tasarlıyordu. Her iki olasılıkta da, ortada komik bir durum vardı: Naoko katil olarak ne kadar inandırıcıysa, Ayumi de anne olarak o kadar inandırıcıydı.</span></p>
				<p class="paragraf"><span xml:lang="tr-TR">Sonuç nasıl olursa olsun, kim kalıcı olacaktı? </span><span class="italik" xml:lang="tr-TR">Baba</span><span xml:lang="tr-TR">. Bu düşünce onu rahatlatıyordu. Passan’ın her şeyi anladığından ve çocuklarını en az eskisi kadar sevdiğinden emindi. Onun tek yaşama nedeni Shinji ile Hiroki’ydi. Bu açıdan bakıldığında, Passan’la konuşması, ona her şeyi açıklaması, yardımını istemesi gerekirdi. Onu ne engellemişti? Gurur. Daha ziyade de, yalanlarının ağırlığı altında yaşamaktansa ölme isteği.</span></p>
				<p class="paragraf"><span class="regular-metin">Japonya’da, “Dünkü çiçekler bugünün rüyalarıdır” denirdi. Naoko buna bir ekleme yapabilirdi: “Dünkü hatalar bugünün kâbuslarıdır.”</span></p>
				<p class="paragraf"><span class="regular-metin">Planına yoğunlaştı. Saat 22.00’de Nagasaki’ye ulaşacaktı. Limana kadar taksi. Utajima’ya kadar tekne – kuşkusuz onu adaya geçirecek bir balıkçı bulacaktı. Adada kimse yaşamıyordu. Orada, Şinto tapınağında uyuyacaktı. Şafakla birlikte kılıcını bileyecekti.</span></p>
				<p class="paragraf"><span class="regular-metin">Ve bekleyecekti.</span></p>
				<p class="paragraf"><span xml:lang="tr-TR">Hiçbir şey bu planını bozamazdı. Belki sadece Passan. O neredeydi? İzini bulmuş muydu? Bulduğundan emindi. </span><span class="italik" xml:lang="tr-TR">Dünyanın en mükemmel polisi.</span></p>
				<p class="paragraf"><span class="regular-metin">Uyku maskesini taktı ve uyumaya çalıştı. Ama hemen, yeniden karmaşık düşüncelere kapıldı. Kafasında üstünü örtemediği bir gerçek vardı: Çocukları bir cadının karnından çıkmıştı. Onları özgürleştirmek için bu kötücül anneyi öldürmek gerekiyordu.</span></p>
			</div>
		</div>
	</body>
</html>