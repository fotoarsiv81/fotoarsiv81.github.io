<html xmlns="http://www.w3.org/1999/xhtml">
	<head>
		<title>3-34.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-34.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-6"><span class="bold" style="font-size:1em;">33</span></p>
				<p class="paragraf"><span class="regular-metin">E serisi ve S serisi otomobillerin arkasında durmuş, galerinin önündeki park alanında cereyan eden tuhaf olayı izliyordu. Siyah bir Audi A6’nın direksiyonunda gri kasketli bir adam gelmişti. Arabanın üstünde dönmekte olan bir tepe lambası vardı. Adam arabadan inmiş iki koruyucu meleğe doğru yönelmişti. Tek bir hareketle onlara ortadan yok olmalarını emretmişti. Adamlar da itiraz etmeden söyleneni yapmıştı. Şimdi bir sigara yakıyordu, sanki nöbeti devralıyormuş gibi bir hali vardı.</span></p>
				<p class="paragraf"><span class="regular-metin">Bu aynasız da kimdi? Soruşturmayı üstlenecek yeni polis mi? Yoksa Passan tarafından yollanmış profesyonel bir katil mi? Saçmalamaya başlamıştı. Fransız polisinde işler böyle yürümezdi. Yine de tüm sinyaller kırmızıydı. Saat 18.00’i geçmişti. Çalışanlarını yollamıştı ve galeride yalnızdı. </span></p>
				<p class="paragraf"><span xml:lang="tr-TR">Sırtından yakıcı bir ter boşanıyordu. Spor salonunda döktüğü terle alakası yoktu. Daha ziyade, çocukken yatakhanede </span><span class="italik" xml:lang="tr-TR">ötekilerin</span><span xml:lang="tr-TR"> saldırmasını beklerken döktüğü tere benziyordu. Şoförünü düşündü, sonra aklına kasasında sakladığı tabanca geldi. Ama bu yeni adam karşısında hipnotize olmuş gibi, yerinden kımıldayamıyordu.</span></p>
				<p class="paragraf"><span class="regular-metin">Adam arabaya sırtını dayamış, sakin sakin sigarasını tüttürmeye devam ediyordu. Bodur bir herifti, tepeden tırnağa gri gibiydi. Köşeli suratı bir tuğlayı andırıyordu. Hafif kamburdu, donuk bir ifadesi vardı, vücuduna çok bol gelen askeri bir ceket giymişti. Şehirde doğmuş, şehirle beslenen, etkilenmeksizin şehrin kirli havasına, kirine, tozuna maruz kalmış bir hayvan gibiydi. Ellili yaşlarda olmalıydı, ama ufak tefek olduğundan en fazla otuz gösteriyordu.</span></p>
				<p class="paragraf"><span class="regular-metin">Herif sonunda izmaritini attı ve onun bulunduğu tarafa doğru yürüdü. Bu mesafeden bile sezgileri –kadınsı– onun tehlikeli biri olduğunu söylüyordu. </span></p>
				<p class="paragraf"><span class="regular-metin">Demir kepengi indirmek için cebinde uzaktan kumandayı aradı ama çok geçti. Ziyaretçi camekândan onu fark etmişti ve eliyle, “İçeri girebilir miyim?” diye soruyordu. İstemeye istemeye kapının kilidini açtı. Adam, geç kalmış bir müşteri edasıyla galeriye girdi.</span></p>
				<p class="paragraf"><span class="regular-metin">İki adam dikkatle ve uzun uzun birbirlerine baktı. Salondaki arabaların derin sessizliğinde dini bir güç vardı. Günün son ışıklarıyla cilalı beton zemin parlıyordu.</span></p>
				<p class="paragraf"><span class="regular-metin">– Jean-Pierre Levy, dedi gri adam. Paris Cinayet Bürosu başkomiseri. Leïla Moujawad cinayetini soruşturuyorum.</span></p>
				<p class="paragraf"><span xml:lang="tr-TR">Adamın uzattığı kartviziti aldı ve birkaç saniye boyunca karta baktı. Parmakları kartın üstünde ter lekesi bırakmıştı. Eskiden </span><span class="italik" xml:lang="tr-TR">çocukların</span><span xml:lang="tr-TR"> ona “Sümüklüböcek” dediklerini hatırladı.</span></p>
				<p class="paragraf"><span class="regular-metin">Anlaşılmaz bir rahatlama hissederek, tek kelime etmeden kartı cebine koydu. Düşman tarafından yollanmış katil varsayımı ortadan kalkmıştı. Herkesin bir Azraili vardı. Onunkinin adı Olivier Passan’dı.</span></p>
				<p class="paragraf"><span class="regular-metin">– Yahudi misiniz? diye sordu birden.</span></p>
				<p class="paragraf"><span class="regular-metin">– Bu sizin için bir sorun mu teşkil ediyor?</span></p>
				<p class="paragraf"><span class="regular-metin">Galerici kollarını açarak, alacakaranlıkta parlayan arabaları gösterdi:</span></p>
				<p class="paragraf"><span class="regular-metin">– Mercedes satıyorum, dedi kendini beğenmiş bir ses tonuyla. Bütün müşterilerimi yakından tanımam gerekiyor...</span></p>
				<p class="paragraf"><span class="regular-metin">Levy ağır ağır başını salladı:</span></p>
				<p class="paragraf"><span class="regular-metin">– Sizin sempatik biri olduğunuzu bana söylemişlerdi. Burada sigara içebilir miyim?</span></p>
				<p class="paragraf"><span xml:lang="tr-TR">Guillard cevap vermedi. Adam bir sigara yaktı. Onun soğukkanlılığını hissedebiliyordu. Bu kendine güven, onun doğal güçlü karakteriyle olduğu kadar </span><span class="italik" xml:lang="tr-TR">başka bir şeyle</span><span xml:lang="tr-TR"> de alakalıydı.</span></p>
				<p class="paragraf"><span class="regular-metin">– Ne istiyorsunuz? diye sordu ansızın.</span></p>
				<p class="paragraf"><span class="regular-metin">– Polisler sorulara cevap vermez, soru sorar.</span></p>
				<p class="paragraf"><span class="regular-metin">– Öyleyse, sorun.</span></p>
				<p class="paragraf"><span class="regular-metin">– Hapishanede kokuşmak yerine, nasıl oluyor da hâlâ buradasınız ve takım elbiseniz içinde caka satıyorsunuz?</span></p>
				<p class="paragraf"><span class="regular-metin">Anka Kuşu’nun gerginliği geçti. Daha açık bir saldırı bekliyordu. Daha somut bir şeyler. Polisin bu yaptığı, blöften başka bir şey değildi. Etrafını Marlboro’nun dumanı kaplamıştı. Tuhaf bir şekilde dumandan rahatsız olmuyordu. Dumanın kıvrımları, iğrenç –ve içler acısı– bir sahnenin üstünde gerçekdışı ve görkemli bir hale oluşturuyordu.</span></p>
				<p class="paragraf"><span class="regular-metin">– Çok basit: Çünkü masumum.</span></p>
				<p class="paragraf"><span class="regular-metin">– Hayır. Çünkü başkomiser soruşturmayı boka sardırdı. Ne bir kanıt bulabildi ne de soruşturmaya hâkim olabildi. Passan’ı iyi tanırım. Zeki, zorlu, ancak hiç düşünmeden hareket eden bir polistir. İstemeden de olsa, senin bu işten sıyrılmanı sağladı, seni pislik herif.</span></p>
				<p class="paragraf"><span class="regular-metin">Bu “sen”li hitap ve küfür karşısında ürperdi.</span></p>
				<p class="paragraf"><span class="regular-metin">– Siz... siz farklı mısınız?</span></p>
				<p class="paragraf"><span class="regular-metin">– Ben de siz pislikler gibi oyunun kurallarına uyuyorum.</span></p>
				<p class="paragraf"><span class="regular-metin">– Bu... bu ne demek?</span></p>
				<p class="paragraf"><span class="regular-metin">Ortam yeniden ısınıyordu. Sıcak ve yanma. Bu yabancının önünde kriz geçiremezdi.</span></p>
				<p class="paragraf"><span class="regular-metin">– Hâlâ buradaysan, özgürsen, hindi gibi kabara kabara dolaşıyorsan, bunun sebebi, her şey apaçık ortada olmasına rağmen, seni son kurbanınla, Leïla Moujawad’la ilişkilendirecek bir kanıt olmamasıdır.</span></p>
				<p class="paragraf"><span class="regular-metin">– Avukatımı arıyorum.</span></p>
				<p class="paragraf"><span class="regular-metin">Ofisine doğru yöneldi, Levy onun yolunu kesmek için yana doğru bir adım attı.</span></p>
				<p class="paragraf"><span class="regular-metin">– Burada kalacaksın ve beni dinleyeceksin pislik herif. Böyle bir kanıt, sen de ben de biliyoruz ki, var.</span></p>
				<p class="paragraf"><span class="regular-metin">Bütün vücut sıvıları son hızla faaliyetteydi. İyice kızışmıştı.</span></p>
				<p class="paragraf"><span class="regular-metin">– Bu da, Steritex marka, hipoalerjen bir çift steril eldiven. Üzerinde kurbana ait kan izleri var. İçinde ise katile ait organik kalıntılar. Katilin teriyle eldivenin içine yapışmış deri parçacıkları. Bir yüzünde kurbanın DNA’sı, diğer yüzünde katilinki. Devam edeyim mi?</span></p>
				<p class="paragraf"><span xml:lang="tr-TR">Guillard sucuk gibi terliyordu, eriyor gibiydi. Ama garip bir şekilde, bu durum olası bir krizi ötelemişti. Gerginliği </span><span class="italik" xml:lang="tr-TR">sıvılaşarak</span><span xml:lang="tr-TR"> buharlaşıyordu. Tüm savaşçıların, yaptıkları bir hata sonucu öldüğünü düşündü. Elbette o da farklı değildi – her ne kadar özünde kutsal olsa da.</span></p>
				<p class="paragraf"><span class="regular-metin">– Stains’de, diye devam etti gri adam, polislere pek sevgiyle yaklaşmazlar. Suç mahalline geri döndüm, tek başıma. Beni hemen fark ettiler, bana inan. Kuzey Afrikalı bir adam yanıma geldi. Senin yakalandığın boş arazide dolanan çocuklardan birinin babası. Oğlu bir çift eldiven bulmuş. Bununla ilgilenip ilgilenmediğimi, bunun için bir ödeme yapıp yapmayacağımı sordu.</span></p>
				<p class="paragraf"><span class="regular-metin">Levy sigarasıyla başka bir sigara yaktı ve izmariti yere attı, ama ayağıyla ezmedi. Ağır ağır, sakin tavırlarla sigarasından uzun bir nefes çekti.</span></p>
				<p class="paragraf"><span class="regular-metin">– Ee... yani?</span></p>
				<p class="paragraf"><span class="regular-metin">– Yanisi, istediği parayı ödedim. Gördüğün gibi bir Yahudi ile bir Arap bazen anlaşabilir. Eldivenleri zapta geçirerek, iki farklı laboratuvara yolladım. (Sağ işaretparmağını havaya kaldırdı.) Bir tekini Bordeaux’ya. (Sol işaretparmağını uzattı.) Diğer tekini Strasbourg’a. Birinde eldivenin içini, diğerinde dışını incelediler. Sonuçları bu sabah aldım. (Ağzında sigarasıyla ona iyice yaklaştı.) Elimde seni ömür boyu içeri tıkmaya yetecek kadar kanıt var.</span></p>
				<p class="paragraf"><span class="regular-metin">– Ne... ne istiyorsunuz?</span></p>
				<p class="paragraf"><span class="regular-metin">– Beş yüz bin avro, nakit. Yarın. Senin için uygun bir saatte.</span></p>
				<p class="paragraf"><span class="regular-metin">– Bu kadar param yok.</span></p>
				<p class="paragraf"><span class="regular-metin">– Arabamda sana ait son beş yılın hesap işletim belgeleri, banka dekontları, yaptığın yatırımların, hayat sigortanın listesi var. Bana inan, orospu çocuğu, bir Yahudi’nin neler yapabileceğini öğrenmek istemezsin.</span></p>
				<p class="paragraf"><span class="regular-metin">Guillard, üzerindeki baskının etkisiyle bir kahkaha attı. Suratı bir kibrit gibi yanıyordu. Ceketinin göğüs cebindeki süs mendilini çıkardı ve alnını kuruladı. Bu hareketten nefret ediyordu. Kaba bir davranıştı. Bir zayıflık göstergesi...</span></p>
				<p class="paragraf"><span class="regular-metin">– Çok mu komik buldun? dedi ziyaretçi. Sakın hata yapma. Eldivenleri bu kez resmi olarak bir üçüncü laboratuvara yollarım, akıllı ol.</span></p>
				<p class="paragraf"><span class="regular-metin">Kendini daha iyi hissediyordu. Bir muharebeyi kaybetmek üzereydi, ama hasmının zayıf bir noktası vardı: para.</span></p>
				<p class="paragraf"><span class="regular-metin">– Sizinle nasıl temas kuracağım?</span></p>
				<p class="paragraf"><span class="regular-metin">Levy’nin elinde bir telefon belirdi:</span></p>
				<p class="paragraf"><span class="regular-metin">– Bu cep telefonunu kullan. Belleğinde kayıtlı tek bir numara var, o da benim bu iş için kullanacağım telefonun numarası. Parayı topladığında beni ara.</span></p>
				<p class="paragraf"><span class="regular-metin">– Eldivenler sizde mi?</span></p>
				<p class="paragraf"><span class="regular-metin">– Bu gece senden haber bekliyorum. En geç yarın sabah.</span></p>
				<p class="paragraf"><span class="regular-metin">Polis sigarasını, hemen yanlarında duran S serisi arabanın parlak kaportasına bastırarak söndürdü ve arkasını dönüp uzaklaştı.</span></p>
				<p class="paragraf"><span class="regular-metin">Bu polis ona Tanrı’nın bir lütfuydu. Eldivenleri kaybetmek, yeniden doğuşlarının başlangıcından bu yana yaptığı ilk hataydı. Bu yadsınamaz kanıt Passan’ın eline geçerse, onun için ölümcül olabilirdi.</span></p>
				<p class="paragraf"><span class="regular-metin">Sahne başladığı gibi bitti. Diğer iki polis park alanına geri döndü. Levy gitmeden önce onlarla birkaç kelime konuştu. Cehennem zebanileri galeriye kuşkulu gözlerle baktılar, sonra yeniden nöbet yerlerine geçtiler.</span></p>
				<p class="paragraf"><span class="regular-metin">Uzaktan kumandanın düğmesine bastı. Demir kepenk ağır ağır inerek onu tamamen karanlığa gömdü.</span></p>
				<p class="paragraf"><span class="regular-metin">Farkında olmadan Arthur Rimbaud’nun bir sözünü mırıldandı: “Gerçek yaşam yok. Biz dünyada değiliz...”</span></p>
				<p class="paragraf"/>
			</div>
		</div>
	</body>
</html>