<html xmlns="http://www.w3.org/1999/xhtml">
	<head>
		<title>3-17.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-17.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-17"><span class="bold" style="font-size:1em;">17</span></p>
				<p class="paragraf"><span class="regular-metin">3 Nisan 2011. Otuz bir yaşında, yedi buçuk aylık hamile olan Karina Bernard’ın cesedi, aynı Audrey Seurat’nın cesedi gibi Saint-Denis’nin bir mahallesinin –Francs-Moisins– tam göbeğine bırakılmıştı. Maladrerie’den çok daha sıcak bir semtti. SKB olarak sınıflandırılan bu mahalle, şehrin riskli kesimlerinden birini oluşturuyordu.</span></p>
				<p class="paragraf"><span xml:lang="tr-TR">Passan ve adamları hemen işe koyulmuştu. Benzer bir senaryo. Aynı kurban profili. Aynı </span><span class="italik" xml:lang="tr-TR">modus operandi</span><span xml:lang="tr-TR">. Cesedin bulunmasından önce aynı uydu arızası. Aynı şekilde, hiç parmak izi ve herhangi bir ipucu olmaması...</span></p>
				<p class="paragraf"><span class="regular-metin">Bununla birlikte yeni bir olgu ortaya çıkmıştı: Bebeğin gözlerinin camsı sıvısından alınan örnek sayesinde (öncekine göre ceset daha az bozulmuştu), toksikoloji laboratuvarı potasyum klorür tespit etmişti. Demek ki bebek de annesi gibi iğneyle öldürülmüştü – en azından canlı canlı yakılmamıştı. Katil neyin peşindeydi? Kurbanlarının acı çekmemesini mi (ayrıca kanlarında anestezi maddesine de rastlanmıştı) istiyordu?</span></p>
				<p class="paragraf"><span class="regular-metin">Soruşturma ek bir zorlukla da karşı karşıya kalmıştı: Medya işe karışmıştı. Gazeteciler bu kez cinayetin şaşkınlık uyandıran yanını fark etmiş ve önceki cinayetle bağ kurmuştu. Flaş haber olarak vermişlerdi: Bir seri katil! Hamile kadınları öldüren bir katil! Ona çeşitli isimler de takmışlardı: “Doğumcu”, “Saint-Denis Kasabı”... Soruşturmanın her aşamasından anında haberdar olmuşlardı. Sahadaki ekipler. Sağlıksız bilgiler. İnternet siteleri... Sonuç olarak ortaya sahte tanıklar çıkmış, kendiliğinden gelişen bazı taşkınlıklar olmuştu. Buna karşılık, doğası gereği fazla misafirperver olmayan Francs-Moisins semti, polislerin ve kameraların kudurganlığı karşısında biraz daha içine kapanmıştı.</span></p>
				<p class="paragraf"><span class="regular-metin">Passan hedefteydi. Amirleri onu arıyordu. Ivo Calvini onu arıyordu. Saint-Denis belediye başkanı onu arıyordu. Gazeteciler onu arıyordu... Elinde onlara verecek hiçbir şey yoktu. Gitgide güçlenen bir kanı dışında: Katil Saint-Denis’den biriydi. Şüphesiz doğumuyla ilgili bir travma yaşamıştı ve etrafa bıraktığı cesetlerle intikam alıyordu.</span></p>
				<p class="paragraf"><span class="regular-metin">Ama bu sezgi onu hiçbir yere götürmüyordu. Ne yapabilirdi? Bölgedeki doğumevlerinin arşivlerini mi incelemeliydi? Ne bulacaktı? Kötü sonuçlanmış bir doğum mu? Kusurlu doğmuş bir bebek mi? Ya da terk edilmiş bir çocuk mu? Bu fikri son derece muğlaktı.</span></p>
				<p class="paragraf"><span class="regular-metin">Passan daha ziyade Saint-Denis’nin sosyal dokusu içine dalmayı tercih etmişti. Buraları biliyordu: Saint-Denis’de büyümüştü. Ama onun döneminden beri çok şey değişmişti. Faaliyetlerini askıya almış fabrikalar şiddet imalathanelerine dönüşmüştü. Sosyal konutlar, anlaşılmaz bir gerilla savaşının devam ettiği, iki tarafın da gerçek mermiler kullandığı bir savaş alanı haline gelmişti. </span></p>
				<p class="paragraf"><span class="regular-metin">Saint-Denis polisi ve suç önleme birimiyle birlikte mahallenin altını üstüne getirmiş, bilgi toplamaya çalışmıştı. Taş ve molotofkokteyli yağmuru altında arananların dünyasını keşfetmişti. Yakılan arabalar, pencereden atlayan tecavüze uğramış kadınlar, otomobillerin camlarını kırarak yapılan kapkaçlar...</span></p>
				<p class="paragraf"><span class="regular-metin">Öte yandan semtin seçkinleriyle, danışmanlarla, uzmanlarla da tanışmıştı. Kafasında binlerce proje olan iyimserler. İnsansız hava araçları, kameralar, silah satın almayı tavsiye eden telaşe memurları. Her şeyi yıkıp yerlerine daha pahalı rezidanslar yapmak isteyen radikaller. Fiyatları yükseltin ki, it kopuk takımı kendiliğinden yok olsun... </span></p>
				<p class="paragraf"><span class="regular-metin">Ayrıca yerel idarenin, semt derneklerinin yetkilileriyle de yakınlık kurmuştu. Bu arabulucular sayesinde, çete şefleriyle de temasa geçmişti. Üzerine, seri numaraları çocuklar tarafından kazınmış M16’ların, Uzi’lerin ve revolverlerin doğrultulduğu mahzenlerde konuk edilmişti. Boş içecek kutuları ve kullanılmış şırıngalar arasında, kesif marihuana kokusunun verdiği tedirginlikle kartlarını açık oynamıştı. Katilin yöntemini açıklamıştı. Bazı ipuçları vermişti. Korkularını dile getirmişti. Herkes, parmakları tetikte, “beyaz adam”ı dinlemişti.</span></p>
				<p class="paragraf"><span xml:lang="tr-TR">Savaş senyörleri hiçbir şey bilmiyordu, ama söz vermişlerdi: Devriyeleri artıracaklar, mahzenleri, çatıları, boş arazileri arayacaklardı. Bir katilin onların bölgelerinde faaliyet göstermesi ve cesetlerini onların semtine bırakması kabul edilemezdi. Passan’ın aklına, bir çocuk katilinin, dehşet saçtığı şehirdeki diğer suçlular tarafından yakalanıp yargılanmasını konu eden </span><span class="italik" xml:lang="tr-TR">M </span><span xml:lang="tr-TR">–</span><span class="italik" xml:lang="tr-TR"> Bir Şehir Katilini Arıyor</span><span xml:lang="tr-TR"> filmi gelmişti. </span></p>
				<p class="paragraf"><span class="regular-metin">Tüm bunlara paralel olarak yapılan uzun ve dikkatli bir çalışma neticesinde Karina Bernard’la ilgili bir ayrıntı –küçük bir ayrıntı– ortaya çıkmıştı. Mart ayının başında, kurban arabasını, onarılması için Saint-Denis’deki bir tamir atölyesine, Fari Şirketi’ne bırakmıştı. Bu basit isim aklına Audrey Seurat’ya Golf’ü satan galeriyi anımsatmıştı: Alfieri Galerisi. İnternette yaptığı araştırma sonucunda bu iki şirketin, Patrick Guillard adlı birinin yönetimindeki bir gruba ait olduğunu öğrendi.</span></p>
				<p class="paragraf"><span class="italik" xml:lang="tr-TR">Basit bir rastlantı mı?</span><span xml:lang="tr-TR"> Otopsi sonucunda, kurbanın vücudunda kertikli bağ izlerinin yanı sıra yanmaz cam elyafı da bulunmuştu. Adli tabibin varsayımına göre bu izler triger kayışına ait olabilirdi. Bunlara ek olarak kurbanların dilinde tuhaf yiv izleri de vardı: Katil ağız tıkacı olarak lastik parçaları kullanmıştı.</span></p>
				<p class="paragraf"><span class="regular-metin">Passan, Guillard’ın geçmişini araştırmıştı. Dikkat çekici bir şey yoktu, adam onun gibi Çocuk Esirgeme Kurumu’nun bünyesinde yetişmişti. Saint-Denis’de doğduktan sonra, anne babası tarafından terk edilmişti, şüphesiz yurtlarda ve koruyucu ailelerin yanında büyümüştü, ama Çocuk Esirgeme Kurumu’ndan dosyasını almak imkânsızdı. Fransa’nın güneyinde, Sommières’de, on yedi yaşında mekanik teknisyeni çırağı olarak çalışmaya başladığı döneme kadar Guillard hakkında hiçbir bilgi edinememişti.</span></p>
				<p class="paragraf"><span class="regular-metin">Olivier onun birbiri ardına tamirhaneler, galeriler açarak kaydettiği ilerlemeyi izlemişti. 1997: Montpellier’deki bir mekanik atölyesinin idareciliği. 1999: Arizona ve Utah’taki motor fabrikalarında çalışmak için ABD’ye gidiş. 2001: Saint-Denis’de ilk tamirhanesi Alfieri’nin açılışı. Guillard o sırada otuz yaşındaydı. 2003: La Courneuve’de ikinci tamirhane, Fari. 2007: Aubervilliers’de, Victor Hugo Caddesi’nde bir satış noktası, Feria. Ayrıca teknik kontrol, bakım ve hızlı onarım (yağ değiştirme, lastik, ön cam, egzoz vb.) servislerinin yöneticiliği. Bunların hepsi Seine-Saint-Denis’de ve özellikle de bölgenin batısındaydı: La Courneuve, Saint-Denis, Epinay, Saint-Ouen, Stains... Kaybolmaların yaşandığı ve cesetlerin bulunduğu bölge.</span></p>
				<p class="paragraf"><span class="regular-metin">Özel hayatına gelince, Guillard bekârdı, çocuksuzdu. Adli sicili ise temizdi, hakkında en ufak bir tutanak bile yoktu. Mekaniğe olan isteği ve tutkusuyla, her şeyi kendi çabasıyla tek başına yapmış bir öksüz.</span></p>
				<p class="paragraf"><span class="regular-metin">Adam Passan’ı Aubervilliers’deki merkez ofisinde kabul etmiş ve ona ofislerin yakınındaki garajı gezdirmişti. Beton zeminli, iki katlı, üç bin metrekarelik bir mekândı, hem araba satışı yapılıyor hem de bakım hizmeti veriliyordu. Yere oturup akşam yemeği yenecek kadar temizdi. Etkilenilecek bir durumdu. Ama Passan etkilenmemişti.</span></p>
				<p class="paragraf"><span class="italik" xml:lang="tr-TR">Bir şeyler</span><span xml:lang="tr-TR"> hissediyordu. </span></p>
				<p class="paragraf"><span class="regular-metin">Patrick Guillard nazik biriydi. Ama aynı zamanda da tuhaftı. Her şeyden önce fiziksel olarak. Kırk yaşındaki adam kısa boylu atletik yapılı biriydi, ayaklı bir kas yığınını andırıyordu. Şüphesiz saç dökülme sorununu kökünden halletmek için kafasını tamamen kazıtmıştı. Yüz hatları bir buldoğu andırıyordu. Torbalanmış göz altları, basık bir burun, Afrikalıları çağrıştıran kalın ve sarkık dudaklar.</span></p>
				<p class="paragraf"><span class="regular-metin">Ayrıca bu küçük dev adamın biraz kadınsı bir yanı da vardı. Seke seke yürüyordu. Tiz kahkahalar atıyordu. Bilek hareketleri çok esnek ve kıvraktı... Galeri sahibi ona, kadın rolleri oynayan kabuki aktörlerini –gerçek hayatta da bu yapmacık hareketlerinden kurtulamayan kadın avcısı erkekleri– hatırlatıyordu.</span></p>
				<p class="paragraf"><span class="regular-metin">Elbette Guillard ne ilk ne de ikinci kurbanı tanıyordu – servisine gelen müşterilerle hiçbir ilgisi olmazdı. Passan ona bu kadınların gördüğü eziyeti anlatınca üzgün bir yüz ifadesi takınmış, sonra yeniden gülümsemeye başlamış ve en başından beri Ferrari fabrikaları için çalışmayı hayal ettiğini, şirket adlarında da bu nedenle hep aynı ses uyumunu kullandığını söylemişti. “Bu işe başladığım günden itibaren, bu heceler bana hep şans getirdi.”</span></p>
				<p class="paragraf"><span xml:lang="tr-TR">Passan’ın ona empatiyle yaklaşması gerekirdi. O da kendisi gibi bir yetimdi. Ama bunun ötesinde, daha ziyade bir laf kalabalığı, zorlukla işitilen bir fısıltı hissediyordu. </span><span class="italik" xml:lang="tr-TR">Ters giden bir şeyler var.</span></p>
				<p class="paragraf"><span class="regular-metin">Guillard’ın peşini bırakmamıştı. Adamlarıyla birlikte gerçek bir sürek avı başlatmıştı. Başka bir soruşturmaya tahsis edilmiş, tam donanımlı, kapalı kasa bir gözetleme minibüsü bulmayı başarmıştı. Gece gözetlemelerinin çoğuna bizzat nezaret ediyordu. Özel hayatı göz önüne alındığında, bir sorun yoktu. Gündüzleri, belgeler üzerinden adamın hayatını deşifre etmeye çalışıyordu. Geceleri, onu yerinde gözetliyordu.</span></p>
				<p class="paragraf"><span class="regular-metin">İnancı hiç zayıflamamıştı. Bununla birlikte, örtüşen hiçbir şey yoktu. Patrick Guillard’ın her kaçırma olayı sırasında nerde olduğuna şahitlik edecek tanıkları vardı ve katilin profiline uymuyordu. Çocukları seviyordu, tamirhanelerinin yakınındaki sitelerde oturan çocuklara hediyeler veriyordu. Onu bebek katili olarak hayal etmek imkânsızdı. Peki öyleyse neden bir karısı ve çocuğu yoktu? Homoseksüel miydi?</span></p>
				<p class="paragraf"><span class="regular-metin">Nisan ayının sonunda, Montpellier bölgesine gitmek ve işadamının profesyonel geçmişini araştırmak için dört gün izin almıştı. Adam her yerde güzel bir anı bırakmıştı. Güler yüzlü, yetenekli, çalışkan biriydi. İşverenlerine göre, Guillard çocukluğunu Seine-Saint-Denis’de geçirmişti ama bu konudan söz edilmesinden hoşlanmıyordu. Kötü hatıraları mı vardı?</span></p>
				<p class="paragraf"><span xml:lang="tr-TR">Takipler, ani aramalar, telefon dinlemeleri, bilgisayar verilerini </span><span class="italik" xml:lang="tr-TR">hack</span><span xml:lang="tr-TR">’lemek, banka hesaplarını incelemek bir sonuç vermemişti. Passan’ın elde ettiği tek şey, şüphelinin avukatlarıyla temasa geçmesi olmuştu. Polisin üst kademeleri kaygılanmaya başlamıştı. Uyarılar, kulak çekmeler... Guillard şikâyetçi olmama konusunda ikna edilmişti ancak başkomiser de ondan uzak duracaktı.</span></p>
				<p class="paragraf"><span class="regular-metin">11 Mayıs 2011’de üçüncü ceset bulunmuştu.</span></p>
				<p class="paragraf"><span class="regular-metin">Rachida Nesaoui, yirmi dört yaşındaydı, yedi ay üç haftalık hamileydi, çıplaktı ve karnı yarılmıştı. Ceset, diğer bölgelerden daha hassas bir yere, Clichy-sous-Bois’daki Forestière Mahallesi’nin yakınında boş bir araziye bırakılmıştı.</span></p>
				<p class="paragraf"><span class="regular-metin">Doğumcu’nun yeniden öldürmesi için gözetimin gevşemesi yeterli olmuştu. Passan için bu bir itiraf gibiydi: Guillard katildi. Kanıt toplamak için pek zamanı yoktu ama ertesi gün, sabah altıda onu Neuilly-sur-Seine’deki malikânesinde gözaltına almış, kelepçe takıp evden çıkarmıştı.</span></p>
				<p class="paragraf"><span class="regular-metin">Üzerini aramış, parmak izi ve tükürük örneği almıştı. Guillard soyunmayı reddetmişti. Passan ısrarcı olmamış ama saatlerce onu sorgulamıştı. Her şeyi denemişti: kaba kuvvet, tehdit, küfür, ara verdiklerinde ise dostane bir tavır... Ta ki Guillard’ın avukatı olaya yeniden müdahale edip onu hemen serbest bırakana dek.</span></p>
				<p class="paragraf"><span class="regular-metin">Bu arada Fifi, tamirhanelerin ayrıntılı kayıtlarını incelemişti: Rachida Nesaoui’yla ilgili tek bir şey yoktu. Genç kadının sürücü belgesi bile yoktu. İlk iki cinayetle bağlantısı yok denecek kadar azdı ve bu nedenle Guillard tutuklanamazdı.</span></p>
				<p class="paragraf"><span class="regular-metin">Bu kez işadamı şikâyetçi olmuştu. Mayıs ayı sonunda Passan yargıç karşısına çıkmıştı. Davranışı yasadışıydı. Dosyası boştu. Bu hırsının bir gerekçesi yoktu. Gözaltındaki şahsı hırpalamaktan, küfretmekten, şiddet uygulamaktan ve polis görev ve salahiyetini ihlal etmekten üç bin avro cezaya çarptırılmıştı. Yargıç bugüne kadarki hizmetlerini göz önünde bulundurmuş ve suçlama makamının talep ettiği hapis cezasını tecil etmişti.</span></p>
				<p class="paragraf"><span class="regular-metin">Passan itiraz etmeden yargı kararını kabullenmişti. Aklı başka yerdeydi. 3 numaralı suç mahallinde yabancı bir DNA bulunduğunu öğrenmişti. Zaten, Guillard’ı gözaltına aldığı günden bu yana elinde onun genetik analizi vardı. Avukat bu verilerin derhal imha edilmesini istemişti ama Passan elini çabuk tutarsa bir karşılaştırma yapılmasını isteyebilirdi.</span></p>
				<p class="paragraf"><span class="regular-metin">Mahkemeden koşar adım ayrılmıştı. Bondy’deki Jean-Verdier Adli Tıp Kurumu’nun soğutucusundan, dondurulmuş diğer suç kanıtları ile tecavüz mağduru kadınların poşetlenmiş külotlarının arasından örnek almıştı. Sonra Rosny-sous-Bois’daki kriminal laboratuvara gitmişti. Bir uzmandan iki DNA’yı karşılaştırmasını istemişti. İşlem sadece birkaç saat sürmüş, yeni bir hayal kırıklığına yol açmıştı: Aynı genetik izler söz konusu değildi.</span></p>
				<p class="paragraf"><span class="regular-metin">Bununla birlikte, bu yeni fiyasko başka önemli bir ayrıntıya ulaşılmasını sağlamıştı: Şüphelinin genetik haritası ondaki cinsel anormalliği ortaya çıkarmıştı.</span></p>
				<p class="paragraf"><span class="regular-metin">Tamirhane sahibi, kadınsı yanını mükemmel bir şekilde gizlemeyi başarmıştı. Toplum içinde kaybolmayı becermişti, ancak kafasının içinde tam olarak neler olup bitiyordu? Erkek miydi, yoksa kadın mı? Ya da her ikisi de mi?</span></p>
				<p class="paragraf"><span class="regular-metin">Passan, onun yurtlarda, koruyucu ailelerin yanında, gençlik çalışma merkezlerinde maruz kaldığı fiziksel ve ruhsal işkenceleri tahmin edebiliyordu. Duşlarda, tıbbi muayenelerde, soyunma odalarında yaşadığı sıkıntıyı... O da aynı yollardan geçmişti; hiç de neşeli bir okul değildi bu. Eğer Guillard, Seine-Saint-Denis’de büyüdüyse, korkunç hatıralarının olduğu bu yerlere öfke duymak için gerçek bir nedeni vardı.</span></p>
				<p class="paragraf"><span class="regular-metin">Mahkeme tarafından mahkûm edilen, amirlerin eleştirilerine, kınamalarına maruz kalan Passan soruşturmayı tek başına sürdürmeye karar vermişti. Hasta Guillard hakkında bilgi toplamak için Saint-Denis’deki, La Courneuve’deki, komşu şehirlerdeki hastanelerle temasa geçmişti. Boşuna. Mahremiyet hakkı ve tıbbi gizlilik aşılması imkânsız, sağlam bir engeldi ve Tabip Odası’ndan bir ayrıcalık talep etmek de söz konusu olamazdı.</span></p>
				<p class="paragraf"><span class="regular-metin">Çocuk Esirgeme Kurumu da en ufak bilgi vermeyi reddediyordu. Üstelik tamirhane sahibini gözetlemek ve ona yaklaşmak da mümkün değildi. Üçüncü kurbanla ilgili soruşturmaya gelince, diğerlerinden farklı bir sonuca ulaşılamamıştı. Tüm şehir paranoyaya kapılmıştı. Hamile kadınlar evlerinden çıkmaya cesaret edemiyordu. Etrafta söylentiler dolaşıyordu: Katil bir polisti; cinayetler, semt sakinlerini korkutup kaçırmak için bizzat hükümetin emriyle işleniyordu. Medyaya gelince, mahallelerdeki panik halini daha da artırarak ve soruşturmanın sonuçsuz kaldığını söyleyerek yangına körükle gitme görevini sürdürüyordu.</span></p>
				<p class="paragraf"><span class="regular-metin">Bu kaos içinde, Leïla Moujawad’ın 18 Haziran’da kaybolması her şeyin doruk noktası olmuştu.</span></p>
				<p class="paragraf"><span class="regular-metin">Passan hazırlıksız yakalanmıştı. Guillard’ı kıstırma inadı içinde, katil kim olursa olsun, yeniden harekete geçebileceğini neredeyse unutmuştu. İlk düşüncesi, gidip Guillard’ın tepesine binmek ve kurbanını alıkoyduğu yerde ona her şeyi itiraf ettirmek olmuştu. Ancak hiçbir şey yapamazdı – özellikle de bu şekilde hareket edemezdi.</span></p>
				<p class="paragraf"><span class="regular-metin">Geriye klasik arama operasyonlarından başka yapacak bir şey kalmıyordu. Devriyelerin artırılması, kapı kapı dolaşma, görgü tanıklılarına başvurma... Aslında herkes Leïla’nın cesedinin bulunmasını bekliyordu.</span></p>
				<p class="paragraf"><span class="regular-metin">Tam da o sırada, Passan önemli bir bilgi almıştı. Birkaç hafta önce, Château-des-Rentiers Sokağı’ndaki mali şubeden bir polisi, illegal yollarla Patrick Guillard’ın holdingini incelemesi için ikna etmişti. Bir şey çıkacağına pek ihtimal vermiyordu, ama mali şubenin adamı, Guillard’ın şirketleri arasında, faaliyeti yanlış tanımlanmış –“araba bakım ve onarım araştırmaları ve uygulamaları”– PALF adında bir servis istasyonu bulunduğunu tespit etmişti. Jersey’deki bu şirket, grup içindeki diğer tamirhanelere verdiği danışmanlık hizmetlerini faturalandırıyordu. Bu şekilde elde ettiği –yüksek– kazançları da bir Anglonorman gayrimenkul şirketinde topluyordu. Açıkçası, Guillard kendi şirketleri bünyesinde sahte fatura yöntemi uyguluyordu. Hiç kimse onu bu sebepten dolayı cezalandıramıyordu. Buna karşılık, bu bok çukurundan bir maden külçesi de çıkmıştı: Jersey’deki gayrimenkul şirketinin Stains’de, Guillard grubu şirketleri arasında yer almayan bir tamir atölyesi vardı. Bir gizlenme yeri mi? Ayinlerini yaptığı bir tapınak mı?</span></p>
				<p class="paragraf"><span class="regular-metin">Passan bu bilgiyi 19 Haziran pazar günü, saat 23.30’da almıştı. Kimseye haber verme gereği duymamıştı, çünkü kimse yasal saatten, yani sabah altıdan önce bir müdahalede bulunmak istemezdi. Ve Patrick Guillard konusuyla ilgili her şeyde burnuna kötü kokular geliyordu.</span></p>
				<p class="paragraf"><span class="regular-metin">Kaybedecek zamanı yoktu. Fifi’yi telefonla aradı. Kimseye bir şey söylemeden deponun bulunduğu yere ikisi gidecekti.</span></p>
				<p class="paragraf"><span class="regular-metin">Sonuç ortadaydı.</span></p>
				<p class="paragraf"><span class="regular-metin">Meslek hayatının en boktan hatası.</span></p>
			</div>
		</div>
	</body>
</html>