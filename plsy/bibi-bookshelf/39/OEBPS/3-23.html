<html xmlns="http://www.w3.org/1999/xhtml">
	<head>
		<title>3-23.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-23.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-23"><span class="bold" style="font-size:1em;">23</span></p>
				<p class="paragraf"><span class="regular-metin">– Mahalleme gece gündüz devriyeler istiyorum. Evimin önüne de bir gözetleme minibüsü. Adamlar yirmi dört saat Guillard’ın peşinde olacak. Chezy Meydanı’ndaki çıkmaz sokağın girişine de gözetleme minibüsü yerleştirilsin. Tamirhanelerinin önüne de ekipler. Lanet olsun, o kaçık öksürdüğünde cep telefonumun titremesini istiyorum!</span></p>
				<p class="paragraf"><span class="regular-metin">Hızlı adımlarla koridorda ilerliyordu. Fifi küçük adımlarla onu izliyordu.</span></p>
				<p class="paragraf"><span class="regular-metin">– Buna imkân yok Olive. Bunu sen de biliyorsun.</span></p>
				<p class="paragraf"><span class="regular-metin">– Yargıcı arayacağım.</span></p>
				<p class="paragraf"><span class="regular-metin">– Buna gerek yok. Zaten adamlar Guillard’ı izliyor.</span></p>
				<p class="paragraf"><span class="regular-metin">Passan durdu:</span></p>
				<p class="paragraf"><span class="regular-metin">– Kim?</span></p>
				<p class="paragraf"><span class="regular-metin">– Özel Harekât. Albuy ve Malençon.</span></p>
				<p class="paragraf"><span class="regular-metin">Her ikisini de tanıyordu. Çaylak değillerdi. Çoğunlukla çelik yelek giyen ve sivil görevde bile kask takan gerçek harekâtçılardı.</span></p>
				<p class="paragraf"><span class="regular-metin">– Onları kim görevlendirdi? Levy mi?</span></p>
				<p class="paragraf"><span class="regular-metin">– Hayır. Calvini. (Fifi sapsarı dişlerini sergileyerek gülümsedi.) Düşündüğünden daha akıllı. Ve Guillard’ı gözetim altında tutmak için senin krizlerine ihtiyacı yok.</span></p>
				<p class="paragraf"><span class="regular-metin">– Ona güvenmiyorum, dedi Olivier kötü niyetle. Derhal bizim çocukları istiyorum, anladın mı?</span></p>
				<p class="paragraf"><span class="regular-metin">– Asıl sen anlamamışa benziyorsun. Artık kimseyi göreve atayamazsın.</span></p>
				<p class="paragraf"><span class="regular-metin">Passan bir kahkaha patlatarak yeniden yürümeye başladı:</span></p>
				<p class="paragraf"><span class="regular-metin">– Çünkü beni davadan aldılar, öyle mi? Bunda dert edecek ne var? Başka bir dosya için ekip oluşturacağız ve araç gereç işini bu şekilde halledeceğiz. Lanet olsun, sana mesleği öğretecek değilim!</span></p>
				<p class="paragraf"><span class="regular-metin">Ofisinin önüne geldi, kapı koluna yapıştı. Kilitliydi. Öfkeyle anahtarı çıkardı ve kilide sokmaya çalıştı. Girmiyordu. Biraz daha dikkatle bakınca kilidin değiştirilmiş olduğunu fark etti. Yağ hâlâ deliğin içinde parlıyordu.</span></p>
				<p class="paragraf"><span class="regular-metin">– Bu kepazelik de ne?</span></p>
				<p class="paragraf"><span class="regular-metin">– Geldiğinden beri sana açıklamaya çalıştığım buydu. Bugünden itibaren üçüncü katta görev yapacaksın. İstatistik şubede.</span></p>
				<p class="paragraf"><span class="regular-metin">– Neyin istatistiği?</span></p>
				<p class="paragraf"><span class="regular-metin">– Kategorilerine göre sınıflandırılacak bütün karmaşık suçlar. Suç oranları. Son altı ayda işlenmiş suçlardaki artış.</span></p>
				<p class="paragraf"><span class="regular-metin">– Bu işi herhangi bir bilgisayar da yapabilir.</span></p>
				<p class="paragraf"><span class="regular-metin">– Senin uzman bakış açına güveniyorlar.</span></p>
				<p class="paragraf"><span class="regular-metin">– Ben Yerel Adli Polis Müdürlüğü’ne bağlı değilim!</span></p>
				<p class="paragraf"><span class="regular-metin">Fifi cebinden bir zarf çıkardı:</span></p>
				<p class="paragraf"><span class="regular-metin">– Resmi görev kâğıdı. Cinayet Bürosu’ndan alındın. İstisnai bir durum. Bu raporu İçişleri Bakanlığı’nın dikkatine yazmak için özel olarak görevlendirildin. (Alaycı bir ses tonuyla devam etti.) Bir tür terfi şekli.</span></p>
				<p class="paragraf"><span class="regular-metin">– Ya üzerinde çalıştığımız dosyalar?</span></p>
				<p class="paragraf"><span class="regular-metin">– Onları Reza devralıyor.</span></p>
				<p class="paragraf"><span class="regular-metin">– 36’daki Reza mı?</span></p>
				<p class="paragraf"><span class="regular-metin">– Buraya dönüyor.</span></p>
				<p class="paragraf"><span class="regular-metin">– Ben olmadan mı?</span></p>
				<p class="paragraf"><span class="regular-metin">Fifi cevap vermedi. Passan bir fikir, bir açıklama çıkmasını bekler gibi ellerini saçlarının arasından geçirdi. Ama dudaklarından sadece ıslığı andıran bir ses çıktı:</span></p>
				<p class="paragraf"><span class="regular-metin">– Lanet olsun!</span></p>
				<p class="paragraf"><span class="regular-metin">– Aynen dediğin gibi. Önceki gecenin hesabı kapanmadıkça fazla göze çarpmamak zorundasın. Rakamların içine dal ve kendini unuttur.</span></p>
				<p class="paragraf"><span class="regular-metin">– Peki ya benim evin gözetimi?</span></p>
				<p class="paragraf"><span class="regular-metin">– Şu an senin yapabileceğin tek şey semt karakoluna gidip şikâyette bulunmak. Ve açık yüreklilikle söyleyeyim, şu Chupa Chups hikâyenle dağları yerinden oynatırsan şaşırırım.</span></p>
				<p class="paragraf"><span class="regular-metin">Passan, dişleri sıkılı bir halde, başıyla onu onayladı. Safra tadı gırtlağını yakıyordu.</span></p>
				<p class="paragraf"><span class="regular-metin">– Sana yeni ofisini göstereyim mi?</span></p>
				<p class="paragraf"><span class="regular-metin">Hiç konuşmadan, yürüyerek çıktılar. Üçüncü katta da, her şey diğer katların aynısıydı: duvardan duvara halı, aydınlatma sistemi, havalandırma... Bununla birlikte ne kapılarda ne de duvarlarda cam vardı. En azından siesta yapabilir ya da otuzbir çekebilirdi.</span></p>
				<p class="paragraf"><span class="regular-metin">Yardımcısı 314 numaralı ofisin kilidini açtı. Bir adım kenara çekildi ve anahtarı ona verdi. Passan yeni inini dikkatle inceledi. Dalga geçer gibi güneş alıyordu ve güneş ışınları bu hüzünlü manzaraya ok gibi saplanıyordu. Oda yerden tavana kadar, tamamen dosya doluydu. Yerde, dolapların önünü tıkayan klasörler yığılıydı. Çelik masanın üstünde, dağılmış, saçak saçak olmuş, sararmış kâğıt tomarları duruyordu.</span></p>
				<p class="paragraf"><span class="regular-metin">– Bu eski püskü şeyler ne için?</span></p>
				<p class="paragraf"><span class="regular-metin">– Önceki yıllarla karşılaştırmalar yapabilmen için.</span></p>
				<p class="paragraf"><span class="regular-metin">Passan odanın içinde ilerledi. Işık içerinin tozunu iyice belirgin kılıyordu.</span></p>
				<p class="paragraf"><span class="regular-metin">Fifi kapıda durmuş, dudaklarında gülümsemeyle onu inceliyordu. Passan Fifi’nin onunla alay ettiğini düşündü, ancak yardımcısı cebinden bir Post-it çıkardı.</span></p>
				<p class="paragraf"><span class="regular-metin">– Bugün her şeyini kaybetmedin.</span></p>
				<p class="paragraf"><span class="regular-metin">– Bu ne?</span></p>
				<p class="paragraf"><span class="regular-metin">– Günün flaş haberi.</span></p>
				<p class="paragraf"><span class="regular-metin">Passan kâğıdı aldı ve okudu: “Nicolas Vernant.” Başını kaldırdı ve soran gözlerle Fifi’ye baktı.</span></p>
				<p class="paragraf"><span class="regular-metin">– Bu sabah İnsan Kaçakçılığını Önleme Müdürlüğü’nden bir arkadaşımla kahve içtim. Bazı şüphelileri gözaltına almak için bir operasyon hazırlığı içindeler. Aylardan beri internet üzerinden faaliyette bulunan bir pedofili şebekesi.</span></p>
				<p class="paragraf"><span class="regular-metin">– Bu Nicolas Vernant da listede mi?</span></p>
				<p class="paragraf"><span class="regular-metin">– Bir yıldan beri, bu tarzdaki en berbat sitelere yaklaşık üç bin kadar giriş hesabı var. Kullanıcı adı Sadko.</span></p>
				<p class="paragraf"><span class="regular-metin">– Yani?</span></p>
				<p class="paragraf"><span class="regular-metin">– Yanisi, adam Nanterre Çocuk Esirgeme’de çalışıyor.</span></p>
				<p class="paragraf"><span class="regular-metin">Passan hemen anladı. Adama haber vermeli ve onunla görüşmeliydi. Patrick Guillard’ın dosyası karşılığında onun adını listeden yok etmeyi önermeliydi. Tabii bu sadece bir blöf olacaktı. Hem bu tarz bir anlaşma önerecek koşullara sahip değildi hem de bir pedofile karşı asla hoşgörülü davranmazdı. Ama bunu kim biliyordu ki? Kuşkusuz o pislik herif değil.</span></p>
				<p class="paragraf"><span class="regular-metin">– Gözaltı operasyonu ne zaman başlıyor?</span></p>
				<p class="paragraf"><span class="regular-metin">– Cuma. Ondan dosyayı almak için hafta sonuna kadar vaktin var. Çocuk Esirgeme’nin şubesi Nanterre Belediyesi’nde, en azından orada bir büroları var ve...</span></p>
				<p class="paragraf"><span class="regular-metin">– Biliyorum.</span></p>
				<p class="paragraf"><span class="regular-metin">Passan ismin yazılı olduğu Post-it’i cebine attı ve bir baş hareketiyle Fifi’ye teşekkür etti. Yardımcısı gözden kayboldu. Passan kapıyı kapattı ve ofis telefonuna uzandı.</span></p>
				<p class="paragraf"><span class="regular-metin"> Aşağılık bir herife baskı yapacaktı. Bir katil zanlısının dosyasını ele geçirmek için bir pedofille pazarlığa girecekti. Canavarın soyunu sopunu öğrenmek için... Belki de onu susturacak, suçlayacak ve tutuklayacak bir şeyler bulmak için.</span></p>
				<p class="paragraf"><span class="regular-metin"> İyi haberler alacaktı, ama sadece bir polise göre iyi.</span></p>
				<p class="paragraf"/>
			</div>
		</div>
	</body>
</html>