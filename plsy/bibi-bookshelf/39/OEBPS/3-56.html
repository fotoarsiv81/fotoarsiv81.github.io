<html xmlns="http://www.w3.org/1999/xhtml">
	<head>
		<title>3-56.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-56.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-28"><span class="bold" style="font-size:1em;">55</span></p>
				<p class="paragraf"><span class="regular-metin">– Bana bunu nasıl yapabildin? diye bağırıyordu Naoko.</span></p>
				<p class="paragraf"><span class="regular-metin">Passan onu anlamakta zorluk çekiyordu. Öfkenin biraz daha bozduğu aksanı nedeniyle. Hastaneye gelir gelmez verilen morfin ve kafasını saran bandaj nedeniyle. Ama şuuru hâlâ yerindeydi: Elektrikli metal karyolasının önünde volta atan Naoko’yu görüyordu.</span></p>
				<p class="paragraf"><span class="regular-metin">Ondan birazcık merhamet beklemek anlamsızdı.</span></p>
				<p class="paragraf"><span class="regular-metin">– Bana hep yalan söyledin! Beni hep aptal yerine koydun!</span></p>
				<p class="paragraf"><span class="regular-metin">Passan kımıldamıyordu. Yüzü, ağrı kesici pomat sürülmüş tül bandajla kaplıydı. Guillard’ın ateş öpücüğünü söndürdükten sonra bayılmıştı. Kendine geldiğinde bir ambulanstaydı – alarm sisteminin devreye girmesiyle harekete geçen fabrika bekçileri, olay sona erdikten birkaç saniye sonra onu bulmuşlardı. Patrick Guillard ise çoktan ölmüştü.</span></p>
				<p class="paragraf"><span class="regular-metin">Passan doğrudan Nanterre Max-Fourestier Hastanesi’ne götürülmüştü. Doktorlar ona yanıkların yüzeysel olduğunu, ancak kırk sekiz saat gözlem altında kalması gerektiğini söylemişlerdi. Olivier bir tepki vermemişti; kendini orta ateşte pişmiş bir et gibi hissediyordu.</span></p>
				<p class="paragraf"><span class="regular-metin">Şimdi, kolunda serum, üzerinde yeşilimsi hasta önlüğüyle, kafası bir mumya gibi sarılıydı ve karşısında gidip gelen Naoko’ya bakıyordu.</span></p>
				<p class="paragraf"><span class="regular-metin">Bu boş hastane odasında, sete bir gün önce gelmiş bir aktrise benziyordu. Dekor henüz yerleştirilmediği halde o kostümlüydü. Çevresinde duvarların sefilliğinden, süpürgeliklerin pisliğinden, tavandaki kabarmalardan başka bir şey yoktu. Hemşireler ışığı söndürmüştü – storlardan içeri, ağarmakta olan günün ölgün ışığı sızıyordu. Saat altı civarıydı.</span></p>
				<p class="paragraf"><span class="regular-metin">– Aslında, paranoyak bir pislikten başka bir şey değilsin.</span></p>
				<p class="paragraf"><span class="regular-metin">Şaşkınlıkla, sahnedeki anlaşılması güç yanlışlığın tadını çıkarıyordu. Yine sinema. Naoko’ya bir rol vermişlerdi, ama o metni şaşırmıştı. Kahraman kocasının yaraları için kaygılanacağına ona hakaretler ediyordu.</span></p>
				<p class="paragraf"><span class="regular-metin">Bir tür sis bulutunun içinde, Passan onun siyah saçlarına duyduğu tutkunun azaldığını fark etti. Naoko ise hâlâ başı önde, elini kolunu oynatarak, elektrik şokuna maruz kalmış gibi sarsılarak yürüyordu.</span></p>
				<p class="paragraf"><span class="regular-metin">Passan durumu yumuşatmak istedi:</span></p>
				<p class="paragraf"><span class="regular-metin">– Desteğin için teşekkür ederim.</span></p>
				<p class="paragraf"><span class="regular-metin">– Desteğim mi? dedi Naoko cevap olarak. Karanlıkta son derece solgundu.</span></p>
				<p class="paragraf"><span class="regular-metin">Yeniden odanın içinde dolanmaya başladı. Passan azar işitmeyi hak ediyordu. Naoko’yu asıl öfkelendiren, ne gecenin bir yarısı çağırılmak ne de kurtarılan kocasının bir sanayi kompleksinde, yanmış bir hermafroditin yanında bulunması olmuştu. Sebep Fifi’ydi.</span></p>
				<p class="paragraf"><span class="regular-metin">Fifi onu kaldığı otelde bulmuş ve korkunç açıklamalar yapmıştı. Sonunda, kan alma olayından da bahsetmişti. Naoko, çocuklarının kanını almak için üst üste birkaç gece evine bir adamın girdiğini öğrenince öfke patlaması yaşamıştı. Geriye dönük olarak bir tür korku nöbeti geçirmişti, şimdi de Passan’a öfke kusuyordu.</span></p>
				<p class="paragraf"><span class="regular-metin">Passan sonunda elini kaldırdı – söz istemek için bir mola işareti:</span></p>
				<p class="paragraf"><span class="regular-metin">– Seni anladığımı sanıyorum. Şimdi oteline dön ve dinlen.</span></p>
				<p class="paragraf"><span class="regular-metin">Sesi boğuktu.</span></p>
				<p class="paragraf"><span class="regular-metin">– Dinleneyim mi? Aklını mı kaçırdın sen?</span></p>
				<p class="paragraf"><span class="regular-metin">– En azından dene. Bu akşam evde kalma sıranı geri alman gerekiyor.</span></p>
				<p class="paragraf"><span class="regular-metin">– Sıramı... Gerçekten sen iyi değilsin.</span></p>
				<p class="paragraf"><span class="regular-metin">Aklına yeni bir fikir gelmiş gibi metal dolaba doğru gitti ve Passan’ın kararmış giysilerini karıştırdı. Bu bile odanın içine mide bulandırıcı, yanık kumaş ve soğumuş kül kokusu dolması için yeterli oldu.</span></p>
				<p class="paragraf"><span class="regular-metin">Genç kadın yarı muzaffer, yarı dokunaklı bir edayla anahtarları sallayarak ona doğru döndü:</span></p>
				<p class="paragraf"><span class="regular-metin">– Artık eve adımını atmayacaksın.</span></p>
				<p class="paragraf"><span class="regular-metin">Naoko’nun evle ilgili ayrıntılara dört elle sarılması, onun uçurumun kıyısında olduğunun işaretiydi. Passan sık sık, yıkanacak bir sürü çamaşırın veya buzu çözülecek bir buzdolabının Naoko’yu seppuku yapmaktan kurtardığı hissine kapılırdı.</span></p>
				<p class="paragraf"><span class="regular-metin">– Fifi’ye gelmesini söyleyebilir misin? dedi Passan akordu kaçmış sesiyle.</span></p>
				<p class="paragraf"><span class="regular-metin">Naoko duraksadı. Yüz hatlarındaki öfke silinir gibi oldu. Teni Japon ahşap maskları gibi soluk, neredeyse sarımsıydı. Bu gibi anlarda, ifade yerine birkaç basit çizginin yerleştiği yüzü, bir kâğıt yaprağı gibi dümdüz olurdu.</span></p>
				<p class="paragraf"><span class="regular-metin">– Bana her şeyin sona erdiğine dair yemin eder misin? diye düşük oktavlı bir sesle sordu. Çocukların artık bir şeyden korkmasına gerek olmadığına?</span></p>
				<p class="paragraf"><span class="regular-metin">– Yemin ederim.</span></p>
				<p class="paragraf"><span class="regular-metin">Yarı aydınlıkta, Naoko’nun dudaklarının titrediğini görebiliyordu.</span></p>
				<p class="paragraf"><span class="regular-metin">– Uyumaya çalış, diye mırıldandı Naoko, yerdeki çantasını alırken.</span></p>
				<p class="paragraf"><span class="regular-metin">Kapı kapandı. </span></p>
				<p class="paragraf"><span class="regular-metin">Bu mekânda hastaneye yatmış olmasının komik bir yanı vardı. Aslında, burayı Nanterre Yurdu olduğu zamanlardan biliyordu. O dönemde bu yurda Paris’in batısında ve Hauts-de-Seine’de yaşayan bütün evsizleri, dilencileri ve sefilleri toplarlardı – ya da daha ziyade burada alıkoyarlardı. Başka bir çağa ait bir sürü tuhaflığın onlarca yıl sürdürüldüğü, korkunçluğuyla efsaneleşmiş bir yerdi.</span></p>
				<p class="paragraf"><span class="regular-metin">Hauts-de-Seine’deki yurtlardan sorumlu Sosyal Hizmetler Müdürlüğü’ne bağlı ekipler her yıl burada sağlık taraması yapardı. Olivier zemini karo kaplı salonları, taş tonozları, açık galerileri hatırlıyordu. Doktor odasının kapısında, üzerinde donla sıra beklerken kemiklerini donduran soğuğu da. Kendilerinden geçmiş bir halde mastürbasyon yaparken yüzlerini pencereye dayayan dişsiz, sanrılı pansiyonerleri de.</span></p>
				<p class="paragraf"><span class="regular-metin">Kapı açıldı, Fifi dağılmış bir halde odaya daldı. Passan onun küçülmüş gözbebeklerini fark etti. Bazılarının stres altında sigara içmesi gibi, Fifi de eroin mi kullanıyordu?</span></p>
				<p class="paragraf"><span class="regular-metin">– İyi misin? diye sordu Fifi, sinirli bir tavırla.</span></p>
				<p class="paragraf"><span class="regular-metin">– İyiyim.</span></p>
				<p class="paragraf"><span class="regular-metin">– Naoko beni görmek istediğini söyledi.</span></p>
				<p class="paragraf"><span class="regular-metin">– Sadece bir yardım istiyorum. Bana kapalı kasa bir minibüs bulman gerekiyor.</span></p>
				<p class="paragraf"><span class="regular-metin">– Minibüs mü?</span></p>
				<p class="paragraf"><span class="regular-metin">– Evdeki bütün monitörleri topla. Naoko’nun ekranları görmesini istemiyorum. Süper Mario’yu çağır, onları minibüse yerleştirir.</span></p>
				<p class="paragraf"><span class="regular-metin">Bütün kuralları hiçe sayarcasına, Fifi’nin parmaklarının arasında yanan bir sigara vardı. </span></p>
				<p class="paragraf"><span class="regular-metin">– Anlamıyorum. Kamera takibini sonlandırmıyor muyuz?</span></p>
				<p class="paragraf"><span class="regular-metin">– Emin olmak istiyorum.</span></p>
				<p class="paragraf"><span class="regular-metin">– Bunu yapan Guillard değil mi yani?</span></p>
				<p class="paragraf"><span class="regular-metin">– Hiçbir şey bilmiyorum. Onu bağdaş kurmuş bir Budist rahip gibi ızgara olurken gördüğümde, artık daha fazla tahammül edemediği anladım. Tuhaf bedenine, öldürme arzusuna, er ya da geç onu yakalayacak olmamın verdiği korkuya katlanamıyordu... Ölmek ve aynı zamanda beni de öldürmek istiyordu. Naoko’yu korkutmak değil. Çocuklardan intikam almak değil. Bu olayda ters giden bir şeyler var...</span></p>
				<p class="paragraf"><span class="regular-metin">Fifi cevap vermedi. Bu yeni bilgileri sindirmekte güçlük çekiyor gibiydi.</span></p>
				<p class="paragraf"><span class="regular-metin">– Örtüşmeyen başka şeyler de var, diye devam etti Passan, gıcırtılı bir sesle. Mesela tarihler. Kan alma işi birkaç hafta önce başlamış. Stains’den çok önce.</span></p>
				<p class="paragraf"><span class="regular-metin">– Bunların hepsi biliniyor. Guillard çok daha önceden intikam almaya karar vermiş olmalı.</span></p>
				<p class="paragraf"><span class="regular-metin">– Bu onun ihtiyatlı davranışlarıyla örtüşmüyor. Unutma Leïla Moujawad’ı kaçırmıştı. Yapacak daha önemli işleri vardı.</span></p>
				<p class="paragraf"><span class="regular-metin">– Yani?</span></p>
				<p class="paragraf"><span class="regular-metin">– Gözetime devam ediyoruz.</span></p>
				<p class="paragraf"><span class="regular-metin">– Taşınmak istemez miydin?</span></p>
				<p class="paragraf"><span class="regular-metin">– Eğer başka biri varsa, adres değişikliğinin bir önemi yok. Levy’den haber var mı?</span></p>
				<p class="paragraf"><span class="regular-metin">– Yok. Ya uzaklara gitti ya da toprağın altında.</span></p>
				<p class="paragraf"><span class="regular-metin">– Minibüs bulacak mısın?</span></p>
				<p class="paragraf"><span class="regular-metin">Fifi eliyle yüzünü sıvazladı, sigarasından bir nefes çekti. Sivilcelerle dolu elmacıkkemikleri doğan güneşin ışınlarıyla parlıyordu. Gözlerinde hummalı bir ifade vardı.</span></p>
				<p class="paragraf"><span class="regular-metin">– Çalışacağım, dedi sonunda. Ardından pencereyi açtı ve izmaritini bir fiskeyle dışarı fırlattı.</span></p>
				<p class="paragraf"><span class="regular-metin">– Naoko’nun bir şey bilmesi gerekmiyor. Sana güvenebilir miyim?</span></p>
				<p class="paragraf"><span class="regular-metin">– Bu çok saçma, onu eve götüreceğim. Salondaki monitörleri, kabloları ve diğer tesisatı görecek.</span></p>
				<p class="paragraf"><span xml:lang="tr-TR">– Ona her şeyin öğlene kadar kaldırılacağını söyle. Şu andan itibaren gözetleme işi evin </span><span class="italik" xml:lang="tr-TR">dışından</span><span xml:lang="tr-TR"> yapılacak. </span><span class="italik" xml:lang="tr-TR">Kapiş</span><span xml:lang="tr-TR">?</span></p>
				<p class="paragraf"><span class="regular-metin">Fifi inanmasa da başıyla onayladı.</span></p>
				<p class="paragraf"><span class="regular-metin">– Ve Naoko’nun yatak odasındaki kamerayı sök. Adamların karımı çıplak görmesini istemiyorum.</span></p>
				<p class="paragraf"><span class="regular-metin">– Hepsi bu kadar mı? </span></p>
				<p class="paragraf"><span class="regular-metin">– Hayır. Okulun önüne iki polis ve Naoko’yu izlemesi için de adamlar istiyorum. Mekanizmayı güçlendirelim.</span></p>
				<p class="paragraf"><span class="regular-metin">– Anlamıyorum. Bu iş hâlâ devam ediyor mu?</span></p>
				<p class="paragraf"><span class="regular-metin">– En ufak bir risk almayacağım. Sana güvenebilirim, değil mi?</span></p>
				<p class="paragraf"><span class="regular-metin">Fifi, ışığı arkasına alarak yatağa yaklaştı ve Passan’ın omzunu sıktı.</span></p>
				<p class="paragraf"/>
			</div>
		</div>
	</body>
</html>