<html xmlns="http://www.w3.org/1999/xhtml">
	<head>
		<title>3-48.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-48.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-20"><span class="bold" style="font-size:1em;">47</span></p>
				<p class="paragraf"><span class="regular-metin">Indochine Bulvarı üstündeki parkın çeşmesinin önünde indi. Parmaklıkların diğer tarafında, çıplak bir kadın, su taraçalarını andıran havuzların üzerinde vücudunun görkemli hatlarını sergiliyordu. Heykelin kendisi de, Chaillot Sarayı’nın basamaklarından yuvarlanmış gibi görünüyordu; zaten gerçek olan da buydu: 1937 Uluslararası Sergisi için yapılmış bir eserin kopyasıydı.</span></p>
				<p class="paragraf"><span class="regular-metin">Taksinin parasını ödedi ve bir giriş bulmak için parmaklıklar boyunca yukarı doğru yürüdü. Park ıssızdı. Yer yer nadide bitkilerle –ginkgolar, sekoyalar, gladiçyalar, soforalar– kaplı eğimli yoldan aşağı doğru indi. Parkın topografyası geniş alanları, simetrik hatları ve geniş merdivenleriyle 1930’lu yılların anıtsal üslubunu da yansıtıyordu. Bu düzen ve hatlardaki keskinlik sinirlerini yatıştırıyordu. Bu blokların düzenlenişinde faşist, Stalin döneminin üslubunu çağrıştıran bir şeyler vardı – ve o bunu seviyordu.</span></p>
				<p class="paragraf"><span class="regular-metin">Yeniden, devasa ama yorgun Havva heykelinin altına geldi. İçin için kendini o dönemin kadın heykelleriyle özdeşleştiriyordu. Geniş omuzlar, küçük memeler, kaba ayaklar... Yunan’dan çok Asurlu olan bu ilkel biçimlerde kendini buluyordu. Bu eserler, Yunan kozmogonisinde insanlara daha yakın olan Olympos Tanrılarının, yerlerine geçmek için öldürdüğü veya kovduğu Titanları çağrıştırıyordu. </span></p>
				<p class="paragraf"><span class="regular-metin">Jules-Guesde döneminde, çarşamba günleri, yanından hiç ayırmadığı kitabıyla buraya gelirdi. Farkında olmadan kendi varlığına bir açıklama bulmak ister gibi kitaptaki mitolojik hikâyeleri bir çırpıda okurdu. Jules-Guesde’de cehennemi yaşamıştı. Dayak yemişti. Yemeğine işemişlerdi. Tecavüz etmişlerdi. Ama o, parkın bu kısmında, öğleden sonraları tek başına geçirdiği saatlerden başka bir şey hatırlamıyordu. Ve hayatını, yüzyılların aşındırarak parlattığı granit bir rölyef olarak hayal ediyordu.</span></p>
				<p class="paragraf"><span xml:lang="tr-TR">Başka araştırmalar da yapmıştı. Su perisi Salmakis’in âşık olduğu, Hermes ile Aphrodite’nin çocuğu Hermaphroditos efsanesini de okumuştu. Platon’un </span><span class="italik" xml:lang="tr-TR">Şölen</span><span xml:lang="tr-TR"> diyaloğunda Aristophanes’in sözünü ettiği erdişileri keşfetmişti. Pers efsanesindeki Lapithlerin kralı Elatos’un, tecavüze uğradıktan sonra tanrılardan kendisini erkek yapmalarını isteyen kızı Kaineus’u. Sonra Anka Kuşu efsanesiyle tanışmıştı...</span></p>
				<p class="paragraf"><span class="regular-metin">Başlarda, kendini bu ateş kuşuyla özdeşleştirmemişti. Ancak ikinci ameliyattan ve testosteron iğnelerine başladıktan sonra anlamıştı. Her iğnede bedeni yanıyor ve yeniden doğuyordu. O Anka Kuşu’ydu. Ne erkek ne de kadındı. Ya da her ikisiydi. Özgürdü ve ölümsüzdü. Kuşun ne onu dünyaya getiren bir ailesi ne de cinsiyeti vardı ve hem kefeni hem de rahmi olan alevlerden kendi kendini doğuruyordu. Kimseye ihtiyacı yoktu. O bir Bütün’dü.</span></p>
				<p class="paragraf"><span class="regular-metin">Başka kitapları da incelemiş ve bunu doğrulamıştı. Yunan efsanesinde, küllerinden doğan kırmızı kuş Phoiniks’in, Mısır efsanesinde ateşten tüyleri olan dev kartal Feniks’in mirasçısıydı. Pers efsanesinde Simurg’un, Çin kozmogonisinde Nan Fang Zhu Que’nin, Kızılderili efsanesinde Yıldırım Kuşu’nun, Aborjin efsanesinde Minka Kuşu’nun mirasçısı... Dünyanın dört bir yanındaki bu yırtıcı kuşlar onun soyağacını oluşturuyordu. O dünya üzerinde, Roma’nın gücünün sembolü olmuş erdişi ve ölümsüz efsanevi kartaldı. Daha sonra, Ortaçağ sunak arkalıklarında, Rönesans tablolarında İsa resimlerine eşlik etmişti...</span></p>
				<p class="paragraf"><span class="regular-metin">Çeşmenin çevresine bakındı, kimse yoktu. Maréchaux Bulvarı’nın trafiğine arkasını dönerek dizlerinin üstüne çöktü. Eldivenleri torbalarından çıkardı ve yanında getirdiği küçük alkol şişesini üzerlerine boca etti. Gerisini Zipposu halletti. Çakmaktaşının kıvılcımı, nitril eldivenleri anında bir ateş topuna dönüştürdü. Birkaç saniye içinde deliller eriyerek kömürleşen bir kalıntı haline geldi.</span></p>
				<p class="paragraf"><span class="regular-metin">Analiz raporlarını da yaktı, sonra gözlerini kapatarak kendi tanrısallığına bir dua mırıldanmaya başladı:</span></p>
				<p class="paragraf"><span class="regular-metin">– İğrenilen ve reddedilen bir varlık olarak doğdum. Berbat bir hayat sürdüm, küfür ve hakaretlere maruz kalarak büyüdüm. Bu sefalet benim de İsa gibi yücelmemi sağladı. Kendimi aşmamı ve gelişmemi sağlayan da, çektiğim bu büyük acılar oldu. Ben bütünüm. Ben ateşim ve huzurum. Ölüm ve esenliğim...</span></p>
				<p class="paragraf"><span class="regular-metin">Külleri suya attı ve ayağa kalktı. Tam o anda bir bulut geçti. Işık yavaşça yok oldu. Her şey, sanki fırtına yaklaşıyormuş gibi donuklaştı, gümüşi bir renk aldı. Artık trafiğin gürültüsünü, tramvayın sesini duymuyordu. Kulağına sadece birbiriyle uyumsuz sesler, Antikçağ korosundan yayılan müzikli anlatılar çalınıyordu. Havadaki elektriği hissediyordu. Parmaklarının ucundaki karıncalanmayı.</span></p>
				<p class="paragraf"><span class="regular-metin">Saatine baktı: 13.00’tü. Personel yemeğini kaçıracaktı.</span></p>
				<p class="paragraf"><span class="regular-metin">Omzunu silkerek sorunlarını uzaklaştırdı. Tüm bunların artık bir önemi yoktu. İntikamının sonuna yaklaşıyordu.</span></p>
			</div>
		</div>
	</body>
</html>