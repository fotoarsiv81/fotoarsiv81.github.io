<html xmlns="http://www.w3.org/1999/xhtml">
	<head>
		<title>3-57.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-57.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-29"><span class="bold" style="font-size:1em;">56</span></p>
				<p class="paragraf"><span class="regular-metin">Yollar arabanın ön camından akıp gidiyordu. Yollar, kavşaklar, asma köprüler... Bu bomboş manzara, hiçbir yere gitmeyen ve hiç kimsenin kullanmadığı, gereksiz ve saçma bir otoyol ağını çağrıştırıyordu. Doğan güneş, kirli bakır gibi saflığını kaybediyor ve bulutlara kızıl-kahve bir renk veriyordu. Uzakta, değirmentaşından inşa edilmiş evlerin oluşturduğu adacıklar, tam olarak seçilemeyen binaların meydana getirdiği denizler, kızılımsı ışıkta alev almış ağaçlar gibi gökyüzüne uzanan gökdelenlerin oluşturduğu ormanlar görünüyordu.</span></p>
				<p class="paragraf"><span class="regular-metin">Japonya’da otoyollar bir ormanı delip geçiyor, yeşil bir alana tecavüz ediyor, doğayı bozuyormuş gibi bir intiba yaratırdı. Oysa burada, bitki örtüsü çoktan ölmüştü. Yapraklarını dökmüş birkaç ağaç ve küçük çayırlıklar bu dekor içinde yeri olmayan davetsiz misafirlere benziyordu.</span></p>
				<p class="paragraf"><span class="regular-metin">Naoko davranışından dolayı pişmanlık duyuyordu. Söylenebilecek en hafif şey, saldırgan tavrının içinde bulundukları durumla örtüşmediğiydi. Çocuklarının babası az kalsın ölüyordu; o ise yalan söylerken suçüstü yakaladığı bir çocukmuş gibi onu azarlamıştı. Fransızcada “Ambulansa ateş edilmez” diye bir deyim vardı. Ama o ambulansı bombayla havaya uçurmuştu.</span></p>
				<p class="paragraf"><span class="regular-metin">Passan gözünün önüne geliyordu. Bandajların altındaki siyahlaşmış ve şişmiş yüzü. Aslında ona –ve onun bu güçsüz haline– üzülmüştü. Ama en iyi savunma, her zaman hücumdu.</span></p>
				<p class="paragraf"><span class="regular-metin">– Hakkında bir inceleme yapılma ihtimali olduğunu söyledi, doğru mu? diye ansızın sordu Fifi’ye.</span></p>
				<p class="paragraf"><span class="regular-metin">– Bu normal bir prosedür. Kaygılanma. Her şey yolunda.</span></p>
				<p class="paragraf"><span class="regular-metin">Naoko hıçkırıklarına zorlukla hâkim oldu. Passan hep onun içini rahat ettirmek, yüreğine su serpmek istiyor, gerektiğinde onu çocuk yerine koyuyordu.</span></p>
				<p class="paragraf"><span class="regular-metin">– Eve saldıranın o herif olduğundan emin misiniz?</span></p>
				<p class="paragraf"><span class="regular-metin">– Kesinlikle.</span></p>
				<p class="paragraf"><span class="regular-metin">Fifi, Passan’dan daha iyi bir yalancı değildi. Tehlikenin geçtiğine inanmıyorlardı. Dün gece kendini yakan adamın villaya giren davetsiz misafir olduğunu doğrulayamıyorlardı. Ama şüphelerini onunla paylaşmak yerine blöf yapmaya devam ediyorlardı.</span></p>
				<p class="paragraf"><span class="regular-metin">– Yani artık evde herhangi bir sorun kalmadı mı? diye ısrarını sürdürdü Naoko.</span></p>
				<p class="paragraf"><span class="regular-metin">Fifi bir kahkaha atarak konuyu değiştirmeye çalıştı:</span></p>
				<p class="paragraf"><span class="regular-metin">– Bu senin “sorun”dan ne kastettiğine bağlı.</span></p>
				<p class="paragraf"><span class="regular-metin">– Buzdolabımda derisi yüzülmüş bir maymun. Çocuklarımdan kan alan bir vampir.</span></p>
				<p class="paragraf"><span class="regular-metin">– Tüm bunlar Guillard’la birlikte öldü ve toprağın altına girdi.</span></p>
				<p class="paragraf"><span class="italik" xml:lang="tr-TR">Israr etmenin gereği yok.</span></p>
				<p class="paragraf"><span class="regular-metin">– Böyle bir şeyi benden nasıl saklayabildi?</span></p>
				<p class="paragraf"><span class="regular-metin">– Ne yaptıysa senin için yaptı.</span></p>
				<p class="paragraf"><span class="regular-metin">Naoko soğuk bir kahkaha attı, sonra kesin bir ses tonuyla konuştu:</span></p>
				<p class="paragraf"><span class="regular-metin">– Artık bu hayatı istemiyorum.</span></p>
				<p class="paragraf"><span class="italik" xml:lang="tr-TR">Bu hayat</span><span xml:lang="tr-TR">. Başlangıçta niyet çok kahramancaydı. Passan adalet adına hareket ediyordu. Kötüleri yakalıyor, toplumu koruyor, Cumhuriyet’in değerlerini savunuyordu. Ama bu görev bir mesleğe ve bu meslek de bir uyuşturucuya dönüşmüştü. İyi artık onun için soyut bir değere dönüşürken, Kötü onun her gün karşılaştığı gerçeği olmuştu.</span></p>
				<p class="paragraf"><span class="regular-metin">– Çevreyoluna çıkıyorum, sana uyar mı?</span></p>
				<p class="paragraf"><span class="regular-metin">Naoko sessizce başını salladı.</span></p>
				<p class="paragraf"><span class="regular-metin">Défense semti boyunca yol aldılar. Kimyasal yapısı itibarıyla gazışıl özellikleri bünyesinde barındıran, şist, kuvars ve başka minerallerden oluşmuş bir çöl gibiydi burası. Miadı çoktan dolmuş bir çağın fosilleri.</span></p>
				<p class="paragraf"><span class="regular-metin">Saatine baktı. Yediye geliyordu. Pusulası iyice şaşmıştı, bir kez daha Sandrine’i aradı. Çocuklarına bir gece arayla önce Gaïa, sonra da silahlı, alkolik ve uyuşturucu kullanan bir polis bakmıştı. Bir adamı öldürmeye hazırlanan babalarıyla birlikte kalmışlardı. Birazdan da, evde bulunmasının hiçbir geçerli sebebi olmayan Sandrine’in yanında uyanacaklardı. Onlara istikrarlı bir aile sunmaktan daha değerli bir şey olabilir miydi?</span></p>
				<p class="paragraf"><span class="regular-metin">Kesin olan bir şey vardı: Ne kadar riskli olursa olsun evden taşınmayacaktı.</span></p>
				<p class="paragraf"><span class="regular-metin">Onlara saldıran Guillard olmasa da, bu tehdit sonsuza dek sürse de kaçıp gitmeyecekti. Çocuklarıyla birlikte her şeye göğüs gerecekti. Ve kuşkusuz çevrelerinde başka polisler de vardı. Verdiği sözlere rağmen Passan’ın evi gözetim altında tutmaktan vazgeçmeyeceğine emindi.</span></p>
				<p class="paragraf"><span class="regular-metin">Aklına yeniden aynı düşünce geldi. Çocuklarını alıp, bu şiddetten binlerce kilometre uzağa, Tokyo’ya gitmek. Gözleri yaşla doldu, artık manzarayı görmüyordu. Her şey rayından çıkmış, birbirine karışmıştı. Hayır. Bu çözüm değildi. Hiçbir zaman da çözüm olmayacaktı. Kilometreler asla sorunları çözmemişti. Ve zaten istese de kaçamazdı.</span></p>
				<p class="paragraf"><span class="regular-metin">Tokyo’ya geri dönmek Pandora’nın Kutusu’nu yeniden açmak demekti.</span></p>
				<p class="paragraf"><span class="regular-metin">Araba durdu. Kötü bir rüyadan uyanır gibi bu düşüncelerden kurtuldu. Gözyaşları arasında, villanın bahçe kapısını tanıdı.</span></p>
				<p class="paragraf"><span class="regular-metin">– İşte geldik. Son durak, dedi Fifi.</span></p>
			</div>
		</div>
	</body>
</html>