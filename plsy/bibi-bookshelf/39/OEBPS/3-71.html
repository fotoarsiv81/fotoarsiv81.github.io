<html xmlns="http://www.w3.org/1999/xhtml">
	<head>
		<title>3-71.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-71.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-13"><span class="bold" style="font-size:1em;">69</span></p>
				<p class="paragraf"><span class="regular-metin">Güçlükle de olsa Naoko doğrulmayı ve bacaklarını yatağın dışına sarkıtmayı başardı. Her hareket onun için bir sınavdı. Nefesini tuttu ve serum iğnesini yavaş yavaş çekti. Sonra parmak uçları yere değecek kadar aşağı kaydı ve ayağa kalktı. Bu şekilde, dengesini korumak için birkaç saniye hiç kıpırdamadan durdu.</span></p>
				<p class="paragraf"><span class="italik" xml:lang="tr-TR">Her şey yolunda.</span><span class="regular-metin"> Yürüyebiliyordu. Passan ona temiz kıyafetler getirmişti. Dolabı karıştırdı ve gerekli şeyleri buldu. Bir külot, hafif bir elbise giydi, ayağına açık sandaletleri geçirdi. Lokal anestezinin etkisi devam ettiği için hiç ağrı hissetmiyordu. Soluk mavi yağmurluğunu da aldı. Passan el çantasını getirmeyi bile akıl etmişti. </span><span class="italik" xml:lang="tr-TR">Mükemmel.</span></p>
				<p class="paragraf"><span class="regular-metin">Koridora bir göz attı. Kimse yoktu. Odadan çıktı ve sessizce kapıyı kapattı. Çantası omzunda, duvar boyunca ilerledi, yürüdükçe kendine güveni biraz daha artıyordu. Bu cumartesi gününde, öğleden sonranın bu son saatlerinde sıradan bir ziyaretçiye benziyordu. Geriye artık ihtiyacı olan şeyi bulmak kalıyordu...</span></p>
				<p class="paragraf"><span class="regular-metin">Birkaç saat önce, onu acil servis holünde, sedyenin üstünde bekletmişlerdi. Oda sorunu vardı. Ya da doktor kıtlığı. Anlamamıştı. Sakinleştiricilerle uyuşmuş bir halde, acısına sabırla katlanarak etrafı gözlemlemiş ve levhaları okumuştu.</span></p>
				<p class="paragraf"><span class="italik" xml:lang="tr-TR">Yabancı bir kadının altıncı hissi.</span><span class="regular-metin"> Sürekli savunma halinde olduğundan, herhangi bir Fransız’a göre görüşleri daha keskindi. Açıklama yapmadan, fotoğrafı çekilmeden bir kamu binasına –postane, belediye, hastane– giremezdi. Bütün koşullar denetlenmeden asla bir kira kontratı veya bir irsaliye makbuzu imzalayamazdı.</span></p>
				<p class="paragraf"><span class="regular-metin">Robert-Debré Hastanesi, çocuk patolojileri ve nadir çocuk hastalıkları alanında faaliyet gösteren bir ihtisas hastanesiydi. Naoko, çocuklarla ve yeniyetmelerle dolu bir yerde eğlence odalarının da olması gerektiğini düşünüyordu. Shinji, Necker’de apandis ameliyatı olduğunda, onu masa başı oyunlarıyla, kitaplarla, bilgisayarlarla dolu büyük bir odaya götürmüştü. Ve biraz şansı varsa ille de bilgisayar diyenler için, internet bağlantısı olan bir bilgisayar bulabilirdi...</span></p>
				<p class="paragraf"><span class="regular-metin">Asansöre bindi ve birinci kattan başladı. Yeni bir koridor. Çocuğunu arayan bir anneye benziyordu. Tek fark, Okinava’ya çekilen Japon ordusunu çağrıştıran aksak yürüyüşüydü.</span></p>
				<p class="paragraf"><span class="regular-metin">Koridorun sonunda “tıklım tıklım dolu” bir yer vardı. “Yetişkinler giremez.” Girenleri denetleyen kimse yoktu. Oda duvar resimleri, langırt masaları ve müzik aletleriyle çekici hale getirilmişti. Kulüp üyelerinin kıyafetleri kot-tişört ile daha az şanslı olanlar için pijama-serum arasında değişiklik gösteriyordu.</span></p>
				<p class="paragraf"><span class="regular-metin">Sanki hayatları buna bağlıymış gibi parmakları klavyelerin üstünde gezinen çocukları fark etti. Boşta tek bir makine bile yoktu. Bilgisayarda oyun oynayanları es geçti ve Facebook’a bağlanmış sarsak bir oğlanı gözüne kestirdi.</span></p>
				<p class="paragraf"><span class="regular-metin">Yanına gitti ve kibarca, bilgisayarını kullanıp kullanamayacağını sordu. Çocuğun yüzü, ileride dönüşeceği erkeği şimdiden ele veren güzel bir gülümsemeyle aydınlandı. Naoko, günün birinde Shinji ile Hiroki’nin de böyle tasasız, karşı konulamaz birer yeniyetme olacağını düşündü. </span></p>
				<p class="paragraf"><span class="regular-metin">Japon karakterleri kullanabilmek için, hemen özel bir siteye bağlandı. Delikanlı Naoko’nun yanında ayakta durmuştu; çok uzun boyluydu – en az 1,85’ti.</span></p>
				<p class="paragraf"><span class="regular-metin">– Bu Japonca mı? diye şaşkınlıkla sordu oğlan. Sanki söz konusu olan </span><span class="italik" xml:lang="tr-TR">Yüzüklerin Efendisi</span><span class="regular-metin">’ndeki Elf diliydi.</span></p>
				<p class="paragraf"><span class="regular-metin">Naoko onunla diyalog kurduğu için pişmanlık duyarak başını salladı. Passan hastanede bir soruşturma yaparsa, onu kolaylıkla hatırlayacak olan bu yeniyetmeyi bulacaktı.</span></p>
				<p class="paragraf"><span class="regular-metin">Naoko Facebook’a bağlandı. Unutulmuş ismi girdi ve hem güler yüzlü hem de somurtkan bir portreyle karşılaştı: Değişmemişti. Tuşların üstünde biraz daha gezindi ve başka bir şeyi daha teyit etti. Her şeye rağmen, hâlâ arkadaş listesindeydi. Bu zararsız surat aniden, önceki günkü kanlı yüzle üst üste bindi. Naoko’ya şiddetli bir titreme geldi.</span></p>
				<p class="paragraf"><span class="regular-metin">Tuşlara bastı. Gelen kutusunda sadece bir mesaj vardı.</span></p>
				<p class="paragraf"><span class="italik" xml:lang="tr-TR">Bir tek.</span></p>
				<p class="paragraf"><span class="regular-metin">– İyi misiniz? diye kaygılandı yeniyetme.</span></p>
				<p class="paragraf"><span class="regular-metin">– Sorun yok. Neden?</span></p>
				<p class="paragraf"><span class="regular-metin">– Benziniz soldu.</span></p>
				<p class="paragraf"><span class="regular-metin">– Her şey yolunda, diye gülümsedi Naoko. Bilgisayarı birkaç dakika daha kullanabilir miyim?</span></p>
				<p class="paragraf"><span class="regular-metin">Çocuk iri ellerini iki yana açtı. El hareketleri suyun dibinde yüzen algları çağrıştırıyordu.</span></p>
				<p class="paragraf"><span class="regular-metin">– Burada zamanımız bol.</span></p>
				<p class="paragraf"><span class="regular-metin">Naoko ona hastalığını sormaya cesaret edemedi. Japon Havayolları’nın sitesine girdi ve önlem olarak Japonca versiyonu seçti.</span></p>
				<p class="paragraf"><span class="regular-metin">Ertesi gün, 11.40’a bir uçuş buldu. Tuşa bastı, yolcuların isimlerini, kredi kartı numarasını verdi. Her zaman kullandığı Visa kartının değil, aceleyle gitmesi gerektiğinde kullanmak üzere sakladığı, gizli American Express’inin numarasını. Aslında, arkasına bakmadan çekip gitmeye hazır bir suçlu gibi yaşamıştı her zaman.</span></p>
				<p class="paragraf"><span class="regular-metin">Birkaç tuşa bastı ve rezervasyonlar onaylandı. Sandrine’in iç organlarıyla yazılmış Japonca karakterler, rakamların ve tarihlerin üstüne binmiş gibi görünüyordu.</span></p>
				<p class="paragraf"><span class="regular-metin">Mesajın anlamını bir tek o anlayabilirdi.</span></p>
				<p class="paragraf"><span class="regular-metin">Bir tek o buna karşılık verebilirdi.</span></p>
			</div>
		</div>
	</body>
</html>