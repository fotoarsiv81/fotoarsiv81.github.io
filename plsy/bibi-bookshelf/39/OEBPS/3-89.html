<html xmlns="http://www.w3.org/1999/xhtml">
	<head>
		<title>3-89.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-89.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-31"><span class="bold" style="font-size:1em;">87</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"><span class="regular-metin">Psikiyatrın muayenehanesi Batı tarzında dekore edilmişti: dar ve uzun parkeler, 1930’lu yıllara ait mobilyalar, minimalist motifleri olan halılar. Japon bahçesine açılan pencere ve odayı bir pus gibi kaplayan tütsü kokusu dışında, insan kendini, Saint-Germain-des-Prés’deki bir psikanalistin muayenehanesindeymiş gibi hissedebilirdi.</span></p>
				<p class="paragraf"><span class="regular-metin">Ueda onları koltuklara buyur etti. Kendisi de çalışma masasına oturdu. Şigeru vakit kaybetmeden söze girdi. Doktor kıpırdamadan, kirpiğini bile kırpmadan dinledi, sonra aynı tonda cevap verdi. Şigeru yeniden aynı tarzda konuşmasını sürdürdü. Sanki iki tenisçi en kibar şekilde topu birbirlerine yolluyorlardı.</span></p>
				<p class="paragraf"><span class="regular-metin">Sonunda Takeşi Ueda gülmeye başladı ve Passan her şeyin sarpa sardığını anladı. Japonya’da, gülmek özür dileyerek geri çevirme göstergesiydi. Psikiyatr dişlerinin arasından </span><span class="italik" xml:lang="tr-TR">muzukaşii </span><span class="regular-metin">–çok zor– diye de mırıldanmış olmalıydı.</span></p>
				<p class="paragraf"><span class="regular-metin">Passan saatine baktı: 21.20. Saat 22.00 olmadan önce buradan ayrılması gerekiyordu. Psikiyatrın Fransızca bildiğini hatırladı.</span></p>
				<p class="paragraf"><span class="regular-metin">– Saçmalamayı bırakalım, dedi sertçe.</span></p>
				<p class="paragraf"><span class="regular-metin">Doktor kaşlarını çattı. Olivier masanın üstüne dosyasındaki resimleri fırlattı. Kana bulanmış duş. Karnı deşilmiş köpek. Sandrine’in parçalanmış cesedi. Ueda resimlere baktı. Hem psikiyatr hem de Japon olması, ona duygularını iki kat daha fazla gizleme yeteneği kazandırmış olsa da, gözle görülür bir tepki verdi. Yanakları çukurlaştı, burun delikleri genişledi. Sonunda başını kaldırdı:</span></p>
				<p class="paragraf"><span class="regular-metin">– Siz... siz </span><span class="italik" xml:lang="tr-TR">gerçekten</span><span class="regular-metin"> Fransız polisinden misiniz?</span></p>
				<p class="paragraf"><span class="regular-metin">Passan şu an için bir polis olarak değil, kaygılı bir koca olarak konuşması gerektiğini anladı.</span></p>
				<p class="paragraf"><span class="regular-metin">– Paris Cinayet Bürosu’nda başkomiserim ama bu özel bir dava. Yabancı topraklardayım. Hiçbir meşruiyetim yok. Ve özellikle bu soruşturma beni kişisel olarak ilgilendiriyor. Bağırsakları deşilen hayvan benim köpeğim. İkiye biçilen kadın benim en iyi arkadaşım. Ve siz bana yardım etmezseniz, bir sonraki kurban karım olacak.</span></p>
				<p class="paragraf"><span class="regular-metin">Psikiyatr eliyle sakalını sıvazladı. Şimdi gözleri, bir oyuncak bebeğinkilere benzeyen kirpiklerinin ardında fal taşı gibi açılmıştı.</span></p>
				<p class="paragraf"><span class="regular-metin">– Şüpheleriniz Ayumi Yamada’nın üstünde mi yoğunlaşıyor? diye sordu sonunda.</span></p>
				<p class="paragraf"><span class="regular-metin">Neredeyse aksansız konuştuğu Fransızcası ne Şigeru’nun ne de Naoko’nun Fransızcasından aşağıydı. Tokyo’nun göbeğinde büyük bir şans.</span></p>
				<p class="paragraf"><span class="regular-metin">– Hiç şüphem yok. Bu onun psikolojik profiline uyuyor mu?</span></p>
				<p class="paragraf"><span class="regular-metin">Ueda asabi bir tavırla peygamber sakalını kaşıdı.</span></p>
				<p class="paragraf"><span class="regular-metin">– Evet.</span></p>
				<p class="paragraf"><span class="regular-metin">– Cinayet işleyebilir mi?</span></p>
				<p class="paragraf"><span class="regular-metin">– Evet.</span></p>
				<p class="paragraf"><span class="regular-metin">– Peki siz onu tımarhaneye kapattırma gereği duymadınız mı?</span></p>
				<p class="paragraf"><span class="regular-metin">Takeşi hemen cevap vermedi. Arkasına sığınacağı bir cevap aramıyor, sadece kafasında gerekçeleri sıralıyordu.</span></p>
				<p class="paragraf"><span class="regular-metin">– Aylardan beri onu görmüyorum. </span></p>
				<p class="paragraf"><span class="regular-metin">– Tam olarak ne zamandan beri?</span></p>
				<p class="paragraf"><span class="regular-metin">– Geçen senenin sonundan bu yana. O dönemde, bana durumu stabil gelmişti diyebiliriz. Onu babasının cenazesinde yeniden gördüm.</span></p>
				<p class="paragraf"><span class="regular-metin">– O mu size haber verdi?</span></p>
				<p class="paragraf"><span class="regular-metin">Ueda başını salladı.</span></p>
				<p class="paragraf"><span class="regular-metin">– Bu Japonya’da âdetten midir? Yani, psikiyatrını babasının cenazesine davet etmek?</span></p>
				<p class="paragraf"><span class="regular-metin">– Hayır, diyerek gülümsedi doktor. Bir mesajdı.</span></p>
				<p class="paragraf"><span class="regular-metin">– Bir mesaj mı?</span></p>
				<p class="paragraf"><span class="regular-metin">– Sanıyorum... Kısacası, babasını öldürdüğünü düşünüyorum.</span></p>
				<p class="paragraf"><span class="regular-metin">Olivier, Şigeru’yla bir an bakıştıktan sonra konuştu:</span></p>
				<p class="paragraf"><span class="regular-metin">– Bize intihar olduğu söylendi.</span></p>
				<p class="paragraf"><span class="regular-metin">– Bu, resmi bilgi. Yamada Kiçijiro kendini astı. Ama bu bir mizansen de olabilir. Ayumi çok zekidir.</span></p>
				<p class="paragraf"><span class="regular-metin">– Otopsi yapıldı mı?</span></p>
				<p class="paragraf"><span class="regular-metin">– Hayır.</span></p>
				<p class="paragraf"><span class="regular-metin">– Babasını neden öldürmüş olsun ki?</span></p>
				<p class="paragraf"><span class="regular-metin">– Çünkü kin, uzun vadede hep kazanır.</span></p>
				<p class="paragraf"><span class="regular-metin">Passan yeniden Şigeru’ya baktı. Kayınbiraderi, babanın kızını tek başına büyüttüğünü ve yeniden evlenmediğini söylemişti. Yakın bir ilişki.</span></p>
				<p class="paragraf"><span class="regular-metin">– Bir ensest hikâyesi olabilir mi? diye sordu Passan, hayal gücünü fazla zorlamadan.</span></p>
				<p class="paragraf"><span class="regular-metin">– Hayır. Seksin bu olayla bir ilgisi yok.</span></p>
				<p class="paragraf"><span class="regular-metin">Ueda yeniden sakalıyla oynamaya başladı. Sanki evcil bir hayvanı okşuyordu. Passan bugüne kadar binlerce şüpheliyi sorgulamıştı ve hiç kuşkusu yoktu ki, psikiyatr heybesindekilerin hepsini ortaya dökecekti.</span></p>
				<p class="paragraf"><span class="regular-metin">– Ayumi’yi tanıdığımda, on iki yaşındaydı, diye devam etti. Bir intihar girişiminden sonra.</span></p>
				<p class="paragraf"><span class="regular-metin">– Asarak mı?</span></p>
				<p class="paragraf"><span class="regular-metin">– Hayır. İlaçla. O dönemde Kesatsu Byoin Hastanesi’nde çalışıyordum. Ayumi’yi oraya kapatmışlardı. İlk görüşmeler çok zor geçti. Engelinden dolayı elbette, ama sadece o da değil. O tamamen... kendini kapatmıştı. Güvenini kazanmak çok zaman aldı. İşaret dilini öğrenmek zorunda kaldım...</span></p>
				<p class="paragraf"><span class="regular-metin">Son derece dinlendirici, tok bir sesi vardı. Bir hipnozcu sesi.</span></p>
				<p class="paragraf"><span class="regular-metin">– Anladım, dedi Passan, saatine bakarak. Sonra?</span></p>
				<p class="paragraf"><span class="regular-metin">– Çok küçük yaşlardan beri babası ona işkence ediyordu. Fiziksel anlamda işkence.</span></p>
				<p class="paragraf"><span class="regular-metin">Passan bunu beklemiyordu. Odanın tütsü kokusuyla yüklü havası ağırlaştı.</span></p>
				<p class="paragraf"><span class="regular-metin">– Tam bir psikopat, diye devam etti Ueda. Başkalarının, özellikle de küçük kızının acı çekmesinden zevk alan bir varlık.</span></p>
				<p class="paragraf"><span class="regular-metin">– Karısı?</span></p>
				<p class="paragraf"><span class="regular-metin">– Boğularak ölmüş. Ne olup bittiğini kimse bilmiyor ve her şeyden şüphe edilebilir. Ama ben Ayumi’nin anlattıklarından hiç şüphe duymadım. Her gece en mahrem yerlerine işkence ediyordu.</span></p>
				<p class="paragraf"><span class="regular-metin">– Vücudunda yaralar var mıydı?</span></p>
				<p class="paragraf"><span class="regular-metin">– Birkaç tane. Ama adam, bedenin </span><span class="italik" xml:lang="tr-TR">içindeki</span><span class="regular-metin"> en duyarlı yerleri biliyordu. O bir jinekologdu, anlıyor musunuz?</span></p>
				<p class="paragraf"><span class="regular-metin">Polis kimliği Olivier’yi soru sormaya yöneltti:</span></p>
				<p class="paragraf"><span class="regular-metin">– Psikiyatr içgüdünüz dışında, anlattıklarınıza dair kanıtlarınız var mı? Ayumi belki de kafası karışık bir yeniyetmeydi ve...</span></p>
				<p class="paragraf"><span class="regular-metin">– Kanıt boğazında.</span></p>
				<p class="paragraf"><span class="regular-metin">– Anlamadım.</span></p>
				<p class="paragraf"><span class="regular-metin">– Ayumi doğuştan dilsiz değil. Bağırmasını önlemek için babası ses tellerini kesmiş.</span></p>
				<p class="paragraf"><span class="regular-metin">Passan’ın aklına Diego’nun susturulma şekli geldi. Eğer hâlâ kanıta ihtiyacı varsa, kanıt gözünün önündeydi. Köpeğin ses tellerinin kesilmesi Japon kadının imzasıydı.</span></p>
				<p class="paragraf"><span class="regular-metin">– Acı onun yaşamında bildiği tek şey haline dönüştü. Naoko’yla tanışınca, bu değerler değişti. Bir anda arkadaşı onun, temelinde dostluğun ve dinginliğin yattığı yeni ailesi oldu. Yıllar sonra Naoko Avrupa’ya gitti ve Ayumi yeniden babasının zulmüyle baş başa kaldı. Bu durum, ihanete uğradığını hissettikçe daha da acı vermeye başladı.</span></p>
				<p class="paragraf"><span class="regular-metin">Passan hikâyenin bu kısmını az çok hissedebiliyordu.</span></p>
				<p class="paragraf"><span class="regular-metin">– Sonra?</span></p>
				<p class="paragraf"><span class="regular-metin">– Dayandı. Tokyo Üniversitesi giriş sınavını kazandı. Burs aldı ve yeniden bağımsızlığına kavuştu. Jinekolog olmak istiyordu. Aile modeli. Bitirme sınavlarını verdi ama dilsiz olduğu için normal bir doktor olarak çalışamadı. Araştırma alanına yöneldi. Yıllar sonra Naoko ortaya çıktı ve doğumla ilgili sorunu için ondan yardım istedi.</span></p>
				<p class="paragraf"><span class="regular-metin">Passan sonrasını tahmin ediyordu; daha fazla ayrıntı öğrenmek için zamanı yoktu. Özellikle karısının bu karmaşık durum içindeki yerini bilmek istiyordu.</span></p>
				<p class="paragraf"><span class="regular-metin">– Aralarında homoseksüel bir ilişki var mıydı?</span></p>
				<p class="paragraf"><span class="regular-metin">– Hayır. Arkadaşlık sözcüğünün boş bir kelime olmadığı bir dönemde örülmüş, sadece yoğun sevgiye dayalı bir ilişkiydi onlarınki.</span></p>
				<p class="paragraf"><span class="regular-metin">– Babanın alçaklıklarından Naoko’nun haberi var mıydı?</span></p>
				<p class="paragraf"><span class="regular-metin">– Ayumi, Naoko’nun bundan haberi olmadığına dair yemin etti. Ona inanıyorum. Karınız arkadaşının yaşadıklarını bilmiyordu. Tıpkı onun psişik halinin ne denli ciddi olduğunu bilmediği gibi. Aksi takdirde, ondan asla yardım istemezdi.</span></p>
				<p class="paragraf"><span class="regular-metin">Passan da onunla aynı fikirdeydi, başka bir soru yöneltti:</span></p>
				<p class="paragraf"><span class="regular-metin">– Babasını ihbar etmeyi hiç düşünmediniz mi?</span></p>
				<p class="paragraf"><span class="regular-metin">– Meslek ahlakı sebebiyle benim tanıklık yapmam imkânsızdı. İsimsiz ihbarda bulunmayı denedim ama bir sonuç çıkmadı. Japonya’da kirli çamaşırlar aile içinde yıkanır. Ayrıca Yamada seçkin bir kişiydi, gelişigüzel suçlanabilecek sıradan bir adam değildi. Bizim toplumumuzdaki hiyerarşinin önemini şüphesiz biliyorsunuzdur. Kanıt gerekiyordu...</span></p>
				<p class="paragraf"><span class="regular-metin">– Kızının vücudunda yaralar vardı.</span></p>
				<p class="paragraf"><span class="regular-metin">– Polise bildirdim. Birçok kez. Ayrıca Ayumi’yi şikâyetçi olması için ikna etmeye çalıştım. Ama bundan söz edilmesini istemiyordu. Bir Batılı için bunu anlamak zor ama...</span></p>
				<p class="paragraf"><span class="regular-metin">Passan bir el hareketiyle onun sözünü kesti. Sürekli olarak “Japon mazereti” duymak istemiyordu.</span></p>
				<p class="paragraf"><span class="regular-metin">– Peki cinayet konusundaki şüpheleriniz?</span></p>
				<p class="paragraf"><span class="regular-metin">– Bende bu kanı oluştuğunda, Ayumi birkaç haftadan beri kötü durumdaydı. Bununla birlikte Ayumi’yi ele vermek değil, tedavi etmek istiyordum. Hiç kuşkusuz hastalığı ciddi bir şekilde nüksetmişti.</span></p>
				<p class="paragraf"><span class="regular-metin">– Onunla temas kurdunuz mu?</span></p>
				<p class="paragraf"><span class="regular-metin">– Ona yazdım. Birkaç kez. Sonuç alamadım. Benim branşımda, istemezlerse insanları zorla tedavi edemezsiniz.</span></p>
				<p class="paragraf"><span class="regular-metin">– Onu neden akıl hastanesi kapattırmadınız?</span></p>
				<p class="paragraf"><span class="regular-metin">– Bu o kadar kolay değil. Ayumi değiştiğini ispatlamayı başarmıştı. Uzmanları kolaylıkla aldatabilirdi. Ayrıca engelli olduğunu da unutmayın. Bu durumu, ona hep bir avantaj sağladı.</span></p>
				<p class="paragraf"><span class="regular-metin">– Onun, babası gibi bir psikopat olduğunu mu söylüyorsunuz?</span></p>
				<p class="paragraf"><span class="regular-metin">Ueda ayağa kalktı ve pencereye döndü. Camdan, bahçeye ışıklı bir hale yayan bir sürü fener görülüyordu. Damla damla yağan yağmur geçen zamanı belirtiyordu: 22.05...</span></p>
				<p class="paragraf"><span class="regular-metin">– Hayır, dedi sonunda doktor, ellerini arkasında birleştirerek. Bir psikopat dalaverecidir. Hiçbir insani duygusu olmayan bir kan dökücüdür. Ayumi ise tam tersine, duygularının etkisinde kalan, tutkulu bir insandır. Bugün tüm bu yaptıklarının sebebi aşırı duygusal olması.</span></p>
				<p class="paragraf"><span class="regular-metin">– Bu, olaylara bakış açısına bağlı.</span></p>
				<p class="paragraf"><span class="regular-metin">Psikiyatr döndü. Şimdi camdaki yansımasından daha uzun, daha güçlü bir başka Takeşi vardı. İki kat daha üstün ve daha otoriter bir Takeşi.</span></p>
				<p class="paragraf"><span class="regular-metin">– Ayumi psikotik. Sizin çocuklarınızı karnında taşırken yeni bir aile kurmak gibi boş hayallere kapılmıştı. Bununla birlikte, her seferinde Naoko bebekle birlikte geri döndü. </span><span class="italik" xml:lang="tr-TR">Sözleşme</span><span class="regular-metin"> böyleydi. O zaman onun yıkıldığını ve isyan ettiğini fark etsem de gitgide psikoza dönüşen hıncını önemsemedim.</span></p>
				<p class="paragraf"><span class="regular-metin">Şimdi, </span><span class="italik" xml:lang="tr-TR">vaşi</span><span class="regular-metin"> kâğıdından duvarların üstünde büyüyen, Ayumi’nin gölgesiydi. Soyut bir sürüngen gibi, başı tavana değiyor, omuzları tüm odayı kaplıyordu.</span></p>
				<p class="paragraf"><span class="regular-metin">Passan, önü ters çaprazlanmış kimono ile No maskını hatırladı. Ölüm ve felaket getiren bir varlık – hiç şüphesiz.</span></p>
				<p class="paragraf"><span class="regular-metin">Passan, Ueda’ya başka sorular da sormak isterdi ama artık zamanı kalmamıştı. Konuşmanın sona erdiğini göstermek için ayağa kalktı ve doktorun karşısına dikildi:</span></p>
				<p class="paragraf"><span class="regular-metin">– Babasını öldürmek için neden bunca yıl bekledi?</span></p>
				<p class="paragraf"><span class="regular-metin">– İnsan psişesinin gizemi. Öfkesi bir kanser gibi olgunlaştı. Bunu önceden sezemedim. Doktor olarak bu benim hatam.</span></p>
				<p class="paragraf"><span class="regular-metin">Passan psikiyatrın hiçbir şeyi anlamadığını hissediyordu. Ama ona ne yapacağını söylemek uygun kaçmazdı. Japonlar “Maymunlar bile ağaçtan düşer” derlerdi. </span></p>
				<p class="paragraf"><span class="regular-metin">Doktor masanın üzerine dağılmış fotoğrafları işaret ederek yeniden konuştu:</span></p>
				<p class="paragraf"><span class="regular-metin">– Şu anda korktuğunuz ne?</span></p>
				<p class="paragraf"><span class="regular-metin">Passan resimleri toplarken yeni korkularından bahsetti. Adadaki randevu. Ölümüne bir düello ihtimali. Kanlı ve acımasız bir son. Takeşi hiçbir yorumda bulunmadı. Sessizliği bir onaylamaydı.</span></p>
				<p class="paragraf"><span class="regular-metin">Olivier </span><span class="italik" xml:lang="tr-TR">şoji</span><span class="regular-metin">’ye doğru yürüdü. Şigeru da ayağa kalktı. Maçta olup bitenlerin farkında olmayan bir hakemi andırıyordu.</span></p>
				<p class="paragraf"><span class="regular-metin">– Bize önerebileceğiniz bir şey var mı?</span></p>
				<p class="paragraf"><span class="regular-metin">– Polise haber vermenizi öneririm, hepsi bu. Gerçek polise. Yani demek istediğim, bizim polise.</span></p>
				<p class="paragraf"><span class="regular-metin">Olivier elinde olmadan sırıttı.</span></p>
				<p class="paragraf"><span class="regular-metin">– Eğer bunu yaparsam, tanıklık edecek misiniz?</span></p>
				<p class="paragraf"><span class="regular-metin">– Cevabımı biliyorsunuz.</span></p>
				<p class="paragraf"><span class="regular-metin">– O halde, siz de benimkini biliyorsunuz.</span></p>
				<p class="paragraf"/>
			</div>
		</div>
	</body>
</html>