<html xmlns="http://www.w3.org/1999/xhtml">
	<head>
		<title>3-82.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-82.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-24"><span class="bold" style="font-size:1em;">80</span></p>
				<p class="paragraf"><span class="regular-metin">Ertesi gün, yerel saatle 15.00.</span></p>
				<p class="paragraf"><span class="regular-metin">Uçaktan çıkınca Passan yabancılık çekmedi. Yağmurdan parlayan pist, renksiz gökyüzüyle karışıyordu. Hangisinin diğerini örnek aldığı, hangisinin diğerini kirlettiği anlaşılmıyordu. Paris’teki sağanak burada da devam ediyordu. Fransa’da başladığını burada bitirmek için Japonya’daydı.</span></p>
				<p class="paragraf"><span class="regular-metin">Bu tekdüze manzara Passan’a kendi durumunu çağrıştırıyordu. Uçaktayken uyumamıştı –</span><span class="regular-metin"> bayılmıştı. Uçak inmeden birkaç dakika önce uyanmıştı, uçuş esnasında ne olup bittiğini bilmiyordu. Rüya bile görüp görmediğini hatırlamıyordu. Ama en azından, bedeni dinlenmişti.</span></p>
				<p class="paragraf"><span class="regular-metin">Diğer yolcuları takip etti ve kendini ikidilli bir yayını andıran geniş bir salonda buldu: Bir tarafta Japonca, diğer tarafta İngilizce. Narita dünyadaki diğer havalimanlarından farksızdı. Beton bir yapı. Çiğ ışıklar. Parlak ve soğuk malzemeler. Passan küçük bir farkla da olsa, her seferinde aynı şaşkınlıkla aynı saptamada bulunuyordu: Burada neredeyse Japonlardan başka kimse yoktu.</span></p>
				<p class="paragraf"><span class="regular-metin">Hem gülümseyen hem kapalı düz suratlar. Kaskı andıran siyah saçların altındaki yüzlerin sayısı gitgide artıyordu. Passan, 1994’te takımadalara ilk ayak bastığında hissettiği aynı heyecanı, aynı coşkuyu yeniden hissediyordu. Bu halka ve topraklara bir yakınlık duyuyordu.</span></p>
				<p class="paragraf"><span class="regular-metin">Çantasını yanına, kabinin içine almış olduğundan, doğruca çıkışa yöneldi. Yola çıkmadan önce tek bir telefon görüşmesi yapmıştı: Paris saatiyle 17.00’de, Tokyo’da gece yarısıydı, Naoko’nun ağabeyi Şigeru’yla konuşmuştu. Adam dört bir yana dağılmış bu şehirde ona rehberlik yapabilirdi ve ister istemez hikâye hakkında da bilgi sahibiydi. Passan bir konuda netti: Saklamasına gerek yoktu. Şigeru bu komplonun bir parçası olarak, bugün ona yardım etmek ve destek olmak zorundaydı.</span></p>
				<p class="paragraf"><span xml:lang="tr-TR">Passan gümrükten geçti ve giriş salonuna gitti. Şigeru, buruşuk keten ceketi ve globalleşme karşıtı profesör edasıyla onu bekliyordu. </span><span class="italik" xml:lang="tr-TR">Gaijin</span><span xml:lang="tr-TR"> kitaplarında veya filmlerinde, Japonlar hep soğukkanlı ve gülümseyen insanlardı. Dimdik, kolları vücutlarının iki yanında, karşılarındakini bir robot gibi seksen derece eğilerek selamlamaya hazır bir şekilde dururlardı. Şigeru</span><span xml:lang="tr-TR"> bu standarda uymuyordu. Kırklı yaşlardaydı; eski can sıkıcı alışkanlıklarından uzaklaşmıştı. Rock müzikten, alkolden, uyuşturucudan, hepsinden vazgeçmişti, şimdi İngilizce ve Fransızca profesörüydü. Yaşadıklarından ne pişmanlık ne de üzüntü duyuyordu.</span></p>
				<p class="paragraf"><span xml:lang="tr-TR">Passan gülümsemeden ona el salladı. Birbirlerine sevgi gösterisinde bulunmayacaklardı. Naoko’yu affetse bile, ailesine karşı gizli bir öfke duyuyordu. Passan’ı hep küçümsemişlerdi, o bir </span><span class="italik" xml:lang="tr-TR">gaijin</span><span xml:lang="tr-TR">’di. Davranışları, Passan’ın bu inancını güçlendiriyordu.</span></p>
				<p class="paragraf"><span class="regular-metin">– Selam, Şigeru.</span></p>
				<p class="paragraf"><span class="regular-metin">– Olivier-san.</span></p>
				<p class="paragraf"><span class="regular-metin">Bir yandan karşılıklı eğilirken bir yandan da tokalaştılar. Passan hiçbir zaman kayınbiraderinin yanında rahat olmamıştı. Aslında hiçbir Japon erkeğinin yanında rahat değildi. Hep kendini onlarla rekabet içinde hissediyordu. Bu, kişisel bir paranoya mı, yoksa somut bir gerçek mi, bilmiyordu.</span></p>
				<p class="paragraf"><span class="regular-metin">Şigeru onu Japon usulü karşılamıştı: Ne yanmış yüzü hakkında ne de kafasına geçirilmiş bir çorap gibi duran beresi hakkında tek kelime etmişti.</span></p>
				<p class="paragraf"><span class="regular-metin">– Geldiler mi? diye, kaygılı bir şekilde sordu Passan.</span></p>
				<p class="paragraf"><span class="regular-metin">– Shinji ile Hiroki, annemle babamın yanında.</span></p>
				<p class="paragraf"><span class="regular-metin">– Ya Naoko?</span></p>
				<p class="paragraf"><span class="regular-metin">– </span><span class="regular-metin">Çoktan gitti.</span></p>
				<p class="paragraf"><span class="regular-metin">– Nereye?</span></p>
				<p class="paragraf"><span class="regular-metin">– Hiçbir fikrim yok.</span></p>
				<p class="paragraf"><span class="italik" xml:lang="tr-TR">Yalanlar başlıyor</span><span xml:lang="tr-TR">, diye düşündü Passan. Birkaç saniye boyunca ona baktı. Şigeru şık giyimi, koltuğunun altındaki şemsiyesi, kırlaşmış uzun saçlarıyla bir işadamı görünümündeydi. Yüzü, ona entelektüel bir görünüm veren ince, yuvarlak gözlük çerçevesiyle yumuşamıştı. Gür saçları ona mağrur ve kararlı bir hava verirken, dudaklarının daima kararsız olan ifadesi tersini söyler gibiydi.</span></p>
				<p class="paragraf"><span class="regular-metin">– Bana söyleyecek bir şeyin var mı?</span></p>
				<p class="paragraf"><span class="regular-metin">Şigeru sormadan onun çantasını aldı.</span></p>
				<p class="paragraf"><span class="regular-metin">– Eksprese yetişmemiz lazım. Bir saat içinde Tokyo’da oluruz.</span></p>
				<p class="paragraf"><span class="regular-metin">İlk savuşturma hamlesi. Passan henüz onu hırpalamanın zamanı olmadığını düşündü, ama burada </span><span class="regular-metin">sert ve hızlı bir polis gibi davranma kararı almıştı. Bir diplomat gibi davranmak için değil, gerekirse zor kullanmak için gelmişti. </span></p>
				<p class="paragraf"><span class="regular-metin">– Çocukları görmek istiyorum.</span></p>
				<p class="paragraf"><span class="regular-metin">– Bunu tahmin ettik. Ailem bizi bekliyor.</span></p>
				<p class="paragraf"><span class="regular-metin">Passan gerildi:</span></p>
				<p class="paragraf"><span class="regular-metin">– Hoş karşılanacağımı düşünüyor musun?</span></p>
				<p class="paragraf"><span class="regular-metin">Şigeru bir kahkaha attı:</span></p>
				<p class="paragraf"><span class="regular-metin">– Her zamanki gibi!</span></p>
				<p class="paragraf"><span xml:lang="tr-TR">Son derece saygısız bir cevaptı. </span><span class="italik" xml:lang="tr-TR">Sakin ol.</span><span xml:lang="tr-TR"> Japonya’nın bir cinayet soruşturması için çok kötü bir ülke olduğunu düşünerek, çıkışa kadar rehberini takip etti.</span></p>
				<p class="paragraf"/>
			</div>
		</div>
	</body>
</html>