<html xmlns="http://www.w3.org/1999/xhtml">
	<head>
		<title>3-15.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-15.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-15"><span class="bold" style="font-size:1em;">15</span></p>
				<p class="paragraf"><span class="regular-metin">Çimlerin üzerinde, gözleri bahçe kapısına dikili Naoko tir tir titriyordu.</span></p>
				<p class="paragraf"><span class="regular-metin">Son birkaç kutuyu taşımasında Passan’a yardım etmişti. Kocası tek kelime etmeden, dönüp arkasına bakmadan çekip gitmişti. Hava serindi, ama zaman zaman ağır, nemli, kararsız, boğucu bir sıcak dalgası esiyordu. Sadece kuşlar mevsimden emin gibiydi; ağaçların içinde bir yerlerde, kimseye görünmeden coşkuyla cıvıldaşıyorlardı.</span></p>
				<p class="paragraf"><span class="regular-metin">Sonunda uyuşuk halinden kurtuldu ve eve doğru yürüdü. Bir sıkıntı boğazına yumruk gibi oturmuştu. Oğlanların odasına gitti – onlar için ikinci bir oda daha düşünmüşlerdi ama Passan’ın onu bitirecek zamanı hiç olmamıştı. Banyo sonrası saçları hâlâ karmakarışık olan Hiroki’ye ve tüm dikkatini DS’sine</span><span class="dipnot-numaras-"><a class="footnote-link" href="#footnote-225-5" id="footnote-225-5-backlink">5</a></span><span class="regular-metin"> vermiş Shinji’ye sarıldı. Çocuklar onun odalarına gelmesine aldırmadı ve bu kayıtsızlık Naoko’yu rahatlattı. Diğerlerinden farksız bir akşamdı işte.</span></p>
				<p class="paragraf"><span class="regular-metin">Genç kadın mutfağa girdi. Balıklar ve patatesler çoktan hazırdı. Ancak aç değildi. Sandrine’in makileri hâlâ midesindeydi. Aklına yaptıkları konuşma geldi. Neden Paris’e, Fransa’ya bu denli sinirlenmişti? Bu sürgün serüvenine uzun zamandır aldırmaz olmuştu halbuki.</span></p>
				<p class="paragraf"><span class="regular-metin">Oğlanlar gülerek mutfağa girdi. Tabak, çatal bıçak tıngırtılarından oluşan bir konser eşliğinde masaya oturdular.</span></p>
				<p class="paragraf"><span class="regular-metin">Shinji hemen saldırıya geçti:</span></p>
				<p class="paragraf"><span class="regular-metin">– Babamla neden ayrılıyorsunuz?</span></p>
				<p class="paragraf"><span class="regular-metin">Sınıfta öğretmenine soru sorar gibi sandalyesinde dimdik oturuyordu. Naoko, ağabey olduğu için Shinji’nin bu soruyu kardeşi adına da sorduğunu anladı.</span></p>
				<p class="paragraf"><span class="regular-metin">Japonca cevap verecek takati yoktu:</span></p>
				<p class="paragraf"><span class="regular-metin">– Bir daha tartışmamak için.</span></p>
				<p class="paragraf"><span class="regular-metin">– Peki biz?</span></p>
				<p class="paragraf"><span class="regular-metin">Naoko çocukların yemeklerini koydu, sonra da konuşmasına daha bir içtenlik, sıcaklık katmak için aralarına oturdu:</span></p>
				<p class="paragraf"><span class="regular-metin">– Siz her zaman bizim sevgililerimiz olacaksınız. Size yeni düzeni daha önce anlattım. Evde kalacaksınız. Bir hafta benimle, bir hafta babanızla.</span></p>
				<p class="paragraf"><span class="regular-metin">– Babamın diğer evini de görebilecek miyiz? diye araya girdi Hiroki.</span></p>
				<p class="paragraf"><span class="regular-metin">Naoko zoraki bir gülümsemeyle, oğlanın saçlarını iyice karman çorman etti:</span></p>
				<p class="paragraf"><span class="regular-metin">– Elbette! Orası da sizin eviniz! Hadi, şimdi yemeğinizi yiyin.</span></p>
				<p class="paragraf"><span class="regular-metin">Shinji ve Hiroki tabaklarına daldılar. Çocukları sadece hayatının merkezi değil, kalbinin de yaşam kaynağıydı. Her atımda ve hatta iki atım arasındaki sessizlikte bile onlara vakfedilmişti.</span></p>
				<p class="paragraf"><span class="regular-metin">Sekiz yaşındaki Shinji, takımın dalgacısıydı. Babasının enerjisine, alaycılığına sahipti; ayrıca annesinde de babasında da olmayan, doğal bir kaygısızlığı vardı. Melezliği gizemli bir ironiyle kendini gösteriyordu. Asyalı yüz hatlarında eğlenceli bir farkla, sanki “dış görünüme inanmayın” demek ister gibi gelgitli bir neşe saklıydı.</span></p>
				<p class="paragraf"><span class="regular-metin">Hiroki altı yaşındaydı ve daha ciddi bir çocuktu. Alışkanlıkları ve oyuncakları konusunda çok titizdi, programlıydı; annesinin katılığını almıştı. Buna karşılık fiziksel olarak ona benzemiyordu. Siyah saçlarının altında, Naoko’yu şaşırtan yusyuvarlak bir kafası vardı. Japonlar, Çinlilerin veya Korelilerin tersine, yüzlerinin ovalliğiyle iftihar ederlerdi. Bu ay yüze, hep bir tür dalgınlık hâkimdi. Küçük oğlan sık sık, kapıyı şaşırmış biri gibi konuşmaya dalardı. Konuşulanla hiç alakası olmayan bir şeyler söyler, buna kendi de şaşırır, sonra yeniden susardı. Başka bir gezegende yaşıyor gibiydi. Ve bu küçük kerata insanın içini şefkatle doldururdu.</span></p>
				<p class="paragraf"><span class="regular-metin">Akşam yemeği sona ermişti. Naoko konuşmayı farklı konulara çekmeyi başarmıştı: okul, Diego, Shinji’nin judosu, Hiroki için yeni DS oyunu... Anneleri daha söylemeden oğlanlar tabaklarını bulaşık makinesine koydu ve hep birlikte birinci kata çıktılar.</span></p>
				<p class="paragraf"><span class="regular-metin">Naoko, Hiroki’yi yatağında öptükten sonra, kulağına Japonca fısıldadı:</span></p>
				<p class="paragraf"><span xml:lang="tr-TR">– Yarın daha erken geleceğim, beraber banyo yaparız. </span><span class="italik" xml:lang="tr-TR">Kokeşi</span><span xml:lang="tr-TR"> banyosu!</span></p>
				<p class="paragraf"><span class="regular-metin">Küçük oğlan, oyuncak Japon bebekleri gibi gülümsedi. Uyuklamaya başlamıştı bile.</span></p>
				<p class="paragraf"><span class="regular-metin">Bir tür yarı Fransızca yarı Japonca jargonla konuştu:</span></p>
				<p class="paragraf"><span class="regular-metin">– Kapıyı açık bırakır mısın?</span></p>
				<p class="paragraf"><span class="regular-metin">– Elbette tatlım. Hadi uyu.</span></p>
				<p class="paragraf"><span xml:lang="tr-TR">Naoko onun boynuna son bir öpücük daha kondurdu ve </span><span class="italik" xml:lang="tr-TR">Mickey Parade</span><span xml:lang="tr-TR">’ına dalmış olan Shinji’nin yanına gitti.</span></p>
				<p class="paragraf"><span class="regular-metin">– Koridorun ışığını yanık bırakır mısın? diye sordu Shinji. Annesini tavlamak için Japonca konuşmuştu.</span></p>
				<p class="paragraf"><span class="regular-metin">Naoko gülümseyerek başucu lambasını söndürdü:</span></p>
				<p class="paragraf"><span class="regular-metin">– Gerçekten de evde korkak bir tavuk sürüsü var!</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-5-backlink" id="footnote-225-5">5</a>. Dual Screen (çift ekran). Nintendo’nun 2004’te çıkardığı, dokunmatik ekranı ve Wi-Fi bağlantısı olan  portatif el konsolu. (ç.n.) </p>
					</div>
				</div>
			</div>
		</div>
	</body>
</html>