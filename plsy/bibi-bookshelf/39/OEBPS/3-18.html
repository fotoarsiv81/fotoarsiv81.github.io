<html xmlns="http://www.w3.org/1999/xhtml">
	<head>
		<title>3-18.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-18.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-18"><span class="bold" style="font-size:1em;">18</span></p>
				<p class="paragraf"><span class="regular-metin">Passan gözkapaklarını ovuşturdu ve gözlerini açtı.</span></p>
				<p class="paragraf"><span class="regular-metin">LED lambanın ışığı altında değişen bir şey yoktu.</span></p>
				<p class="paragraf"><span class="regular-metin">Onu hiçbir yere götürmeyen bu kaotik olaylar ve bilgiler bütün bedeninde etkisini göstermiş gibiydi: mide ağrıları, kol ve bacaklarda kramplar, omurgada acı veren tutulmalar.</span></p>
				<p class="paragraf"><span xml:lang="tr-TR">Saat gecenin ikisi olmuştu. Ve hâlâ uykusu yoktu. Elini başka bir karton kutuya daldırıp suç mahallerinin fotoğraflarını aldı. </span><span class="italik" xml:lang="tr-TR">Görsel </span><span xml:lang="tr-TR">kâbus turuna başlamadan önce kupasına yeniden kahve doldurdu.</span></p>
				<p class="paragraf"><span class="regular-metin">Audrey Seurat. Karina Bernard. Rachida Nesaoui. Aynı sahneler, aynı ya da hemen hemen aynı görünümdeki cesetler. Siyah balçıkla ya da yeşermiş çimenlerle büyük bir tezat oluşturan bembeyaz cesetler, kemik gibi sertleşmiş göbek kordonuyla volkanik kaya parçalarına –kömürleşmiş bebekler– bağlıydı.</span></p>
				<p class="paragraf"><span class="regular-metin">Bu fotoğrafları binlerce kez bütün ayrıntılarıyla incelemişti ve artık etkilenmiyordu. Fotoğraflar bu gece ona özellikle önceki akşam yaşanan vahşeti hatırlatıyordu. Sokak serserileriyle olan kavgayı. Atölyesinin kapısındaki Guillard’ı. İçerideki yeni ceset ile ateşi. Yumruklarının altında debelenen katili. TIR yaklaşırken onu asfalta yapıştırması...</span></p>
				<p class="paragraf"><span class="regular-metin">Bir kamyon kornası onu kendine getirdi.</span></p>
				<p class="paragraf"><span class="regular-metin">Kahvesinden bir yudum aldı. Bilincinin derinliklerinde bir yerde bir ayrıntı gizliydi, ancak neydi bilemiyordu.</span></p>
				<p class="paragraf"><span class="italik" xml:lang="tr-TR">Önemli bir şey.</span></p>
				<p class="paragraf"><span class="italik" xml:lang="tr-TR">Bandı başa sar.</span><span xml:lang="tr-TR"> Patrick Guillard atölyesinin kapısında duruyordu. Siyah yağmurluk. Dazlak bir kafa. Şaşkın suratında harelenen yansımalar.</span></p>
				<p class="paragraf"><span class="italik" xml:lang="tr-TR">Odaklan. </span><span xml:lang="tr-TR">Ellerinde soluk renkli, kanlı eldivenler vardı...</span></p>
				<p class="paragraf"><span class="regular-metin">Passan bandı biraz daha hızlandırdı. Birkaç dakika sonrası.</span></p>
				<p class="paragraf"><span class="italik" xml:lang="tr-TR">Durdur.</span><span xml:lang="tr-TR"> Guillard ıslak asfaltın üstünde debeleniyordu.</span></p>
				<p class="paragraf"><span class="italik" xml:lang="tr-TR">Yakın plan.</span><span xml:lang="tr-TR"> Eldivenleri yoktu.</span></p>
				<p class="paragraf"><span class="regular-metin">Passan cep telefonuna uzandı. Bir tuşa bastı. Bir numara.</span></p>
				<p class="paragraf"><span class="regular-metin">– Alo?</span></p>
				<p class="paragraf"><span class="regular-metin">Fifi’nin sesi uykuluydu.</span></p>
				<p class="paragraf"><span class="regular-metin">– Benim. Guillard’ı nasıl köşeye sıkıştıracağımızı biliyorum.</span></p>
				<p class="paragraf"><span class="regular-metin">– Ne?</span></p>
				<p class="paragraf"><span class="regular-metin">Passan yatak örtülerinin hışırtısını duydu ve kafasının yerine gelmesi için ortağına birkaç saniye müsaade etti.</span></p>
				<p class="paragraf"><span class="regular-metin">– Kaçarken, diye devam etti, cerrahi eldivenleri vardı. Onu otoyolda yakaladığımda ise eldivensizdi. Onları boş araziye atmış olmalı.</span></p>
				<p class="paragraf"><span class="regular-metin">– Yani?</span></p>
				<p class="paragraf"><span class="regular-metin">Yardımcısının sesi, kendine geldiğini ispatlarcasına düzgün çıkmıştı.</span></p>
				<p class="paragraf"><span class="regular-metin">– İşte bu eldivenler, eksik olan bağlantı. Bir yanda kurbanın kanı, diğer yanda Guillard’ın genetik izi. Teri, deri parçacıklarını eldivenlere bulaştırmıştır. Laboratuvarlar bu parçacıklardan DNA analizi yapabilir. Bu eldivenler onun kodese giriş bileti!</span></p>
				<p class="paragraf"><span class="regular-metin">Yeniden çarşaf hışırtıları duyuldu, ardından da bir çakmak sesi.</span></p>
				<p class="paragraf"><span class="regular-metin">– Tamam, dedi Fifi, sigarasından derin bir nefes çekerek. O halde?</span></p>
				<p class="paragraf"><span class="regular-metin">– Gidip araziyi arayacağız.</span></p>
				<p class="paragraf"><span class="regular-metin">– Ne zaman?</span></p>
				<p class="paragraf"><span class="regular-metin">– Şimdi. Seni almaya geliyorum.</span></p>
				<p class="paragraf"/>
			</div>
		</div>
	</body>
</html>