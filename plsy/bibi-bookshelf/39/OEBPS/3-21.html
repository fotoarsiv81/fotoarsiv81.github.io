<html xmlns="http://www.w3.org/1999/xhtml">
	<head>
		<title>3-21.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-21.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-21"><span class="bold" style="font-size:1em;">21</span></p>
				<p class="paragraf"><span class="regular-metin">Bir saatten daha kısa bir süre sonra Passan, Naoko’nun ofisinin bulunduğu binanın büyük holüne giriyordu. Mermer zemin. Dizi dizi sütunlar. Baş döndürücü yükseklikte bir tavan. Her seferinde kendini bir katedralin sahnına girmiş gibi hissediyordu. Vitray yerine, başka binalara ve onların göz alıcı ışıltılarına bakan devasa pencereler. Kâr Tanrısı kültüne ithaf edilmiş, kutsal bir yapı.</span></p>
				<p class="paragraf"><span class="regular-metin">Başkomiser adımlarını hızlandırdı. Ayak sesleri ona cehennemi bir şamataya neden oluyormuş gibi geliyordu. Naoko’nun şirketi gökdelenin iki katını işgal ediyordu. Her şirketin bilançolarını bir cerrah dikkatiyle analiz etmekle ünlenmiş bir denetim şirketi. Bakış açısına göre, kurtarıcı veya öldürücü kabul edilen kusursuz raporlar. Şirket yok etmeler. Lisans vermeler. Güçlendirilmiş hedefler...</span></p>
				<p class="paragraf"><span class="regular-metin">Çelik, cam ve yankıdan oluşmuş bu mekânda, şu anda her şey ona donuk ve ezici geliyordu. Bunların en başında da, okyanusun ortasında kaybolmuş filikaları andıran kırmızı kanepelerle çevrili bir salonda, kollarını göğsünde çaprazlamış, onu ayakta bekleyen Naoko vardı.</span></p>
				<p class="paragraf"><span class="regular-metin">Kötü günlerde bile soğukkanlıydı. Bu tür durumlarda, suratı bir maskeden farksız olurdu. Oval, nazik, kusursuz ve ifadesiz bir yüz. Dekora uygun bir duygusuzluk ve soğukluk abidesi.</span></p>
				<p class="paragraf"><span class="regular-metin">Passan yağmurdan dolayı sırılsıklamdı, kıyafetleri kırış kırış olmuştu ve tıraşsızdı. Naoko kınayan gözlerle ona bir bakış attı. Ardından tek kelime etmeden kollarını açtı ve avucunu ona doğru uzattı.</span></p>
				<p class="paragraf"><span class="regular-metin">Passan anlamazdan geldi. Genç kadının üstünde incecik bedenini örten pilili, dökümlü, pastel tonlarında bir elbise vardı. Onu saran ve büyüleyici bir aura yaymasına yol açan bir elbise. Başı ileride, dik kafalı bir tavırla duruyordu. Alnı da porselen bir kâse kadar pürüzsüz ve beyazdı.</span></p>
				<p class="paragraf"><span class="regular-metin">– Anahtarlar, diye atıldı, bir serseriye ceplerini boşaltmasını emreden bir polisin ses tonuyla.</span></p>
				<p class="paragraf"><span class="regular-metin">– Bu çok saçma, dedi Passan, anahtar demetini çıkarırken.</span></p>
				<p class="paragraf"><span class="regular-metin">– Saçma olan senin lolipoplarla çocuklarının sevgisini satın almak istemen.</span></p>
				<p class="paragraf"><span class="regular-metin">Olivier iki anahtarı Naoko’nun avucuna bıraktı, genç kadının eli yırtıcı bir kuşun pençesi gibi kapandı. Naoko’nun bir özelliği vardı: En ufak bir heyecanda titremeye başlıyordu. Parmakları oynuyor, dudakları seğiriyordu. Passan sık sık Japonların soğukkanlılıklarıyla tanınmalarının nereden kaynaklandığını düşünürdü. Naoko kadar tutkulu, hassas biriyle hiç karşılaşmamıştı. Sinirleri bir kotonun telleri kadar gergindi.</span></p>
				<p class="paragraf"><span class="regular-metin">– Çocukların velayetini mi istiyorsun?</span></p>
				<p class="paragraf"><span class="regular-metin">– Abuk sabuk konuşmayı bırak.</span></p>
				<p class="paragraf"><span class="regular-metin">– Öyleyse tam olarak ne dolaplar çeviriyorsun?</span></p>
				<p class="paragraf"><span class="regular-metin">– Hiçbir şey. Sana yemin ederim ki hiçbir şey.</span></p>
				<p class="paragraf"><span class="regular-metin">Aralarında bir sessizlik oldu, holün gürültü patırtısı tavanlarda yankılanıyordu. Kilise mensuplarının büyük ayin öncesi uğultusu.</span></p>
				<p class="paragraf"><span class="regular-metin">– Şu lolipopları, dedi Passan birden, saat kaçta buldun?</span></p>
				<p class="paragraf"><span class="regular-metin">– Bu sabah, yataklarında. Ben...</span></p>
				<p class="paragraf"><span class="regular-metin">Naoko sustu. Birden rengi atmıştı.</span></p>
				<p class="paragraf"><span class="regular-metin">– Sen bırakmadın mı?</span></p>
				<p class="paragraf"><span class="regular-metin">Passan başını öne eğdi:</span></p>
				<p class="paragraf"><span class="regular-metin">– Ben bıraktım.</span></p>
				<p class="paragraf"><span class="regular-metin">– İçler acısı bir durum.</span></p>
				<p class="paragraf"><span class="regular-metin">– Hep yanlarında olduğumu hissettirmek istiyorum, anlıyor musun?</span></p>
				<p class="paragraf"><span class="regular-metin">– Her hafta birimiz, bu kadarı yeterli. Eğer sen yeni kurallara alışmalarına izin vermezsen, bu kadarı da olmayacak.</span></p>
				<p class="paragraf"><span class="regular-metin">Olivier cevap vermedi. Naoko’nun stres altında iyice belirginleşen bir tuhaflığı daha vardı: Gözlerini bir Avrupalı kadından çok daha hızlı kırpıyordu. Bazen, gözkapaklarının bu hızlı hareketi ona canlı ve afacan bir hava veriyordu. Bazen de, onu son derece kırılgan gösteriyordu. Sanki gerçeğin şiddetinden ürkmüş, dünyanın katılığından şaşkına dönmüş gibi.</span></p>
				<p class="paragraf"><span class="regular-metin">– Tamam, dedi Passan, konuşmayı sonlandırmak için. Bu gece seni ararım.</span></p>
				<p class="paragraf"><span class="regular-metin">Naoko arkasını döndü ve asansörlere doğru yürümeye başladı.</span></p>
				<p class="paragraf"><span class="regular-metin">– Gerek yok.</span></p>
			</div>
		</div>
	</body>
</html>