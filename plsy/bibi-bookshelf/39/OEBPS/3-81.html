<html xmlns="http://www.w3.org/1999/xhtml">
	<head>
		<title>3-81.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-81.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-23"><span class="bold" style="font-size:1em;">79</span></p>
				<p class="paragraf"><span class="regular-metin">Fifi, sirenleri öttürerek emniyet şeridinde son sürat ilerliyordu. Passan’ın uçağı saat 20.00’de kalkıyordu. ANA’da (All Nippon Airways) son anda bir yer bulmuştu. Havaalanı eczanesinden gerekli şeyleri alabileceğini düşünmüştü. Yaralarıyla ilgilenecek ve edindiği bilgileri –ya da en azından varsayımları– yeniden değerlendirecek on iki saatlik bir uçuş süresi vardı önünde.</span></p>
				<p class="paragraf"><span class="regular-metin">Roissy-Charles-de-Gaulle 1 numaralı terminalinin karşısında, göç eden büyük bir kalabalığın üstüne açılan çamurdan yapılma büyük bir perde vardı sanki. Yolcular yuvarlak devasa yapının önüne yığılmıştı. Şemsiyeler fırtınada eğilip bükülüyordu. Valiz taşımakta kullanılan arabalar, etrafa pis sular sıçratarak birikintilerin içinde oradan oraya sürükleniyordu.</span></p>
				<p class="paragraf"><span class="regular-metin">Passan kılı</span><span class="regular-metin">fını çözdü ve silahını Fifi’ye verdi. Fifi de ona, internetten çıktısını aldığı kâğıtları uzattı.</span></p>
				<p class="paragraf"><span class="regular-metin">– Benden istediğin belge.</span></p>
				<p class="paragraf"><span class="regular-metin">Olivier kâğıt tomarını aldı ve rulo yapıp ceketinin cebine soktu. Yardımcısının bir hediyesi daha vardı: içi dolu jelatin bir paket.</span></p>
				<p class="paragraf"><span class="regular-metin">– Doktor Fifi’nin şahsi rezervi.</span></p>
				<p class="paragraf"><span class="regular-metin">– Gümrükte beni yakalamalarını mı istiyorsun?</span></p>
				<p class="paragraf"><span class="regular-metin">– Bu suratla başına hiçbir şey gelmez.</span></p>
				<p class="paragraf"><span class="regular-metin">Passan gülümseyerek onun omzunu sıktı.</span></p>
				<p class="paragraf"><span class="regular-metin">– İrtibatı kesmiyoruz, değil mi? dedi Fifi birden ciddileşerek.</span></p>
				<p class="paragraf"><span class="regular-metin">– Elbette.</span></p>
				<p class="paragraf"><span class="regular-metin">– Onun cep telefonunu takibe almamızı ister misin?</span></p>
				<p class="paragraf"><span class="regular-metin">– Gereksiz. Onu kullanmayacaktır. Japonya’da farklı bir telefon kullanıyor.</span></p>
				<p class="paragraf"><span class="regular-metin">Naoko Tokyo’da Fransa cep telefonunu kullanmaktansa iki elini kesmeyi tercih ederdi. Pratik akıl, hayatta kalma dürtüsü.</span></p>
				<p class="paragraf"><span class="regular-metin">Passan arabanın kapısını açtı.</span></p>
				<p class="paragraf"><span class="regular-metin">– </span><span class="regular-metin">Bunu yapmak istediğinden emin misin? diye sordu Fifi.</span></p>
				<p class="paragraf"><span xml:lang="tr-TR">– Bana sen söyledin: </span><span class="italik" xml:lang="tr-TR">Sadece ben onun ne zaman üşüdüğünü biliyorum...</span></p>
				<p class="paragraf"><span class="regular-metin">Arkadan çantasını aldı ve geriye dönüp bakmadan arabadan uzaklaştı.</span></p>
				<p class="paragraf"><span class="regular-metin">Bir saat sonra, NH 206 sayılı direkt Tokyo uçuşu için kabinde, ekonomik sınıftaki yerini almıştı. “Konforlu” demek abartı da olsa, cam kenarında oturuyordu ve yanıkları bile acımaya ara vermişti. Şu anda daha fazla bir şey istemiyordu.</span></p>
				<p class="paragraf"><span xml:lang="tr-TR">Dosyasına bakmak için uçağın havalanmasını beklemedi. Taşıyıcı annelikle ilgili eksiksiz bir belge. Temel evreler –</span><span class="italik" xml:lang="tr-TR">in vitro</span><span xml:lang="tr-TR"> dölleme, embriyon transferi vs.–, bu yönteme izin veren ülkeler –ABD, Kanada, Hindistan vs.–, taşıyıcı anne bulmak için izlenecek süreç...</span></p>
				<p class="paragraf"><span class="regular-metin">Naoko ABD’ye gitmişti, bu kesindi. Doğu kıyısına, Japonya’ya en yakın bölgeye. Naoko, göçmenler için bir tür Vaat Edilmiş Topraklar olarak gördüğü Birleşik Devletler’e karşı hep bir hayranlık duymuştu. Passan’a göre bu, aptalca, ancak saygı gösterdiği ve anlayışla karşıladığı bir bakış açısıydı. İlerleyen sayfalarda, bazı teknik noktalar dikkatini çekti. Naoko’nun çaktırmadan onun spermlerini toplamış olması gerekiyordu. Ama bunu nasıl becermişti? Hiç prezervatif kullanmamışlardı.</span></p>
				<p class="paragraf"><span xml:lang="tr-TR">Yavaş yavaş, yalanın büyüklüğünü anlıyordu. Naoko’nun gizlemek, çarpıtmak zorunda kaldığı her şeyi. Tıbbi kontroller. Tetkikler. Seyahatler. Aslında, yaptıklarını Passan’dan hiç saklamamış, sadece olayların niteliği konusunda onu aldatmıştı. Bunlar dikkatsizce söylenmiş yalanlar değil, </span><span class="italik" xml:lang="tr-TR">birbirinin kopyası </span><span xml:lang="tr-TR">yalanlardı. Tüm bu yıllar boyunca Naoko çifte bir yaşam sürmüştü.</span></p>
				<p class="paragraf"><span class="regular-metin">Cebinden ajandaları çıkardı. 2003.2005. Çocuklarının doğum yılları. Ajandadaki bilgilerin ışığında tarihler ve Naoko’nun seyahatleri farklı bir anlam kazanıyordu. Sözüm ona doğumlarından yaklaşık dokuz ay önce Japonya’ya gitmişti. Her seferinde, bir önceki gün sevişmişlerdi. Bunun ona şans getirdiğini iddia ediyordu.</span></p>
				<p class="paragraf"><span class="regular-metin">Aslında, sperm topluyordu.</span></p>
				<p class="paragraf"><span xml:lang="tr-TR">O halde </span><span class="italik" xml:lang="tr-TR">in vitro</span><span xml:lang="tr-TR"> dölleme yaptırmak için bir kliniğe gitmişti. “Taşıyıcı”nın –</span><span class="italik" xml:lang="tr-TR">Ayumi Yamada</span><span xml:lang="tr-TR">’nın– rahmine bir veya daha çok embriyo yerleştirilmiş olmalıydı. Başını kaldırdı ve düşündü. Bu kadın kimdi? Herhangi bir aday mı? Bir arkadaş? Bir kuzin? Japon muydu? Amerikalı? Yoksa ABD’ye göç etmiş bir Japon mu?</span></p>
				<p class="paragraf"><span class="regular-metin">Her halükârda, eğer katil bu kadınsa, uyuşmayan bir şeyler vardı: Son derece ihtiyatlı biri olan Naoko, böyle bir sorumluluk için asla kararsız ve kaygıları olan birine güvenmezdi. Ve bir psikotik bozukluk bir günde ortaya çıkmazdı. Eğer Naoko adayını tanıyorsa, ondaki gizli deliliğin belirtilerini nasıl fark etmemişti?</span></p>
				<p class="paragraf"><span class="regular-metin">Yeniden ajandasına döndü. Sekiz ay sonra Naoko yeniden seyahate çıkmıştı. “Doğurmak” için. Diğeriyle buluşma yerleri sabit miydi? Hiç kuşkusuz evet. Tokyo. Doğum yeri konusunda hile yapamazlardı. Başka sorular da vardı: Ayumi Yamada, çocukları Passan soyadıyla nasıl doğurmuş ve beyan etmişti? Naoko’nun yerine mi geçmişti? Suç ortakları bir dümen tezgâhlamıştı. Passan bunu ortaya çıkaracaktı. Bir ay sonra, Naoko, gözleri heyecandan ışıl ışıl, kucağında bir bebekle geri dönmüştü.</span></p>
				<p class="paragraf"><span class="regular-metin">Geriye bir tek, Paris’teyken kendini nasıl gebe gibi gösterdiğiyle ilgili sır kalıyordu. Fifi, yapay gebelik başlatabilecek olası herhangi bir ürün, bir madde bulamamıştı. Karnının şişmesini sağlayacak herhangi bir şey de. Ama bunun fazla bir önemi yoktu: Sonuç ortadaydı. Naoko, pozitif gebelik testine kadar, onu aldatmak için her şeyi yapmıştı.</span></p>
				<p class="paragraf"><span class="regular-metin">Uçak havalandı. Jet motorlarının uğultusu. Kopuk kopuk gelen güçlü bir sesin, uçuş güvenliğiyle ilgili talimatları. Passan dosyayı kapattı. Çok öfkelenmiş olması gerekirdi. Oysa sadece bitkin ve şaşkındı.</span></p>
				<p class="paragraf"><span class="regular-metin">Çevresine bakındı ve uçağın Japonlarla dolu olduğunu fark etti. Böylesi daha iyiydi. Doğal kibarlıkları, Passan’ın kızarmış ekmeği andıran suratına uzun uzun bakmalarına mâni olacaktı. Uçuş süresinde bir sarkma olmayacak gibiydi. Ve şüphesiz bu durum Tokyo’ya kadar da değişmeyecekti...</span></p>
				<p class="paragraf"><span class="regular-metin">Bu düşünce, yanıklarını hatırlamasına neden oldu. Cildi sanki közlenmiş kestane kabuğu gibi çatlıyordu. Kemer ikaz işaretlerinin sönmesini bekledi ve yüzüne bir kat daha Biafine sürmek için tuvalete gitti. Fifi’nin haplarından da iki tane yuttu – on iki saat boyunca aynı varsayımlar üzerinden geçmektense uyumak daha iyiydi...</span></p>
				<p class="paragraf"><span class="regular-metin">Koltuğuna dönünce, son bir kez daha varsayımları düşünmek için gözlerini kapattı. Ama onun yerine, aklına anılar geldi. En şaşırtıcı olanı da mutlu anıları hatırlamasıydı. Naoko’yla içtikleri suyun ayrı gitmediği, tasasız günlerdeki anılar. Her seferinde, anlaşılması güç, ancak bir tülü delen iğne kadar belirgin aynı ayrıntı vardı.</span></p>
				<p class="paragraf"><span class="regular-metin">Naoko’nun gülüşü.</span></p>
				<p class="paragraf"><span class="regular-metin">Naoko’nun bir özelliği vardı: Gülmesini tutuyordu. Sevinç belirtisi hep bir buğunun ardındaymış gibiydi, dudaklarındaki bir kuşkuydu. Ve eğer sesli, anlık bir gülüş kaçarsa hemen ağzını eliyle örterdi. Yine de, nadir anlarda da olsa, kıvılcımlar saçan, kuş cıvıldamalarını andıran gerçek bir kahkaha yükseldiğinde mükemmel dişlerini ortaya çıkaran bir dişilik sergilerdi. Daha şaşırtıcı olan ise hiç beklenmedik anlarda gülmesiydi. Bir keresinde, çok soğuk bir havuzda gülmüştü. Bir başka kere de, </span><span class="regular-metin">Şibuya semtindeki bir karaoke partisinde ya da ailesinin yeni köpeği, Passan’ı ısırmaya kalkıştığında. Böyle anlarda, porseleni andıran yüzü parlıyor ve görülmemiş bir güzellik ortaya çıkıyordu. Sevinç parçacıkları, bir pudralığa üflendiğinde uçuşan zerrecikler gibi çevreye dağılıyordu. Passan jimnastikçilerin yerçekimine meydan okumak için kullandıkları pudrayı düşündü. Tam anlamıyla buydu: Naoko bir talk pudrası bulutu gibi kaçıyor, uçuyordu. O anlarda, onun ruhunun olağanüstü bir durulukta, tarifi mümkün olmayan bir saflıkta olduğunu düşünürdü. </span></p>
				<p class="paragraf"><span xml:lang="tr-TR">Yine de Passan onu anlıyordu. Naoko ona bir şey söylememişti, çünkü onun gözünde rahmi olmayan bir kadın, kadın değildi. Bu bir Japon kararıydı. </span><span class="italik" xml:lang="tr-TR">Yalan ya da intihar.</span><span xml:lang="tr-TR"> Onunla karşılaşmayı hiç düşünmediği bir yolda Naoko’yla yüz yüze gelmişti. Japon geleneğinin yolunda. Katı ve ödün vermeyen erdem yolunda. Anlaşılmaz ve gizemli, tuhaf berraklıktaki o kıpırtısız bakışlar yeniden gözünün önüne geliyordu.</span></p>
				<p class="paragraf"><span class="regular-metin">Şu an yapabileceği tek şey, onun yardımına koşmaktı. </span></p>
				<p class="paragraf"><span class="italik" xml:lang="tr-TR">Utajima. Ayumi Yamada.</span><span xml:lang="tr-TR"> Bir yer, bir hasım. Bir buluşma olacağını tahmin etmek için dâhi olmaya gerek yoktu. Ölümcül bir buluşma.</span></p>
				<p class="paragraf"><span class="regular-metin">Naoko hesaplarını kapatmak için evine dönüyordu.</span></p>
				<p class="paragraf"><span class="regular-metin">Bu bir kan ve kin hikâyesiydi. Polislerin sevdiği türden bir hikâye.</span></p>
				<p class="paragraf"><span class="regular-metin">Ve o, evinden on bin kilometre uzakta olsa bile, bunun üstesinden gelebilirdi.</span></p>
			</div>
		</div>
	</body>
</html>