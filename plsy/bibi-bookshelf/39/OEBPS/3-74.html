<html xmlns="http://www.w3.org/1999/xhtml">
	<head>
		<title>3-74.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-74.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-16"><span class="bold" style="font-size:1em;">72</span></p>
				<p class="paragraf"/>
				<p class="paragraf"/>
				<p class="paragraf"><span class="regular-metin">– Guillard itiraf etti.</span></p>
				<p class="paragraf"><span class="regular-metin">– Nasıl?</span></p>
				<p class="paragraf"><span class="regular-metin">Olivier bahçe kapısının önünde duran Ivo Calvini’ye dikkatle bakıyordu. Gözleri hâlâ içeri göçüktü ve insanı tedirgin eden bakışları vardı ama görünümünde –cart mavi bir eşofman ile kilometre taşları kadar beyaz basket ayakkabıları giymişti– tuhaf, neredeyse komik bir şeyler vardı. Evi de şaşırtıcıydı: Saint-Denis’nin göbeğinde, değirmentaşından yapılmış, maden işçilerinin toplu konutlarını çağrıştıran, gösterişsiz bir evdi. Bürokrat kafasına ve Yargıçlar Kurulu başkanı olmanın verdiği kuruma rağmen, sıradan bir banliyö sakininden başka bir şey değildi. </span></p>
				<p class="paragraf"><span class="regular-metin">– İtiraf nasıl elinize geçti? diye sordu polis.</span></p>
				<p class="paragraf"><span class="regular-metin">– Postayla. Doğrudan. Bir tür </span><span class="italik" xml:lang="tr-TR">post mortem</span><span class="dipnot-numaras-" xml:lang="tr-TR"><a class="footnote-link" href="#footnote-225-23" id="footnote-225-23-backlink">23</a></span><span class="regular-metin"> bir final.</span></p>
				<p class="paragraf"><span class="regular-metin">Yargıç nükte yapıyordu; bu da alışılmadık bir şeydi. Ama zaten her şey bir tuhaftı: Adam onu evine pazar sabahı saat dokuzda çağırmıştı. Asla görülmedik bir durumdu bu.</span></p>
				<p class="paragraf"><span class="regular-metin">– İçeri girin, rica ederim.</span></p>
				<p class="paragraf"><span class="regular-metin">Bahçeye girmesi için kenara çekildi. Kare biçimindeki çimenlik alanı geçtiler, sonra Calvini büyük bir meşe ağacının altındaki masa ile ferforje sandalyeleri işaret etti.</span></p>
				<p class="paragraf"><span class="regular-metin">– </span><span class="regular-metin">Beni burada bekleyin. Hava çok soğuk değil. Gidip belgeleri getireyim. Kahve ister miydiniz?</span></p>
				<p class="paragraf"><span class="regular-metin">Passan kabul etti.</span></p>
				<p class="paragraf"><span class="regular-metin">Önceki günden beri ne bir şey içmiş ne de bir şey yemişti. Aşk özlemiyle uykuya dalmış, rüyaların ve duyguların olmadığı bir koma haline girmişti. Saat beşte, yaptığı düşüncesizliğin şaşkınlığıyla uyanmıştı. Çocukları tehlikedeydi. Eski karısı hastanede ve tehlikedeydi. Elinde </span><span class="italik" xml:lang="tr-TR">katana</span><span class="regular-metin">’sıyla, bir katil şehirde cirit atıyordu. Peki bu arada kendisi ne yapıyordu? Uyuyordu. Çocuklarını görmek için Montparnasse’taki Pullman Otel’e uğramıştı. Jaffré ile Lestrade kanepelerin üstünde horlarken Fifi’ye alçak sesle birkaç şey söylemişti.</span></p>
				<p class="paragraf"><span class="regular-metin">– Bugün de çocuklarla ilgilenir misin?</span></p>
				<p class="paragraf"><span class="regular-metin">– Elbette, bu benim işim.</span></p>
				<p class="paragraf"><span class="regular-metin">– Ne yapacaksınız?</span></p>
				<p class="paragraf"><span class="regular-metin">– Aquaboulevard Su Parkı. Trône Fuarı. Kararsızım.</span></p>
				<p class="paragraf"><span class="regular-metin">Daha fazla konuşacak bir şeyleri yoktu. Ne geçen gece ne de yeni başlayan gün hakkında konuşmuşlardı. Günlerden pazardı ve soruşturma yirmi dört saat boyunca askıda kalacaktı. Zaten bu, onların soruşturması da değildi...</span></p>
				<p class="paragraf"><span class="regular-metin">Bahçe mobilyalarının üstünde çiy taneleri parlıyordu. Olivier bir sandalyeyi kuruladı ve oturdu. Mahalle şaşırtıcı derecede sessizdi. Ne bir araba gürültüsü ne de kömür kokusu vardı. Kuşlar avaz avaz şakıyordu. Ama nerede olduğunu anlamak için insanın kafasını kaldırması yeterliydi: Bahçe duvarlarının üstünde, gökdelenler gökyüzünü tıkıyordu. Ev Francs-Moisins sitelerine birkaç yüz metre mesafedeydi. Yargıç, Doğumcu’nun avlanma sahasında yaşıyordu.</span></p>
				<p class="paragraf"><span class="regular-metin">Ayak sesleri duyuldu. Calvini, koltuğunun altında dosyası, ellerinde kupalar, kahve sürahisi ve şekerlikle geliyordu. Silueti, bir iskeletinkinden daha toplu değildi, bu korkunç eşofmanla bile belli bir asaleti vardı.</span></p>
				<p class="paragraf"><span class="regular-metin">Sırtı eve dönük bir şekilde, Passan’ın yanına oturdu ve malzemeleri itinayla masanın üstüne bıraktı. Birkaç saniye başkomiserin yanmış yüzünü inceledi. Sanki hem hayranlık duyuyor hem de üzülüyordu.</span></p>
				<p class="paragraf"><span class="regular-metin">Passan adamın dikkatini başka tarafa çekmeye çalıştı:</span></p>
				<p class="paragraf"><span class="regular-metin">– Uzun zamandan beri mi burada oturuyorsunuz?</span></p>
				<p class="paragraf"><span class="regular-metin">Yargıç gülümsedi:</span></p>
				<p class="paragraf"><span class="regular-metin">– </span><span class="regular-metin">Beni 17. Bölge’deki burjuva apartmanlarından birinde hayal etmiştiniz, değil mi?</span></p>
				<p class="paragraf"><span class="regular-metin">– Doğrusu, evet.</span></p>
				<p class="paragraf"><span class="regular-metin">– Ben Seine-Saint-Denis’nin bir yargıcıyım. Kendi bölgemde yaşamam gerekir. Kendi kümeslerinde oturmakta inat eden mimarlar gibiyim. Şeker?</span></p>
				<p class="paragraf"><span class="regular-metin">– Hayır.</span></p>
				<p class="paragraf"><span class="regular-metin">– Ya siz, siz nerede oturuyorsunuz?</span></p>
				<p class="paragraf"><span class="regular-metin">Calvini, Passan’ın kupasını dolduruyordu. Kahvenin aroması nemli toprağın kokusuna karışıyordu.</span></p>
				<p class="paragraf"><span class="regular-metin">– Artık pek bilmiyorum, diye kararsız bir cevap verdi, Passan. Suresnes’de bir villam var ama... çok karışık.</span></p>
				<p class="paragraf"><span class="regular-metin">Ev sahibi üstelemedi. Plastik dosyayı ona doğru itti.</span></p>
				<p class="paragraf"><span class="regular-metin">– Guillard’ın itirafı. Dün sabah Ağır Ceza Mahkemesi’nden aldık. Size söylemek zorundayım, son derece... etkileyici. Tabii, bu bir kopya.</span></p>
				<p class="paragraf"><span class="regular-metin">Olivier saydam kapağın altından bilye uçlu stiloyla yazılmış sayfaları görebiliyordu. Küçük ve yuvarlak, bir çocuk yazısı. Okula çok fazla gitmemiş bir adamın yazısı.</span></p>
				<p class="paragraf"><span class="regular-metin">– Ana hatlarıyla, ne anlatıyor?</span></p>
				<p class="paragraf"><span class="regular-metin">– Sizin haklı olduğunuzu. Tamamen. Guillard, Doğumcu’ydu. Gerçek bir hermafrodit. Erkek olmak için on üç yaşında bir ameliyat geçirmiş. Ardından testosteron ve öfke, içindeki şiddeti beslemiş. Doğumevlerini kundaklamaya başlamış ve...</span></p>
				<p class="paragraf"><span class="regular-metin">Passan bir el hareketiyle adamın lafını kesti:</span></p>
				<p class="paragraf"><span class="regular-metin">– </span><span class="regular-metin">Guillard’ı araştırmayı hiç kesmedim. Onun hikâyesini ezbere biliyorum. Onun gerçekten Doğumcu olduğuna nasıl ikna oldunuz?</span></p>
				<p class="paragraf"><span class="regular-metin">– Burada cinayetlerle ilgili ayrıntılar var. Sizin, benim ve katilin dışında, başka kimsenin bilemeyeceği ayrıntılar.</span></p>
				<p class="paragraf"><span class="regular-metin">Olivier sayfalara hızla bir göz attı. Memnuniyet duymuyordu. Sanki elinde bir tür barış antlaşması tutuyormuş izlenimine kapılmıştı. Bir sonraki çılgınlığa, bir sonraki seri cinayetlere kadar sürecek eğreti, geçici bir mütareke.</span></p>
				<p class="paragraf"><span class="regular-metin">– Son sayfalar bir sürü saçmalıkla dolu. Vahiylerden, Antikçağ hakikatinden söz eden bir saçmalıklar silsilesi. Sizden de bahsediyor...</span></p>
				<p class="paragraf"><span class="regular-metin">– Ben onun en tehlikeli düşmanıydım.</span></p>
				<p class="paragraf"><span class="regular-metin">– Sadece o kadar değil. Sizden teklifsizce söz etmeyi göze aldığı sayfalar var. Aslında, onun dişi yarısı size âşıkmış.</span></p>
				<p class="paragraf"><span class="regular-metin">Passan bunu da hissetmişti ve yanılmamıştı. Kötüyle iç içe olmak, ona nasıl davranması gerektiğini öğretmişti. Ve bir şekilde de, daha güçlü olmayı.</span></p>
				<p class="paragraf"><span class="regular-metin">– Levy’den de bahsediyor mu?</span></p>
				<p class="paragraf"><span class="regular-metin">– Fazla bir açıklama yapmadan, onu öldürdüğünü kabul ediyor. Ona göre, bu basit bir yol kazasıymış. Bu konuda siz bir şey biliyor musunuz?</span></p>
				<p class="paragraf"><span class="regular-metin">Passan ona eldiven olayını özetledi. Calvini acele etmeden kahvesinden bir yudum aldı.</span></p>
				<p class="paragraf"><span class="regular-metin">– Bütün bunları teyit edeceğim. Eğer haklıysanız, başkomiserimizi şerefiyle gömmemiz zor olacak. </span></p>
				<p class="paragraf"><span class="regular-metin">Passan sandalyesinin üzerinde titreyerek kâğıt tomarının sayfalarını karıştırıyordu. Suratı yeniden acımaya başlamıştı. Uyuyakaldığı için kendine kızıyordu, bu sabah ilaç da içmemişti. Bir madenci gibi uzamış iki günlük sakalı onu rahatsız ediyordu, ama kaşıması kesinlikle söz konusu olamazdı.</span></p>
				<p class="paragraf"><span class="regular-metin">– Sonuçta, diye devam etti Calvini, Guillard intihar planından bahsediyor. Bu itiraf da onun ölümüyle bir ilginizin olmadığını gösteriyor.</span></p>
				<p class="paragraf"><span class="regular-metin">– Benden şüphelenen biri mi vardı?</span></p>
				<p class="paragraf"><span class="regular-metin">– </span><span class="regular-metin">Herkes.</span></p>
				<p class="paragraf"><span class="regular-metin">– Ne söylüyorlardı?</span></p>
				<p class="paragraf"><span class="regular-metin">– Onu ateşe sizin ittiğinizi.</span></p>
				<p class="paragraf"><span class="regular-metin">– Kendimle birlikte mi?</span></p>
				<p class="paragraf"><span class="regular-metin">– İtişip kakışma esnasında... Ama Guillard sizi alevlerin içine çekme niyetinden de bahsediyor. Öte yandan, sizden ölmüşsünüz gibi, mazide kalmış biri gibi söz ediyor. Sizin onunla birlikte öte tarafa gideceğinize kendini inandırmış.</span></p>
				<p class="paragraf"><span class="regular-metin">– Bu belgeyi başka kime yollamış olabilir?</span></p>
				<p class="paragraf"><span class="regular-metin">– Şimdilik, medyanın bu konudan haberi yok, Tanrı’ya şükür. Her şeyi daha düzgün hale getirip sonra basına sunabiliriz.</span></p>
				<p class="paragraf"><span class="regular-metin">Guillard bir medya savaşı başlatmanın peşinde değildi. Herkesten iğreniyordu. Gözünde değeri olan tek bir kişi vardı: Passan. Polisin ölümden kurtulabileceğine ihtimal verseydi, itiraflarını yollayacağı kişi o olurdu.</span></p>
				<p class="paragraf"><span class="regular-metin">– O halde göreve dönüyor muyum?</span></p>
				<p class="paragraf"><span class="regular-metin">– </span><span class="regular-metin">Bugün itibarıyla görevinizin başındasınız.</span></p>
				<p class="paragraf"><span class="regular-metin">– Sandrine Dumas davasını bana verin.</span></p>
				<p class="paragraf"><span class="regular-metin">– İmkânsız. Dava bende bile değil.</span></p>
				<p class="paragraf"><span class="regular-metin">– Kimde?</span></p>
				<p class="paragraf"><span class="regular-metin">– Henüz bilmiyorum. Savcılık karar verecek.</span></p>
				<p class="paragraf"><span class="regular-metin">– Bu davayı almam için bana yardımcı olun.</span></p>
				<p class="paragraf"><span class="regular-metin">– Bu bir işe yaramaz. Bir günlük soruşturmanın ardından ekip değiştirilmez. Ayrıca bu davanın çok içindesiniz.</span></p>
				<p class="paragraf"><span class="regular-metin">– Pislediğin yerde yemek yenmez, öyle mi?</span></p>
				<p class="paragraf"><span class="regular-metin">Sarf ettiği bu iğneleyici, bayağı sözden hemen pişmanlık duydu. Ev sahibi haklıydı: Artık çok geçti...</span></p>
				<p class="paragraf"><span class="regular-metin">– Sessizce aramıza dönün, diye ekledi Calvini. Yüzünüz bir zombininki gibi. Zangır zangır titriyorsunuz. Yeriniz hastane. Ayrıca başarılarınız her şeyi silmedi.</span></p>
				<p class="paragraf"><span class="regular-metin">– Ne demek istiyorsunuz?</span></p>
				<p class="paragraf"><span class="regular-metin">Yargıç cebinden bir Marlboro paketi çıkarıp</span><span class="regular-metin"> ona da tuttu, Passan bir baş hareketiyle teklifi reddetti.</span></p>
				<p class="paragraf"><span class="regular-metin">– Birkaç gün önce bir sürü saçmalık yaptınız. Mahkeme kararı olmasına rağmen Guillard’ı tedirgin etmeyi sürdürdünüz.</span></p>
				<p class="paragraf"><span class="regular-metin">– Suçlu olduğu kesindi...</span></p>
				<p class="paragraf"><span class="regular-metin">– Yasa yasadır. Öte yandan bir psikiyatra ateşli silahla saldırdınız.</span></p>
				<p class="paragraf"><span class="regular-metin">– Şikâyetçi olmadı.</span></p>
				<p class="paragraf"><span class="regular-metin">Calvini dumanı uzun uzun üfledi:</span></p>
				<p class="paragraf"><span class="regular-metin">– Kontrol edilemez bir öfkeniz var. Yapmanız gereken en iyi şey, kendinizi unutturmanız. Her bakımdan. Bazı kişisel... sıkıntılarınız olduğunu işittim.</span></p>
				<p class="paragraf"><span class="regular-metin">Passan ürperdi.</span></p>
				<p class="paragraf"><span class="regular-metin">– Eğer sırrınızı saklamak istiyorsanız, polisi aramaktan kaçının.</span></p>
				<p class="paragraf"><span class="regular-metin">– Polisi ben çağırmadım.</span></p>
				<p class="paragraf"><span class="regular-metin">– İşte sizin hatanız. Oyunu tek başınıza oynamak istediniz. </span><span class="regular-metin">Elinize ne geçti? En iyi arkadaşınızın öldürülmesini, olmayan bir olaya bağlamakta zorlanıyorlar. Yargıç, olayı netleştirmek için evinizin aranmasını isteyecek.</span></p>
				<p class="paragraf"><span class="regular-metin">Olivier yumruğuyla masaya vurdu:</span></p>
				<p class="paragraf"><span class="regular-metin">– Beni yok etmeye mi karar verdiniz?</span></p>
				<p class="paragraf"><span class="regular-metin">– Size yardım etmeye karar verdim. Görmek istediğim şey, işbirliği yapıp yapmayacağınız...</span></p>
				<p class="paragraf"><span class="regular-metin">– Hayır, bu </span><span class="italik" xml:lang="tr-TR">benim</span><span class="regular-metin"> soruşturmam. </span><span class="italik" xml:lang="tr-TR">Benim</span><span class="regular-metin"> ailem. </span><span class="italik" xml:lang="tr-TR">Yalnız</span><span class="regular-metin"> çalışacağım.</span></p>
				<p class="paragraf"><span class="regular-metin">Calvini gülümsedi. Passan çoktan ayağa kalkmıştı. Görüşme bitmişti – en azından onun açısından. Yargıç da ayağa kalktı, boyu Passan kadar uzundu.</span></p>
				<p class="paragraf"><span class="regular-metin">– Çocuk gibi davranmayı bırakın. Düşünün ve yarın beni arayın. (Ona dosyayı uzattı.) Bunu unutmayın.</span></p>
				<p class="paragraf"><span class="regular-metin">Guillard’ın sabırla yazdığı satırları görünce, Passan’ın aklına başka bir şey takıldı:</span></p>
				<p class="paragraf"><span class="regular-metin">– Madem öleceğini biliyordu, bir vasiyet bırakmış mı?</span></p>
				<p class="paragraf"><span class="regular-metin">– Ebette. Noteri beni aradı. Guillard galerilerinden ve servislerinden gerçek bir servet kazanmış.</span></p>
				<p class="paragraf"><span class="regular-metin">– Mirasçı olarak ailesinden kimse yok mu?</span></p>
				<p class="paragraf"><span class="regular-metin">– Her şeyini Bagnolet’deki bir yetiştirme yurduna bırakmış.</span></p>
				<p class="paragraf"><span class="regular-metin">– Jules-Guesde mi?</span></p>
				<p class="paragraf"><span class="regular-metin">– Biliyor musunuz?</span></p>
				<p class="paragraf"><span class="regular-metin">– Çocukluğumun bir bölümü orada geçti.</span></p>
				<p class="paragraf"><span class="regular-metin">Sanki sorulan sorunun cevabı verilmiş gibi Calvini kaşlarını kaldırdı. Passan yargıca teşekkür etti ve onun yanından ayrıldı.</span></p>
				<p class="paragraf"><span class="regular-metin">Çakıl döşeli yolda yürürken bu beklenmedik son açıklamayı düşünüyordu. Tüm bu acılar neye yarıyordu? Merhamet dolu bir harekete, insanlık yararına yapılan son bir göreve. Belki de Guillard bir anı veya hayatta kalması için ona cehennemin anahtarını sunmuş olan </span><span class="italik" xml:lang="tr-TR">Mitolojinin 15 Efsanesi</span><span class="regular-metin"> gibi bir şey adına hareket etmişti.</span></p>
				<p class="paragraf"><span class="regular-metin">Yargıç bahçe kapısını uzaktan kumandayla açtı. Passan arkasına bakmadan kapıdan çıktı. Hırsızlar okulundayken anladığı gerçeği bir kez daha hatırladı: Guillard’ın acımasızlığı toplumun genel acımasızlığına verilmiş bir cevaptan başka bir şey değildi.</span></p>
				<p class="paragraf"><span class="regular-metin">Sandrine’in katilini harekete geçiren de aynı süreç miydi?</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-23-backlink" id="footnote-225-23">23</a>. “Ölüm sonrası” anlamına gelen Latince deyim. (ç.n.)</p>
					</div>
				</div>
			</div>
		</div>
	</body>
</html>