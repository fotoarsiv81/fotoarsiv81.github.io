<html xmlns="http://www.w3.org/1999/xhtml">
	<head>
		<title>3-30.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-30.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-2"><span class="bold" style="font-size:1em;">29</span></p>
				<p class="paragraf"><span class="regular-metin">Galerinin ölü bir noktasına gizlenmiş ve yavaş yavaş düzene giren kalp atışlarını dinleyerek, yerinden hiç kımıldamamıştı. Şimdi camın ardından olan biteni seyrediyordu: Aubervilliers polisleri, saldırıyı anlatan kendi çalışanları, Passan ve yaptıkları el kol hareketleriyle temize çıkmaya çalıştıkları belli olan iki cehennem zebanisi. Bu sahnede, sessiz filmlerdeki pantomimlere özgü komik bir şeyler vardı.</span></p>
				<p class="paragraf"><span class="regular-metin">Boşuna sinirlenip heyecana kapılıyorlardı. Şikâyetçi olmayacaktı. Savaş bu mecrada cereyan etmiyordu.</span></p>
				<p class="paragraf"><span class="regular-metin">Sonunda, hasmı arabasına binmiş ve lastiklerini öttürerek basıp gitmişti.</span></p>
				<p class="paragraf"><span class="regular-metin">Titriyordu. Korkunç gerçeği kabul etmek zorundaydı: Elinde baltasıyla yaklaşan polisi görünce, bir kez daha en temel korkuya boyun eğmişti.</span></p>
				<p class="paragraf"><span class="regular-metin">– Beyefendi, iyi misiniz?</span></p>
				<p class="paragraf"><span class="regular-metin">Satış temsilcilerinden biri iki metre uzağında duruyordu. Adamın üstü akkarıncalarla kaplıydı, gözkapaklarının yerinde de siyah böcek kanatları duruyordu. Kafatasından vızıltılar geliyordu. Sanrıdan kurtulmak için yüzünü sıvazladı ve kravatının düğümünü düzeltti. Bu bir tür cevap verme şekliydi; küçük memur üstelemedi ve gözden kayboldu. </span></p>
				<p class="paragraf"><span class="regular-metin">Sert adımlarla holü geçti. Derin soluklar alıyordu. Yatışmak için ortama hâkim olan benzin, kauçuk ve deri kokularını soluyordu. Bu galeri onun tapınağıydı. Parlak beton zemin, ışıl ışıl saclar, çok güçlü motorlar... Geleceğe dönük bir fikrin parıltılı dünyası. Gözünde canlandırdığı da buydu: vizyon sahibi bir yarı tanrı, bir sanayi dehası...</span></p>
				<p class="paragraf"><span class="regular-metin">Camlı bölmelerle ayrılmış açık ofise girdi. O geçerken, yarısaydam duvarların ardında personeli fısıldaşıyordu. Durum gitgide kötüleşiyordu. Polisin ziyaretleri, izlemeler, gözaltı olayı, dedikodular... İki günden beri galerinin önünde bekleyen şu tipler. Ve şimdi de saldırı...</span></p>
				<p class="paragraf"><span xml:lang="tr-TR">Ofisine girmeden önce ortaya gülümsedi. Burada kimse ondan şüphelenmiyordu. Doğruyu söylemek gerekirse, </span><span class="italik" xml:lang="tr-TR">kimse ondan şüphelenmeye cesaret edemiyordu. </span><span xml:lang="tr-TR">Zaten bu olayların, pazarda hâlâ en yüksek paya sahip olan şirketlerinin cirosu üstünde de bir etkisi yoktu.</span></p>
				<p class="paragraf"><span class="regular-metin">Kapıyı kapadı ve geç de olsa, kendisinin de fısıldadığını fark etti. Titremesi devam ediyordu. Terden ıslanmış gömleği, belirgin göğüs kaslarının üstünde ikinci bir deri oluşturuyordu. Yeni bir kriz geliyordu. Kendini parçalara ayrılacakmış gibi hissediyordu. Sağlamlaştırmak için bunca yıl harcadığı bu benlik, parçalanma tehlikesi altındaydı. </span></p>
				<p class="paragraf"><span class="regular-metin">Duvardaki bir çerçeveyi kaldırdı. Çelik kasa. Şifre. Elini kasanın içine daldırdı, para dolu zarfları, resmi evrakı kenara itti ve karton dosyayı buldu.</span></p>
				<p class="paragraf"><span class="regular-metin">Tam yerine oturuyordu ki, yüz kasları gerildi, ardından sessiz bir çığlık halinde dondu. Alnı boncuk boncuk terledi. Kaslarının uyuştuğunu hissederek iyice panikledi. Dosyayı bıraktı, masanın etrafını dolanıp bitişikteki banyoya gitmeyi başardı. Lavabonun üstündeki dolaptan bir Androtardyl ampulü aldı. Bir şırınganın naylon ambalajını yırttı, ilacı şırıngaya çekti. 200 miligram. Akıl almaz bir doz. Önceki gün de aynısından enjekte etmişti. Parmakları titriyordu. Duyacağı zevk kasıklarındaydı. Asla doymayan o hayvani açlık...</span></p>
				<p class="paragraf"><span class="regular-metin">İğneyi dirsek kıvrımına batırdı ve şırınganın pistonuna bastı. Bir yanma hissi oldu, ardından da bütün bedenini bir haz duygusu kapladı... Vücuduna yayılan bir zevk dalgası. Onun yakıtı. Can suyu... </span></p>
				<p class="paragraf"><span class="regular-metin">Gözlerini kapattı, rahatlamanın etkisiyle iki büklüm olmuştu. Kendi lanetiyle ilgili sahneleri yeniden yaşıyordu, ama daha rahatı ve tuhaf bir şekilde de daha tasasızıydı. Hastanedeki yeniyetmelik yılları. Kan almalar. İdrar tahlilleri. Biteviye yapılan testosteron iğneleri... İlaç onu hem çıldırtmış hem de güçlendirmiş, erkekleştirmiş ve kusursuz hale getirmişti. Hormonlar organizmasını ele geçirmiş ve yavaş yavaş kanının yerini almıştı.</span></p>
				<p class="paragraf"><span class="regular-metin">Doktorlar onu uyarmıştı: Kesinlikle dozlara riayet etmesi gerekiyordu. Vücut geliştirme salonlarında “meslektaşları” androjenleri abartmışlardı. Bazıları ölmüş, bazıları da iktidarsızlaşmıştı.</span></p>
				<p class="paragraf"><span class="regular-metin">Onun başına daha fazla ne gelebilirdi ki?</span></p>
				<p class="paragraf"><span class="regular-metin">Ölü ve iktidarsız doğmuştu.</span></p>
				<p class="paragraf"><span class="regular-metin">İkinci dalganın gelmekte olduğunu hissederek kendini usulca yere bıraktı. Hararetin ardından enerji geldi. Birden halter kaldırma isteği duydu. Kendi suratını dağıtma isteği.</span></p>
				<p class="paragraf"><span class="regular-metin">İki spazm arasında, soğuk suyu açtı ve elbiseleriyle duştan fışkıran suyun altına çömeldi.</span></p>
				<p class="paragraf"><span class="regular-metin">Duş kabininin zeminine büzülmüş bir halde durdu, soğuk suyun ateşini söndürmesini bekledi. Suyun altında ara sıra titreyerek, dakikalar geçirdi. Sonunda, yine duşun altındayken soyundu. Bugün bile hâlâ, giysilerini çıkarırken pansumanları çıkarılıyormuş duygusunu yaşıyordu. Kurulandı ve dolaptan pamuklu beyaz bir bornoz aldı. Sırtına geçirdi, sonra ofisine döndü.</span></p>
				<p class="paragraf"><span class="regular-metin">Storları indirdi, gece lambasını açtı, ona ortamın havasını anında arındırıyormuş hissi veren kekremsi kokulu tütsü çubuklarını yaktı. Duman havada gezinen zararlı hücreleri –bütünlüğünü, derinliğini yok ederek onu erkeğe veya kadına dönüştürmek için parçalamaya çalışan saldırgan molekülleri– emiyordu...</span></p>
				<p class="paragraf"><span xml:lang="tr-TR">Hareketlerinin ağırlaştığını fark ederek, dönüp masasına oturdu. Kendi yaşamının bilgesi olmak istiyordu. Kendi kültünün temsilcisi. Dosyanın lastiklerini çıkardı ve fotokopi kâğıtlara şöyle bir göz attı. </span><span class="italik" xml:lang="tr-TR">İşte buradayız...</span></p>
				<p class="paragraf"><span class="regular-metin">Tıbbi dosyasına ulaşmak için reşit olma yaşını beklemesi gerekmişti. Bu onun için bir şok olmuştu, ama yararlı bir şok.</span></p>
				<p class="paragraf"><span xml:lang="tr-TR">Bilimsel terimlerdeki açıklık ona iyi gelmişti. Bir belirsizlik içinde büyümüştü, bir uzmanlık ansiklopedisinden çıkmış bu dolambaçsız kelimeleri seviyordu. Ona bir dayanak, bir kimlik sunarak, çevresinde bir zırh, bir kabuk oluşturuyorlardı. </span><span class="italik" xml:lang="tr-TR">Onun zafer başlıkları.</span></p>
				<p class="paragraf"><span xml:lang="tr-TR">1971: kriptorşidizm (inmemiş testis) tedavisi. 1974: genitoplasti. 1984: dişi karyotipi. 1985: bir kez daha genitoplasti. 1986: androjen hormonu tedavisi... Onunla ilgili bir sürü bilimsel makale yayımlanmıştı. Tıp fakültelerinde ders olarak okutulan bir vakaydı. “Gerçek hermafrodit.” Bir “hünsa.” Bir </span><span class="italik" xml:lang="tr-TR">Ovotesticular Disorder of Sexual Development.</span><span class="dipnot-numaras-"><a class="footnote-link" href="#footnote-225-10" id="footnote-225-10-backlink">10</a></span><span xml:lang="tr-TR"> O ise kendini </span><span class="italik" xml:lang="tr-TR">hybrida</span><span class="dipnot-numaras-"><a class="footnote-link" href="#footnote-225-11" id="footnote-225-11-backlink">11</a></span><span xml:lang="tr-TR"> bir varlık olarak görüyordu. Bu terimi seviyordu, çünkü onu İskoçya’nın batısındaki Hebrid adalarıyla, hatta Büyük Okyanus’un güneybatısındaki Yeni Hebridler’le ilişkilendiriyordu. Kendini bilinmeyen bir kıtanın insanı olarak görüyordu. Ya da </span><span class="italik" xml:lang="tr-TR">Yüzüklerin Efendisi</span><span xml:lang="tr-TR"> dünyasına göndermede bulunarak bir “Ortadünya yaratığı” olarak. </span></p>
				<p class="paragraf"><span class="regular-metin">Dosyayı kapattı ve diğer kâğıtlara geçti: polis raporları, gazete kupürleri... Bundan sonrakiler tıpla alakalı değil, çeşitli olaylarla ilgili başlıklardı.</span></p>
				<p class="paragraf"><span class="regular-metin">1988. Montpellier yakınlarındaki, Saint-Gély-du-Fesc’deki küçük bir barda bir sarhoş ona “ödlek ibne” ya da “tabansız göt veren” –tam olarak ne söylediğini hatırlayamıyordu– demişti. Herifin üstüne yürümüş ve suratında otuz üç cc’lik bir şişe kırmıştı. Kırık şişe parçasıyla herifin ikinci gözüne hamle yaptığında onu zapt etmeyi başarmışlardı.</span></p>
				<p class="paragraf"><span xml:lang="tr-TR">Colombière’de, Montpellier Psikiyatri Hastanesi’nde kaldığı süre boyunca birçok gerçeği kabullenmişti. İlki, steroid iğnelerini azaltmak zorundaydı. İkincisi, mutasyonu tamamlanmamıştı. Kafasını kazımıştı; vücudu gelişmiş, sesi değişmişti. Testosteron parmaklarını kalınlaştırmış, çenesini genişletmişti. Ama içindeki kadın hâlâ oradaydı, bütün </span><span class="italik" xml:lang="tr-TR">berraklığıyla.</span><span xml:lang="tr-TR"> Bir ayyaş bile onun içini görmüştü. Üçüncü gerçek ise şiddetten hoşlanmasıydı. Onu yatıştıran tek şey şiddetti.</span></p>
				<p class="paragraf"><span class="regular-metin">Bu düşman dünyada, oyunu kurnazlıkla oynaması gerektiğini anlamıştı. Yaşadığı dünyayı aldatacaktı. Arzularını gizleyecekti. Ve içinde bulunduğu bu elverişsiz durumdan yararlanacaktı. Zaten çevresindekileri yumuşatmak için tıbbi dosyasını çıkarmak bile yeterli oluyordu. Yargıç iyi niyetini gösteriyordu, hemşireler, doktorlar anlayışlıydı.</span></p>
				<p class="paragraf"><span class="regular-metin">Sanılanın tam tersine, ucubelere acıyorlardı.</span></p>
				<p class="paragraf"><span class="regular-metin">Colombière’den çıkınca açmazda kalmıştı. Bakalorya sınavını vermesi söz konusu değildi – bir ofiste küflenmek istemiyordu. Teknik eğitim alması da söz konusu olamazdı – bir esire dönüşmek istemiyordu. Yeni danışman eğitimcisi onun bir mobilet motorunu güçlendirme ya da eski bir arabayı tamir etme konusunda eşsiz olduğunu duymuştu. Onu staj için yanına alması konusunda Sommières yakınlarındaki bir tamirhane sahibini ikna etmeyi başarmıştı. Ortadünya yaratığı kupelerin ve berlinlerin kaportalarının altında kendini kanıtlıyordu. Motorları onarıyor, karşılığında da kendi mekanizmasını düzeltiyordu. Sistemleri söküp takmayı seviyordu. Nasıl çalıştıklarını anlamayı. Motorların gücünü, supapların titreşimini elleriyle hissetmeyi. Bunlar onun matematiğiydi. İnsanın içinde kaybolabileceği ve oyalanabileceği hem yakıcı hem de soğuk, tarafsız bir saha.</span></p>
				<p class="paragraf"><span class="regular-metin">Aslında saplantıları peşini bırakmıyordu, ama o sinsice ilerliyordu.</span></p>
				<p class="paragraf"><span class="regular-metin">Başkaları hiçbir şey anlamıyordu. </span></p>
				<p class="paragraf"><span class="regular-metin">1989. Genç Erişkin Sözleşmesi’nden yararlandı ama genç işçiler yurdunda kalmak istemedi. Tamirhanede, motorların yanında, gres ve benzin kokuları arasında uyumayı tercih etmişti. Gece derslerine devam ediyordu. Temel mühendislik dersleri görüyordu. Androjen iğneleri bir düzene girmişti. Ve pastanın üstündeki çilek: François Mitterrand’ın yeniden seçilmesi dolayısıyla, 1988’de ilan edilen genel afla, tecil edilen cezası da silinmişti.</span></p>
				<p class="paragraf"><span class="regular-metin">1991. İş değişikliği. Béziers’deki yaşlı bir tamirhane sahibinden iş teklifi aldı, harikalar yaratıyordu. Motorlara özen göstermeyi bildiği gibi müşterilerle de konuşmayı biliyordu. İki yıl sonra patronu, özel ödeme koşulları sunarak tamirhaneyi ona devretti. Yirmi iki yaşındaydı. Tutkusunu yitirmemişti. Onarıyordu. Yeniliyordu. Borcunu ödüyordu. Hayatında kadın yoktu, erkek yoktu – sadece sac, pistonlar, beygirgücü vardı. Artık kırmızı bandana, füme rengi gözlük takıyor, kaslı vücudunu gizleyen mavi bir iş tulumu giyiyordu. En büyük ironi ise, bölgede maço olarak tanınan herkesin onun garajında boy göstermesiydi. Penislerinin ucundan daha uzağı görmeyen ve kadınların, arabalarının koltuk derilerini kirletmeye layık olmadığını düşünen eski araba tutkunları.</span></p>
				<p class="paragraf"><span class="regular-metin">Zaman zaman şeytana uyduğu da oluyordu. Kimse bunu bilmiyordu. Kimse bunu hissetmiyordu. Gece icraatlarının olmadığına kendini bile inandırmayı başarmıştı.</span></p>
				<p class="paragraf"><span class="regular-metin">1997. Alman markalarıyla çalışan bir firmanın Montpellier şubesinin müdürlüğü teklif edildi. Bandanasından vazgeçti ve gardırobundaki giysilerini gözden geçirdi. Armani siyah takım elbise, Weston botlar, sert yakalı Paul Smith gömlekler. Sesi, davranışları, hareketleri üstünde o kadar çalışmıştı ki, yeni bir değişiklik onu korkutmuyordu.</span></p>
				<p class="paragraf"><span class="regular-metin">Yirmi altı yaşındaydı. Dikkat çekici, örnek bir kariyeri vardı. Artık Écusson semtinin merkezindeki geniş bir apartman dairesinde yaşıyordu. Müşterileri onu akşam yemeğine davet ediyordu. Montpellier yüksek sosyetesine kabul edilmişti. Herkes ona gülümsüyordu. Kendi dışında, herkes.</span></p>
				<p class="paragraf"><span class="regular-metin">Karanlığının derinliklerinde ise düzelen hiçbir şey yoktu. Her akşam kadın kıyafetleri giyiyordu. Gece, hemşire kılığına girerek klinikleri, bölge hastanelerini dolaşıyordu. Bazen eyleme geçiyordu. Eline geçen bölge gazeteleri de bunu doğruluyordu: Kâbusları son derece gerçekti.</span></p>
				<p class="paragraf"><span class="regular-metin">Ortadünya yaratığı daima coşkuluydu. Hayatı, otoklavda dezenfekte edilmiş bir bisturi kadar temizdi. Daha iyi kesmesi için, en ufak bir çapak kalmayana kadar bilenmiş bir bıçak gibi...</span></p>
				<p class="paragraf"><span class="regular-metin">1999. Varlıklarını, alacaklarını nakde çevirdi ve Amerika’yı keşfetmek üzere yola çıktı. Texas. Utah. Colorado. Arizona. Mavi iş tulumu ve motorlar yeniden ortaya çıkmıştı. Özgürdü. Mutluydu. Onun gibi, akıl almaz bir gezegene ait olsalar bile göçmenlere kucak açan bu ülkede kendini iyi hissediyordu.</span></p>
				<p class="paragraf"><span class="regular-metin">Ama yangın hâlâ oradaydı, yüreğinin yakınında. İngilizce gazete kupürleri onun Amerika’daki marifetlerinden söz ediyordu. Dakikada on bin turla dönen iki çelik disk gibi bedeninin derinliklerinde birbiriyle çarpışan cinsiyetler. Ancak akkor haline gelene kadar kızıştığında rahatlayabiliyordu. Onun kaderi ateşler içinde yanmaktı.</span></p>
				<p class="paragraf"><span class="regular-metin">2001. Araba tamircisi Fransa’ya döndü. Ama herhangi bir yere değil: Seine-Saint-Denis’ye. Çocukluğunun geçtiği yerlere bir özlem miydi? Bu tür bir duyguyu bilmiyordu. Ancak başka duyguları iyi tanıyordu: öldürmeye olan açlık, kanın çağrısı... Hâlâ küçük bir serveti vardı, güneyde geçirdiği yıllarda biriktirdiği para. ABD’de yaşadığı iki yıl boyunca CV’sini zenginleştirmiş ve ileri teknolojiler konusunda derin bir bilgi sahibi olmuştu. Saint-Denis’de bir tamirhane satın aldı ve ilk şirketini açtı: Alfieri.</span></p>
				<p class="paragraf"><span class="regular-metin">Otuz yaşındaydı. İyiliksever çocuk geri dönmüştü. Artık intikam alma zamanıydı.</span></p>
				<p class="paragraf"><span class="regular-metin">Başını kaldırdı ve iki saat geçmiş olduğunu fark etti. Terli parmakları mürekkep içindeydi. Makalelerin satırları artık zorlukla okunuyordu. Kendini sakinleşmiş hissediyordu. Her zaman olduğu gibi, kat ettiği yolu hatırlamak ona umut ve güç vermişti. Böylece en son aşamaya –kaderinin anahtarını bulduğu aşamaya– kadar gelmişti.</span></p>
				<p class="paragraf"><span class="regular-metin">Anka Kuşu’nun Yolu.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-10-backlink" id="footnote-225-10">10</a>. Cinsel Gelişimde Ovotestis Bozukluğu. Bu hastalarda cinsel organların bir bölümü ovaryum (yumurtalık) bir bölümü testis dokusu içerir. (ç.n.)</p>
					</div>
					<div class="footnote">
						<p class="dipnot para-style-override-10"><a class="footnote-anchor" href="#footnote-225-11-backlink" id="footnote-225-11">11</a>. “Melez, karma” anlamına gelen Latince sözcük. (ç.n.)</p>
					</div>
				</div>
			</div>
		</div>
	</body>
</html>