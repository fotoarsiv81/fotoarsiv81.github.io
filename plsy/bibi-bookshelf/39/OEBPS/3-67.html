<html xmlns="http://www.w3.org/1999/xhtml">
	<head>
		<title>3-67.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-67.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-9"><span class="bold" style="font-size:1em;">65</span></p>
				<p class="paragraf"><span class="regular-metin">Sandrine’in apartmanı, Belleville Tepesi’nin kuzey yamacına yaslanmış Pré-Saint-Gervais’deki küçük bir sitenin içindeydi. Burası 1950’li yıllarda, başkentteki konut krizini çözmek ve şehri modernleştirmek için yapılmış binalardan biriydi. Fransa’ya gelince Naoko Paris’in XX. yüzyıl şehircilik tarihine hayran kalmıştı. Bir bakışta, bir binanın inşa tarihini saptayabiliyordu. Başlangıç fikrinin bu siteleri yeşil alanların içine yerleştirmek olduğunu biliyordu, ama kimse otomobil sayısının bu denli artacağını öngörememişti. Ormanlar park alanına dönüştü. Apartmanlar karbondioksitle kirlendi. Bugün de geriye sadece renksiz, beş altı katlı, sıvası ve boyası dökülmüş cepheleri ve köpek kulübelerini andıran kararmış kapalı balkonlarıyla küçük bloklar kalmıştı.</span></p>
				<p class="paragraf"><span class="regular-metin">Sandrine’in apartmanı da diğerlerinden farklı değildi. Çamaşırlar pencerelerin kenarlarında kurutuluyordu. Sıvaları çatlamış ve dökülmüştü. Gri tüller sıkıntılı ve sürprizlere kapalı yaşamların habercisiydi. Yine de bu manzara Naoko için, bir kâbusun sona erdiğinin belirtisi olarak oksijen solumaktan farksızdı.</span></p>
				<p class="paragraf"><span class="regular-metin">Arabasını park alanına bıraktı, bagajdan valizini aldı ve çeke çeke bina girişine kadar götürdü. Bir Rimowa. Diğerlerine göre daha hafif, esnek ve kolay taşınan bir valiz. Naoko her modeli denemişti. Genç kadın evle ilgili işlerde bir pragmatizm şampiyonuydu. Eğer Paris veya Floransa kökenli olsaydı, resme, heykele ve diğer sanatlara karşı şüphesiz çok daha duyarlı olurdu. Ama o Tokyoluydu; uyum, başarı ve teknoloji onun öncelikleriydi. Farenin bir tıkıyla doğmuştu, bir fırça darbesiyle değil.</span></p>
				<p class="paragraf"><span class="regular-metin">Giriş koduna bastı. Asansörün çalışmadığını hatırladı ve valizini kaldırarak basamaklara doğru yöneldi. Sorun değildi; sadece gerekli şeyleri yanında getirmişti ve Sandrine ikinci katta oturuyordu. Merdiven kafesinin üstü açıktı, gökyüzüne bakıyordu. Bu da 1950’li yılların, bir anda gözden düşmüş özelliklerinden biriydi; apartman boşlukları çöp ve atık deposuna dönüşmüştü. Tırabzanlar paslanmış, basamaklar yıpranmıştı.</span></p>
				<p class="paragraf"><span class="regular-metin">Kat boyunca uzanan, binanın dışındaki koridorda yürüdü, Sandrine’in kapısını gördü. Anahtarlar söylediği yerdeydi. Daireyi hiç gündüz gözüyle görmemişti. Bazen buraya akşam yemeği için gelirdi, ama hep geceydi.</span></p>
				<p class="paragraf"><span class="regular-metin">Tam bir sürpriz oldu. Etraf son derece düzenliydi ve içerisi mis gibi temizlik maddesi kokuyordu. Mimar pencere konusunda pintilik etmemişti. Güneş her yerden içeri giriyordu ve bu da daireyi çekici kılan tek özellikti. Geri kalanı alçı duvarlar, kontrplak kapılar, lamine parkelerden ibaretti.</span></p>
				<p class="paragraf"><span class="regular-metin">Mal sahibi gibi evin içinde bir tur attı. Sandrine bu yetmiş metrekareyi bir çatı katı gibi düzenlemişti. Beyaz duvarlar, New York tarzı ayaklı abajurlar, az mobilya. Naoko çocukların odasını buldu ve yüreği sıkışarak yastıklar arasında yatan pelüş ayıları tanıdı. Sandrine’in yatağı hemen yandaydı. Önceki gün duyduğu tedirginliği hatırladı. İçgüdüsel olarak, arkadaşının evinde kalmak yerine otele gitmeyi tercih etmişti. Neden?</span></p>
				<p class="paragraf"><span class="regular-metin">Koridorun sonunda çalışma odası –“onun” odası– vardı. Bir kanepe açılmış ve hazırlanmıştı. Naoko küçük giysi dolabına eşyalarını yerleştirmeye başladı. Dolapta askı yoktu. Yan dolapta çocukların giysileri duruyordu. Orada da boş askı yoktu.</span></p>
				<p class="paragraf"><span class="regular-metin">Bütün görgü kurallarını bir kenara iterek, Sandrine’den birkaç askı araklayabileceğini düşündü. Onun odasında da, tüm duvarı kaplayan bir gardırop vardı. Diğer duvarlar çıplaktı, ne bir tablo ne bir afiş ne de bir süs eşyası asılıydı. Sandrine bir rahibe gibi yaşıyordu. Yatağın üstünde bir haç eksikti.</span></p>
				<p class="paragraf"><span class="regular-metin">Naoko ilk kapağı açtı ve bir sürü vintage kıyafetle karşılaştı. Doğrudan Woodstock’tan gelmiş gibi gözüken, çiçekli veya alacalı, çok çirkin elbiseler. Boşta askı yoktu. Diğer kapakları açmayı denedi, ama kilitliydiler.</span></p>
				<p class="paragraf"><span class="regular-metin">O esnada, tuhaf bir ayrıntı dikkatini çekti: Bir giysinin eteği menteşelerin arasına sıkışmıştı. Sıradan bir kumaş değildi; boyalı ipekti. Naoko motifi tanıdı: Japonya’daki geleneksel kıyafetlere özgü, kamelya çiçeği. Kumaşı eliyle yokladı. Bu kadar küçük bir parçadan bile kalitesini anlayabiliyordu. Çocukluğu boyunca annesinin kimonolar giydiğini görmüştü. İpek insanın içine işliyordu.</span></p>
				<p class="paragraf"><span class="regular-metin">Böyle şahane bir giysinin Sandrine’in dolabında ne işi vardı? Aynı kalitede bir </span><span class="italik" xml:lang="tr-TR">obi</span><span class="regular-metin"> gerektiren binlerce avroluk bir parça. Böyle bir şeyin Paris’te bulunabileceğinden bile emin değildi.</span></p>
				<p class="paragraf"><span class="regular-metin">Yeniden kapakları açmayı denedi; mümkün değildi. Banyoya gitti ve elinde makasla geri döndü. Özel bir itina göstermeden makası iki kapağın arasına soktu ve yan tarafından bastırdı. Kilit kırıldı, kapak yana kaydı.</span></p>
				<p class="paragraf"><span class="regular-metin">Naoko şaşkınlıktan donup kaldı. Sıra sıra kimonolar vardı – süsen çiçeği beyazı ve bambu yeşili, şakayık pembesi ve gök mavisi, kiraz çiçeği rengi ve ay ışığı rengi... </span><span class="italik" xml:lang="tr-TR">Obi</span><span class="regular-metin">’ler ise yan tarafta asılıydı – açık mor, parlak yeşil, sonbahar yaprağı kırmızısı ipek kuşaklar... Naoko’yu şaşırtan, her şeyden önce bu giysilerin dikey olarak asılması olmuştu. Japonya’da kimonolar katlanır ve ipek kâğıdın içine yerleştirilirdi.</span></p>
				<p class="paragraf"><span class="regular-metin">Sonra geceki kadın aklına geldi. </span><span class="italik" xml:lang="tr-TR">İmkânsız.</span><span class="regular-metin"> Dolabın dip tarafına bir göz attı: karanlığın içinde ahşap nalınlar –</span><span class="italik" xml:lang="tr-TR">geta</span><span class="regular-metin">’lar– ve başparmağı ayrı, kısa konçlu beyaz çoraplar –</span><span class="italik" xml:lang="tr-TR">tabi</span><span class="regular-metin">’ler– duruyordu. Dolabın üst kısmına baktı ve altın sarısı broşlar iğnelenmiş, yüksek siyah topuzları olan naylon peruklar –</span><span class="italik" xml:lang="tr-TR">kanzaşi</span><span class="regular-metin">’ler– gördü.</span></p>
				<p class="paragraf"><span class="regular-metin">Naoko şaşkınlıktan elini ağzına götürdüğü sırada arkasında bir ses duydu:</span></p>
				<p class="paragraf"><span class="regular-metin">– Düşündüğün gibi değil...</span></p>
				<p class="paragraf"><span class="regular-metin">Bu kez bağırarak arkasına döndü, makas elindeydi. Sandrine eşikte duruyordu, solgundu, saçı yana kaymıştı. Aşırı makyajı da akmış gibiydi.</span></p>
				<p class="paragraf"><span class="regular-metin">– Bana yaklaşma, diye tehdit etti Naoko, elindeki makası ona doğrultarak.</span></p>
				<p class="paragraf"><span class="regular-metin">Tam tersine Sandrine ona doğru bir adım attı. Naoko’dan daha fazla titriyordu.</span></p>
				<p class="paragraf"><span class="regular-metin">– Düşündüğün gibi değil, diye yineledi, sakin bir sesle. Makası bırak...</span></p>
				<p class="paragraf"><span class="regular-metin">– Demek sendin, öyle mi? Olivier’nin yanında, benim yerimde mi olmak istiyorsun, bu mu? </span></p>
				<p class="paragraf"><span class="regular-metin">Sandrine bir kahkaha attı. Bu yorgunluğun altında, başka bir şey olduğu hissediliyordu: bir coşku, bir öfke.</span></p>
				<p class="paragraf"><span class="regular-metin">– Olive yarı kaçık, kaba adamın biridir, dedi küçümseyen bir sesle. Sen onu benim tanıdığım kadar tanımıyorsun. Ayrıca, yerini alma hikâyesi de ne? Siz boşanmak üzere değil misiniz?</span></p>
				<p class="paragraf"><span class="regular-metin">Sandrine solgun ve hüzünlü bir palyaçoya benziyordu. Makyajı, kurumuş bir toprak gibi yüzünde çatlamıştı. Çok siyah sürme, çok kalın pudra, çok kırmızı ağız... Naoko bir şeyi keşfetti: Peruk takıyordu. Bugüne kadar bunu gizlemeyi nasıl başarmıştı?</span></p>
				<p class="paragraf"><span class="regular-metin">Sandrine hâlâ ilerliyordu. Naoko ise geri geri gidiyordu.</span></p>
				<p class="paragraf"><span class="regular-metin">– Ben senden hoşlanıyorum, diye fısıldadı Sandrine, gitgide tuhaflaşan bir ses tonuyla. Ben seni seviyorum...</span></p>
				<p class="paragraf"><span class="regular-metin">Kolunu dolaba doğru uzattı ve kimonoların ipeğini okşadı.</span></p>
				<p class="paragraf"><span class="regular-metin">– Her akşam ben sen oluyorum... Bir Japon kadınına dönüşüyorum.</span></p>
				<p class="paragraf"><span class="regular-metin">– Sen ne anlatıyorsun?</span></p>
				<p class="paragraf"><span class="regular-metin">– Birlikte yaşayalım. Shinji ve Hiroki’yle birlikte ilgilenelim. Senin yanında ölmek istiyorum... Ölmeden önce </span><span class="italik" xml:lang="tr-TR">sen</span><span class="regular-metin"> olmak istiyorum.</span></p>
				<p class="paragraf"><span class="regular-metin">– Diego’yu neden öldürdün? Neden çocuklarımdan kan aldın?</span></p>
				<p class="paragraf"><span class="regular-metin">Sandrine yeniden güldü. Bir adım daha attı. Naoko makası hâlâ ona doğru tutuyordu. Eli o kadar titriyordu ki, sonunda kendini yaralayacaktı.</span></p>
				<p class="paragraf"><span class="regular-metin">Sandrine bir hamlede peruğunu çıkardı ve çıplak kafasını gözler önüne serdi.</span></p>
				<p class="paragraf"><span class="regular-metin">– Bana bak, diye fısıldadı. Mutasyon çoktan başladı.</span></p>
				<p class="paragraf"><span class="regular-metin">– Sana... sana ne oldu?</span></p>
				<p class="paragraf"><span class="regular-metin">– Kanser, güzelim. Bu benim son kemoterapimdi ve artık hiç umut kalmadı. Bir veya iki aylık bir ömrüm kaldı, sonra tamam.</span></p>
				<p class="paragraf"><span class="regular-metin">Kıkır kıkır güldü. Başını sallayarak yineledi:</span></p>
				<p class="paragraf"><span class="regular-metin">– Bu zamanı birlikte geçirelim. Ülkenin usullerine göre hareket edeceğim. Japonya beni ölümden koruyacak... Kitaplar okudum... </span><span class="italik" xml:lang="tr-TR">Kami</span><span class="regular-metin">’ler orada. Beni bekliyorlar. Onlar...</span></p>
				<p class="paragraf"><span class="regular-metin">– DİKKAT! diye bağırdı Naoko.</span></p>
				<p class="paragraf"><span class="regular-metin">Sandrine cümlesini tamamlayamadı.</span></p>
				<p class="paragraf"><span class="regular-metin">Bir kılıç onu ikiye böldü.</span></p>
				<p class="paragraf"><span class="regular-metin">Naoko, Sandrine’in gövdesinin bir manken gibi devrildiğini görür görmez ne olduğunu anladı.</span></p>
				<p class="paragraf"><span class="regular-metin">Sandrine’in ağzından, burun deliklerinden kan fışkırdı. Gövdesinin üst kısmı dolabın kapaklarına çarparken kesilmiş basen kısmı tüm odayı fışkıran kan gayzerleriyle ıslatıyordu.</span></p>
				<p class="paragraf"><span class="regular-metin">Kılıç havada ıslık çalmaya devam ederken Naoko pencereye doğru koştu ve var gücüyle camı kırıp kendini dışarı fırlattı.</span></p>
			</div>
		</div>
	</body>
</html>