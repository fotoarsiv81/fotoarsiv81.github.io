<html xmlns="http://www.w3.org/1999/xhtml">
	<head>
		<title>3-59.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-59.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-1"><span class="bold" style="font-size:1em;">57</span></p>
				<p class="paragraf"><span class="regular-metin">– 1970’li yıllarda Stevie Wonder bir basın toplantısı düzenlemiş. Toplantıya katılan gazetecilerden biri ona, kör olarak doğduğu için üzgün olup olmadığını sormuş. Stevie Wonder kısa bir duraksamadan sonra cevap vermiş: “Çok daha kötüsü de olabilirdi. Siyah olarak da doğabilirdim.” </span></p>
				<p class="paragraf"><span class="regular-metin">Passan gülümsemeye çalıştı. Ancak bu basit hareket bile bir acı dalgasına sebep oldu. Xylocaïn emdirilmiş bandajların altında, derisi çatlıyormuş gibiydi. </span></p>
				<p class="paragraf"><span class="regular-metin">Saat 15.00’ti. Morfinin etkisiyle öğlene kadar uyumuştu. Öğlen pansumanlarını değiştirmişlerdi. Yanık yerleri bir ocaktaki ateş gibi yeniden alev almıştı. Tekrar iğne yapmışlardı. Tekrar uyumuştu. Uyandığında ise Fifi’yi başucunda bulmuştu.</span></p>
				<p class="paragraf"><span class="regular-metin">Yardımcısı boş durmamıştı. Bir minibüs bulmuştu. Süper Mario’nun yardımıyla Naoko’nun odasındaki kameraları sökmüşler, kontrol monitörlerini, villanın birkaç metre uzağına, Cluseret Sokağı’na park edilmiş minibüse taşımışlardı. İki polis monitörleri izleyecekti. Başka iki polis de mahallede nöbet tutacaktı. Lefebvre, Fifi’yi desteklemişti. Her şey tersine dönmüştü; bundan böyle, Passan’ın istekleri birer emirdi.</span></p>
				<p class="paragraf"><span class="regular-metin">Yatağın yanına, elinde sigarasıyla oturan yardımcısı konuşmaya devam ediyordu. Rock söz konusu olduğunda saatlerce konuşabilirdi. </span></p>
				<p class="paragraf"><span class="regular-metin">– Keith Richards’ın günümüz müzisyenleri hakkında ne dediğini biliyor musun?</span></p>
				<p class="paragraf"><span class="regular-metin">– Hayır.</span></p>
				<p class="paragraf"><span class="regular-metin">– “Bizi gülünç duruma düşürecek herifler nerede? Ben sadece platinlerin arkasında duran kelleri görüyorum.”</span></p>
				<p class="paragraf"><span class="regular-metin">Passan daha inandırıcı olmaya çalışarak gülümsedi.</span></p>
				<p class="paragraf"><span class="regular-metin">– Tüm bunlar moralimi yükseltmek için mi?</span></p>
				<p class="paragraf"><span class="regular-metin">– Sadece sıkıntılarını gidermek için.</span></p>
				<p class="paragraf"><span class="regular-metin">Passan başını salladı. Pansumanların altında boğulacak gibi oluyordu; sargı bezi etine yapışıyor, morfin sinirlerini keçeleştiriyordu. Odanın içindeki siyah, eğik gölgeler cam gibi keskin, göz kamaştırıcı ışık parçalarına meydan okuyordu.</span></p>
				<p class="paragraf"><span class="regular-metin">Gözlerini kapatınca daha kötü oldu. Guillard’ın ateşler içindeki yüzünü görmediğinde, kükürt gözlü iblisler beyninin derinliklerinde çağanoz gibi ilerliyordu. Bu saçma saplantılardan kurtuldu ve yeniden Fifi’nin verdiği bilgileri değerlendirmeye çalıştı.</span></p>
				<p class="paragraf"><span class="regular-metin">Anlattıklarının hepsini ya da hemen hemen hepsini kafasından geçiriyordu. Guillard’ın cesedi Paris Adli Tıp Enstitüsü’ndeydi. Savcı ve Yargıç Calvini, Neuilly’deki evi için arama kararı çıkartmıştı. Hiçbir şey bulamamışlardı – bu da Passan’ı pek şaşırtmamıştı. Şimdi Guillard’a ait her servis istasyonunun –özellikle de genel merkezdeki ofislerin– aranması öngörülüyordu. Ama Passan buralardan da bir şey çıkmasını beklemiyordu.</span></p>
				<p class="paragraf"><span class="regular-metin">Kaderin cilvesi: Ölümünden sonra Guillard, dört genç kadını öldürmekle değil, bir başkomiseri taammüden öldürmeye teşebbüsle suçlanıyordu. Ve bu dava, şimdilik sadece onun tanıklığına dayanıyordu. Oysa hiçbir şey net değildi. Guillard’a iki yüz metreden fazla yaklaşmaması gerekirken Passan’ın onun peşinde ne işi vardı? Randevulaşmış mıydılar? Kim kimi çağırmıştı? Yanmış ve can çekişmekte olan Guillard’ın hasmının suratına benzin püskürtmesi akla yatkın mıydı?</span></p>
				<p class="paragraf"><span class="regular-metin">Kesin olan bir şey vardı: İkisinin bulunduğu yerde hiç yanıcı maddeye rastlanmamıştı. Öyleyse bu taammüden bir eylemdi. Ama kim kimi tuzağa düşürmüştü? Şimdilik Passan’ın anlattıkları –yüzündeki yanıklar bunu doğruluyordu– itibar görüyordu.</span></p>
				<p class="paragraf"><span class="regular-metin">Bir ölünün sessizliğine karşı hayatta kalmış birinin sözleri...</span></p>
				<p class="paragraf"><span class="regular-metin">Villanın davetsiz misafiriyle ilgili pek bir sonuç alınamamıştı. Maymun ticareti hakkında yapılan araştırmalardan hiçbir şey çıkmamıştı. Çocukların kanlarının hangi teknikle alındığına dair bir şey bulunamamış, daha önce bu işi yapmış olma ihtimali yüksek bir kan hırsızı arama çabaları da sonuçsuz kalmıştı. DNA analizlerine gelince, Passan ailesine ait izlerden ve Gaïa’nınkilerden başka bir şey bulunmayacağına dair rahatlıkla iddiaya girebilirdi.</span></p>
				<p class="paragraf"><span class="regular-metin">– Bir keresinde Clash’ın gitaristi Joe Strummer’ın ayağının üstünden arabayla geçmiştim, sana anlatım mı?</span></p>
				<p class="paragraf"><span class="regular-metin">Passan kaçamak bir hareket yaptı. Fifi anlatmaya başladı ama Passan onu artık dinlemiyordu. Saat 13.00 sıralarında, biraz kendine geldiğinde, Naoko’yla konuşmuştu. Genç kadın her gün yaptığı gibi çocukları okula bırakmış, sonra da işe gitmişti. Peşinde onu adım adım takip eden iki polis olduğundan, evin sürekli gözetim altında tutulduğundan habersizdi. Passan resmi açıklamayı sürdürüyordu: Zanlı ölmüştü, bütün tehditler ortadan kalkmıştı.</span></p>
				<p class="paragraf"><span class="regular-metin">Biraz gecikmeyle de olsa, Fifi’nin ayağa kalkmış olduğunu fark etti.</span></p>
				<p class="paragraf"><span class="regular-metin">– Gidiyor musun?</span></p>
				<p class="paragraf"><span class="regular-metin">– Akşama uğrarım. Televizyonu açmamı ister misin?</span></p>
				<p class="paragraf"><span class="regular-metin">Passan bu teklifi suratını asarak reddetti. Bu kadar ilgi, kendisini daha da güçsüz hissetmesine neden oluyordu.</span></p>
				<p class="paragraf"><span class="regular-metin">– Levy’den haber var mı? diye sordu, Fifi odadan çıkmadan.</span></p>
				<p class="paragraf"><span class="regular-metin">– Yok. Adli soruşturma başlatıldı. Bir yerlere tüyüp tüymediğini saptamak için banka hesapları incelenecek.</span></p>
				<p class="paragraf"><span class="regular-metin">– Eğer tüydüyse, bunun önlemini almıştır.</span></p>
				<p class="paragraf"><span class="regular-metin">– Kesin olan hiçbir şey yok.</span></p>
				<p class="paragraf"><span class="regular-metin">– Peki ya öldüyse?</span></p>
				<p class="paragraf"><span class="regular-metin">– Cesedi bir yerlerden çıkar. Düşmanları araştırılıyor. </span></p>
				<p class="paragraf"><span class="regular-metin">– İşiniz var.</span></p>
				<p class="paragraf"><span class="regular-metin">Fifi işaretparmağını şakağına dayayıp kovboy selamı verdi ve odadan çıktı. Passan odada yalnız kaldı. Burada zaman öldürmekten başka yapacak bir şey yoktu. Bu zaman da ancak düşüncelere dalarak tüketilebilirdi. Gözlerini kapadı. Kafasının içinde yeniden flaşlar çakmaya başladı. Sanki sürekli bir bombardımana maruz kalıyordu.</span></p>
				<p class="paragraf"><span class="regular-metin">Bir gürültü onu uyandırdı. Birkaç saniye boyunca nerede olduğunu ve ne duyduğunu anlamaya çalıştı. Ardından da, iç karartıcı ikindi ışığıyla dolmuş odayı fark etti. Demek ki birkaç saat uyumuştu. Odanın içinde yankılanan titreşimi duydu – cep telefonunun sesiydi. </span></p>
				<p class="paragraf"><span class="regular-metin">Başucu masasının üstünde yanıp sönen ekranı fark etti.</span></p>
				<p class="paragraf"><span class="regular-metin">– Alo?</span></p>
				<p class="paragraf"><span class="regular-metin">– Benim, Fifi. Levy’den haber var.</span></p>
				<p class="paragraf"><span class="regular-metin">Passan çocukken yaşadığı Noel arifelerini hatırladı. Yatağına yatar, gözlerini kapatır ve sabırsızlıkla onu hediyelerden ayıran saatlerin geçmesini beklerdi. Gözlerini yeniden açtığında ise mucize gerçekleşmiş olurdu: Noel Baba gelmiş olurdu. Bugünse, hediyeler bile tamamen değişmişti.</span></p>
				<p class="paragraf"><span class="regular-metin">– Onu buldunuz mu?</span></p>
				<p class="paragraf"><span class="regular-metin">– Öyle denebilir. 19. Bölge’de, Jean-Jaurès Caddesi’ndeki HSBC şubesinde bulunan kasası az önce açıldı. Dün oraya gitmiş.</span></p>
				<p class="paragraf"><span class="regular-metin">Passan bandajlarının altında biriken yağlı terleri hissetti.</span></p>
				<p class="paragraf"><span class="regular-metin">– Tam olarak saat kaçta?</span></p>
				<p class="paragraf"><span class="regular-metin">– 11.37.</span></p>
				<p class="paragraf"><span class="regular-metin">Zonklayan yaralarına, morfin iğnelerine rağmen kafasında bir şimşek çaktı. Dünkü kovalamaca. Guillard ya Stalingrad’da ya da Jaurès’te inmişti. Zaten Guillard ile Levy birbirlerine benziyorlardı. İkisini karıştırmak mümkündü.</span></p>
				<p class="paragraf"><span class="regular-metin">– O olduğundan eminler mi?</span></p>
				<p class="paragraf"><span class="regular-metin">– Elbette değiller. Şubedeki tanıklara göre adam biraz tuhafmış. Kasketi ve siyah gözlüğü varmış. Onları çıkarmayı reddetmiş.</span></p>
				<p class="paragraf"><span class="italik" xml:lang="tr-TR">Hiç şüphe yok: Guillard.</span></p>
				<p class="paragraf"><span class="regular-metin">– Şubede ne olmuş?</span></p>
				<p class="paragraf"><span class="regular-metin">– Ona kasasını açmışlar.</span></p>
				<p class="paragraf"><span class="regular-metin">– Kimliğinden emin olmadıkları bir adama mı? Yüzünü göstermeyi reddeden birine?</span></p>
				<p class="paragraf"><span class="regular-metin">– Adamın kendinden emin bir hali varmış. Ve polis kimliği göstermiş.</span></p>
				<p class="paragraf"><span class="regular-metin">– Sonra?</span></p>
				<p class="paragraf"><span class="regular-metin">– Hiç. Sonra çekip gitmiş, hepsi bu. Eğer o Levy ise ve...</span></p>
				<p class="paragraf"><span class="regular-metin">– Guillard’dı.</span></p>
				<p class="paragraf"><span class="regular-metin">– Guillard mı? (Fifi hemen tepki vermişti.) Bunu nereden çıkarıyorsun?</span></p>
				<p class="paragraf"><span class="regular-metin">– Anlatırım.</span></p>
				<p class="paragraf"><span class="regular-metin">Levy somut bir ipucu bulmuştu. Guillard’dan para sızdırmak istemiş, ancak düşmanını hafife alarak büyük bir hata yapmıştı. Guillard onu konuşturduktan sonra öldürmüştü. Ardından da kanıtı almak için bankaya gitmişti.</span></p>
				<p class="paragraf"><span class="regular-metin">Hangi kanıt? Hangi belge?</span></p>
				<p class="paragraf"><span class="italik" xml:lang="tr-TR">Eldivenler</span><span xml:lang="tr-TR">. Levy şu veya bu şekilde, Stains’deki eldivenleri bulmuştu.</span></p>
				<p class="paragraf"><span class="regular-metin">– Hey, Olive? Orada mısın?</span></p>
				<p class="paragraf"><span class="regular-metin">– Beni iyi dinle, dedi Passan, kararlı bir sesle. Bizimle çalışan üç laboratuvarla temasa geç. Bordeaux. Nantes. Strasbourg. Levy bu son günlerde onlardan analiz talebinde bulunmuş mu, öğren.</span></p>
				<p class="paragraf"><span class="regular-metin">– Hangi davayla ilgili? Hangi mahkeme kararıyla?</span></p>
				<p class="paragraf"><span class="regular-metin">– Bunun bir önemi yok. Önemli olan onlara ne tür bir örnek yolladığı.</span></p>
				<p class="paragraf"><span class="regular-metin">– Neyin peşindeyiz?</span></p>
				<p class="paragraf"><span class="regular-metin">– Nitril eldivenlerin.</span></p>
				<p class="paragraf"><span class="regular-metin">– Söylemek istediğin...</span></p>
				<p class="paragraf"><span class="regular-metin">– Levy onları ele geçirdi. Ama resmi prosedürü uygulamak yerine, bu eldivenlerin dışında kurbanın, içinde ise Guillard’ın DNA izlerinin bulunup bulunmadığından emin olmak istedi. Sonra onları laboratuvarlardan aldı ve Guillard’la pazarlık yapmaya çalıştı. Guillard da onu öldürüp malını geri aldı.</span></p>
				<p class="paragraf"><span class="regular-metin">– Jaurès’teki kasadan mı?</span></p>
				<p class="paragraf"><span class="regular-metin">Passan onu teyit etme gereği duymadı:</span></p>
				<p class="paragraf"><span class="regular-metin">– Laboratuvarlarla temasa geç. Guillard’ın bütün kasalarını aç. Başka kasalar da olmalı. Calvini’yle başının çaresine bak. Ve Stains polisine, Saint-Denis Suç Önleme Birimi’ne haber ver.</span></p>
				<p class="paragraf"><span class="regular-metin">– Neden?</span></p>
				<p class="paragraf"><span class="regular-metin">– Levy’nin eldivenleri nasıl bulduğunu öğrenmek için. Kapı kapı dolaşmak gerekecek.</span></p>
				<p class="paragraf"><span class="regular-metin">– Etraf ısınıyor.</span></p>
				<p class="paragraf"><span class="regular-metin">Passan cevap vermedi. Yaşadığı heyecana rağmen, morfin onu etkisi altına almış ve yeniden derin bir uykuya dalmasına neden olmuştu.</span></p>
				<p class="paragraf"/>
			</div>
		</div>
	</body>
</html>