<html xmlns="http://www.w3.org/1999/xhtml">
	<head>
		<title>3-20.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-20.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-20"><span class="bold" style="font-size:1em;">20</span></p>
				<p class="paragraf"><span class="regular-metin">Üç saatten beri çamurun içinde bata çıka yürüyorlardı. Üç saattir durup durup yağan sağanağın altındaydılar.</span></p>
				<p class="paragraf"><span class="regular-metin">Ağaran günün kararsız ışığında yürümüşlerdi. Yağmurun gri perdesini delen sütbeyazı aydınlığı görmüşlerdi. Bir anlamda bu yağmurlu hava onların lehineydi. Binaların kuytusunda in cin top oynuyordu. Ne şantiyelerin çevresinde ne de boş arazide tek bir canlı vardı. Le Clos-Saint-Lazarre uyanmak istemiyordu.</span></p>
				<p class="paragraf"><span class="regular-metin">Buna karşılık Passan, yağmurun eldivenlerin üstündeki izleri silmesinden korkuyordu. Tabii onları bulurlarsa...</span></p>
				<p class="paragraf"><span class="regular-metin">Şimdilik hiçbir şey yoktu. Olivier ile Fifi, Guillard’ın atölyesinin kapısından girmiş, şantiyeyi boydan boya geçmiş, sonra otoyola uzanan boş araziye ulaşmışlardı. Atölyede buldukları birtakım nesnelerle –Passan’ın elinde U tipi bir bisiklet kilidi, Fifi de ise bir radyo anteni vardı– toprağı eşeliyorlar, otları aralıyorlar, çöpleri karıştırıyorlardı.</span></p>
				<p class="paragraf"><span class="regular-metin">Soğuğa rağmen Passan muşamba yağmurluğunun içinde sıcaktan geberiyordu. Kapüşonlu kafalar görme kaygısıyla sürekli arkasına, semtin dalgalı surları andıran toplu konutlarına bakıyordu. Çeteler, ilk banliyö trenleriyle geceleri dolaştıkları yerlere döner ve çoğunlukla da gün ağarırken en berbat kavgalar patlak verirdi. Ayrıca bir polis devriyesiyle ya da suç önleme birimine bağlı bir ekiple karşılaşmaktan da çekiniyordu. Burada görülmesi hoş karşılanmazdı.</span></p>
				<p class="paragraf"><span xml:lang="tr-TR">Saatine baktı: 08.10. Birazdan Adli Polis Merkezi’ne giderek imza atıp mesaisine başlaması gerekiyordu. Bir başarısızlık daha. Eldivenleri bulma fikrinden bile emin değildi. Belki de Guillard geri dönüp onları almıştı. Ya da rüzgâr onları bir yerlere savurmuştu. Veya çocuklar eldivenleri bulmuş ve fırlatıp atmıştı. Arazi olay yeri şeritleriyle koruma altına alınmıştı, ancak buralarda kimse bu tür uyarılara aldırış etmezdi. </span><span class="italik" xml:lang="tr-TR">Tam tersine...</span></p>
				<p class="paragraf"><span class="regular-metin">– Ara verelim mi?</span></p>
				<p class="paragraf"><span class="regular-metin">Passan “tamam” anlamında başını salladı. Fifi esrarlı bir sigara yaktı ve sırf kibarlıktan –Olivier’nin kafa yapıcı şeylerle hiç işi olmazdı– bir fırt çekmesi için ona uzattı. Sonra paslanmış bir buzdolabının üzerine oturdu ve gümüş rengi küçük bir şişe çıkardı. Kapağını açıp amirine uzattı. Passan yine reddetti. Fifi küçük bir yudum aldı.</span></p>
				<p class="paragraf"><span class="regular-metin">– Bunlardan vazgeçmen gerekiyor, diye tavsiyede bulundu Passan. Artık gerçekten sınırdasın.</span></p>
				<p class="paragraf"><span class="regular-metin">Fifi bir kahkaha patlattı:</span></p>
				<p class="paragraf"><span class="regular-metin">– Cenaze arabasıyla alay eden ambulansa bak.</span></p>
				<p class="paragraf"><span class="regular-metin">– Ne demek istiyorsun?</span></p>
				<p class="paragraf"><span class="regular-metin">– Boşuna doğruyu oynuyorsun, lastiğin patlamış, jant üstünde gidiyorsun.</span></p>
				<p class="paragraf"><span class="regular-metin">– Anlamıyorum.</span></p>
				<p class="paragraf"><span class="regular-metin">– Şu Doğumcu hikâyesinden bahsediyorum, artık hiçbir şeyi kontrol edemiyorsun.</span></p>
				<p class="paragraf"><span class="regular-metin">Passan bir kısmı toprağa gömülmüş tekerleksiz bir mobilet iskeletinin üzerine çıktı.</span></p>
				<p class="paragraf"><span class="regular-metin">– Bu işi bitirmek istiyorum, hepsi bu.</span></p>
				<p class="paragraf"><span class="regular-metin">– Hepsi bu mu? Bir herifi linç etmeye, bir sorgu yargıcının odasını kullanılmaz hale getirmeye, sabahın köründe lateks eldivenleri aramaya kalktın...</span></p>
				<p class="paragraf"><span class="regular-metin">– Nitril eldiven.</span></p>
				<p class="paragraf"><span class="regular-metin">– Nasıl istersen... Bomboş lanet bir arazide, her zamanki gibi son derece yasadışı bir şekilde. İstifanı vermen gerekecek – ve hemen kabul edilecek.</span></p>
				<p class="paragraf"><span class="regular-metin">Başkomiser kapüşonunu başına geçirdi. İnce ince yağan yağmur tenine yapışıyordu.</span></p>
				<p class="paragraf"><span class="regular-metin">– İşsiz kaldığında, diye ısrarla konuşmasını sürdürdü Fifi, nafakayı nasıl ödeyeceksin?</span></p>
				<p class="paragraf"><span class="regular-metin">– Nafaka olmayacak.</span></p>
				<p class="paragraf"><span class="regular-metin">– İyi, göreceğiz.</span></p>
				<p class="paragraf"><span class="regular-metin">– Naoko benden daha fazla kazanıyor ve dönüşümlü olarak çocuklara bakacağız.</span></p>
				<p class="paragraf"><span class="regular-metin">Fifi başını salladı, içkisinden büyük bir yudum daha aldı, sonra bir yıllık susuzluğunu gidermiş gibi memnun bir halde derin bir nefes aldı.</span></p>
				<p class="paragraf"><span class="regular-metin">– Şu senin ev hikâyesi gibi, diye devam etti, çatallanan bir sesle. Hayatını ortak mülkiyet olarak yaşıyorsun. Bir projeden söz ediyorsun. Bu Naoko’nun fikri, değil mi?</span></p>
				<p class="paragraf"><span class="regular-metin">– Hiç de değil. Neden?</span></p>
				<p class="paragraf"><span class="regular-metin">Fifi esrarlı sigarasından o kadar kuvvetli bir nefes çekti ki otun kırmızı yalazı gözlerini aydınlattı.</span></p>
				<p class="paragraf"><span class="regular-metin">– Bilmiyorum... Onun hep tuhaf fikirleri vardı.</span></p>
				<p class="paragraf"><span class="regular-metin">Olivier oturma yerinin üzerinde dengede durmaya çalışarak, mobiletin gidonuna doğru eğildi:</span></p>
				<p class="paragraf"><span class="regular-metin">– Nereye gelmeye çalışıyorsun?</span></p>
				<p class="paragraf"><span class="regular-metin">– Japonlar farklıdır, bu bir sır değil. Bizzat sen, bana hep Naoko’nun... özel olduğunu söyledin. </span></p>
				<p class="paragraf"><span class="regular-metin">– Böyle mi dedim, ben? dedi Passan, şaşırmış gibi yaparak. Bana bir örnek ver.</span></p>
				<p class="paragraf"><span class="regular-metin">– Çocuklara karşı aşırı katıymış.</span></p>
				<p class="paragraf"><span class="regular-metin">– Aşırı katı değil. Ciddi, hepsi bu. Ve bu da onların iyiliği için.</span></p>
				<p class="paragraf"><span class="regular-metin">Fifi içkisinden bir yudum daha aldı ve bir fırt duman çekti; bu cehennemi uyumdan ilham alıyordu.</span></p>
				<p class="paragraf"><span class="regular-metin">– Onların doğumlarında bile bulunamadın! diye bağırdı birden, aklına doğruluğu tartışılmaz bir argüman gelmiş gibi.</span></p>
				<p class="paragraf"><span class="regular-metin">Passan bu dolaylı saldırıyı beklemiyordu.</span></p>
				<p class="paragraf"><span class="regular-metin">– Ülkesinde doğurmak istedi, diye açıkladı Passan, birkaç saniye bekledikten sonra. Çocukların Japon uyruğunda olması için. Onun bu kararına saygı gösterdim.</span></p>
				<p class="paragraf"><span class="regular-metin">Fifi taşı gediğine koydu:</span></p>
				<p class="paragraf"><span class="regular-metin">– Ama sensiz gitti.</span></p>
				<p class="paragraf"><span class="regular-metin">Başkomiserin canı sıkıldı. Bu sırrı Fifi’ye söylediği için pişmanlık duyuyordu.</span></p>
				<p class="paragraf"><span class="regular-metin">– Ailesinin yanında olmak istedi, diye homurdandı. Doğumun özel bir olay olduğunu ve annesine ihtiyacı olduğunu söyledi. Zaten iş nedeniyle onunla birlikte gidemezdim...</span></p>
				<p class="paragraf"><span class="regular-metin">Fifi cevap vermedi. Yeni bir esrarlı sigara yaktı – Olivier yakın bir gelecekte Fifi’nin ağzından ateş çıkaracağını düşündü. Uzaktan asfalta çarpan yağmurun sesinden başka bir şey duyulmuyordu. Naoko boğuk ve yorgun bir sesle, ona ilk oğullarının dünyaya geldiğini bildirirken bir gözetleme minibüsünde gizli görevde olduğunu hatırlıyordu. On bin kilometreden daha uzak bir mesafede.</span></p>
				<p class="paragraf"><span class="regular-metin">– Bu onun kararıydı, diye tekrarladı, ve ben buna saygı gösterdim.</span></p>
				<p class="paragraf"><span class="regular-metin">Fifi “hiç kuşkusuz” der gibi kollarını açtı:</span></p>
				<p class="paragraf"><span class="regular-metin">– O özel biriydi demek.</span></p>
				<p class="paragraf"><span class="regular-metin">Passan bir sıçrayışta mobiletten indi, U tipi bisiklet kilidi hâlâ elindeydi ve gayriihtiyari geri çekilen Fifi’ye doğru yaklaştı.</span></p>
				<p class="paragraf"><span class="regular-metin">– Her halükârda, bunda senin canını sıkacak ne var? Aramızdaki her şey bitti ve...</span></p>
				<p class="paragraf"><span class="regular-metin">Çalan cep telefonu konuşmasını kesti. Tek harekette telefonu açtı.</span></p>
				<p class="paragraf"><span class="regular-metin">– Alo?</span></p>
				<p class="paragraf"><span class="regular-metin">– Şu lolipop hikâyesi de ne?</span></p>
				<p class="paragraf"><span class="regular-metin">Arayan Naoko’ydu. Ne günaydın demiş ne de en ufak bir sevgi sözcüğü söylemişti.</span></p>
				<p class="paragraf"><span class="regular-metin">– Dün gece eve uğradın mı?</span></p>
				<p class="paragraf"><span class="regular-metin">– Hayır. Ben...</span></p>
				<p class="paragraf"><span class="regular-metin">– Beni aptal yerine koyma. Seninle anlaşmıştık. Bu benim haftamdı. Villaya adımını atmaman gerekiyordu.</span></p>
				<p class="paragraf"><span class="regular-metin">Passan hiçbir şey anlamıyordu. Ne olduğunu öğrenmeye çalıştı:</span></p>
				<p class="paragraf"><span class="regular-metin">– Sakin ol. Ve neden bana bu kadar öfkelendiğini anlat.</span></p>
				<p class="paragraf"><span class="regular-metin">– Gece bir hırsız gibi eve girdiğin ve çocukların yataklarına lolipop bıraktığın için sana öfkeliyim. Hangi sebeple yaptın bilmiyorum ama Noel Babalık tasladığın için ve anlaşmamıza sadık kalmadığın için sana öfkeliyim. Birlikte kurduğumuz düzeni berbat ettiğin için sana öfkeliyim. Ben...</span></p>
				<p class="paragraf"><span xml:lang="tr-TR">Passan artık dinlemiyordu. Davetsiz bir misafir eve girmişti. </span><span class="italik" xml:lang="tr-TR">Oğullarının odasına.</span><span xml:lang="tr-TR"> Bir uyarı. Bir tehdit. Bir provokasyon.</span></p>
				<p class="paragraf"><span class="italik" xml:lang="tr-TR">KİM?</span></p>
				<p class="paragraf"><span class="regular-metin">Yavaş yavaş, Naoko’nun sesi yeniden duyulmaya başladı:</span></p>
				<p class="paragraf"><span class="regular-metin">– Çocuklar için bu çok önemli. Kendi yollarını nasıl bulmalarını istiyorsun?</span></p>
				<p class="paragraf"><span class="regular-metin">– Anlıyorum.</span></p>
				<p class="paragraf"><span class="regular-metin">Naoko’nun derin bir iç çektiğini duydu. Birkaç saniye geçti. Tam ona yeniden bir şeyler soracakken Naoko konuşmaya başladı:</span></p>
				<p class="paragraf"><span class="regular-metin">– İşyerime uğramanı istiyorum.</span></p>
				<p class="paragraf"><span class="regular-metin">– Ne zaman?</span></p>
				<p class="paragraf"><span class="regular-metin">– Bugün.</span></p>
				<p class="paragraf"><span class="regular-metin">– Neden?</span></p>
				<p class="paragraf"><span class="regular-metin">– Bana sendeki anahtarları vermen için. Her birimiz için bir hafta ve tek bir anahtar.</span></p>
				<p class="paragraf"><span class="regular-metin">– Bu çok gülünç. Bu...</span></p>
				<p class="paragraf"><span class="regular-metin">– Öğle yemeğinden önce seni bekliyorum.</span></p>
				<p class="paragraf"><span class="regular-metin">Naoko telefonu kapattı. Passan elindeki telefona bakakaldı. Bir düşman evine girmiş ve çocuklarının yanına kadar gitmişti. Bu düşüncenin daha ötesine geçemiyordu. Midesinde katırlar tepişiyormuş gibi hissediyordu.</span></p>
				<p class="paragraf"><span class="regular-metin">Çisentili rüzgâr altında Fifi alaycı bir ses tonuyla, Julien Clerc’in “Ma Préférence” şarkısını mırıldanıyordu:</span></p>
				<p class="paragraf"><span xml:lang="tr-TR">– </span><span class="italik" xml:lang="tr-TR">Bana inanın, sadece ben onun ne zaman üşüdüğünü biliyorum. Onun bakışları...</span></p>
				<p class="paragraf"><span class="regular-metin">Passan’ın ona doğru fırlattığı U tipi çelik kilitten son anda kurtuldu.</span></p>
				<p class="paragraf"/>
			</div>
		</div>
	</body>
</html>