<html xmlns="http://www.w3.org/1999/xhtml">
	<head>
		<title>3-33.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-33.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-5"><span class="bold" style="font-size:1em;">32</span></p>
				<p class="paragraf"><span class="regular-metin">Jules-Guesde’e ulaşması bir buçuk saat sürmüştü. Yol boyunca kendine sorup durmuştu. Guillard’la ilgili bu yeni araştırma tam olarak ne işe yarayacaktı? Önceki gece evine giren davetsiz konuğun o olduğundan emin değil miydi? Ayrıca kökleriyle ilgili bilgilerin onun suçlu olduğunu kanıtlayacağından fazla emin değildi. </span></p>
				<p class="paragraf"><span class="regular-metin">Ama harekete geçmeli, konuşmalı, bir şeyler yapmalıydı. Ofisinde tıkılıp kalmaktan daha iyiydi.</span></p>
				<p class="paragraf"><span class="regular-metin">Çocuklarının okuluna telefon etmişti. Dikkat çekici bir şey yoktu. Çocuk bakıcısı Gaïa’yı aramıştı. Her zamanki gibi saat 16.30’da gidip çocukları okuldan alacaktı. Saat 18.00’den itibaren evinin güvenliğini sağlamayı kabul etmiş olan iki adamını, Pascal Jaffré ile Jean-Marc Lestrade’ı da aramıştı. Kendisi de aynı saatlerde, çocuklarının yanında normal bir akşam geçirmek için –görevin en zor kısmı– eve gelecekti.</span></p>
				<p class="paragraf"><span class="regular-metin">Bagnolet Kapısı’ndan çıktı ve Floréal Sokağı’na gitmek için Gambetta Caddesi’ne saptı. Sokaklar daralıyor, bu da göğsünde bir baskı hissetmesine neden oluyordu. Heyecanlı mıydı? Titremelere boyun eğmenin zamanı değildi.</span></p>
				<p class="paragraf"><span class="regular-metin">Sokağın kenarındaki bitkilerin yanına park etti. Öğleden beri güneş ısrarını sürdürüyordu. Duru bir haziran ayıydı, nihayet. Ağaçların gölgeleri asfaltın üstünde titreşiyordu. Yapraklardan göz kamaştırıcı bir parlaklık yayılıyordu. Passan havanın hafif esintisinde, coşkulu reçine kokusunda, araba uğultularının üstünde uçan kuşların cıvıltısında yaz mevsimini hissediyordu. Ortadaki bahçe kapısının zilini çaldığında artık stresli bir polis değildi. Daha ziyade tuhaf bir hüzün hissediyordu.</span></p>
				<p class="paragraf"><span class="regular-metin">Demir kapı bir tık sesiyle açıldı. Onu karşılayan kimse yoktu. Bahçeyi geçti. Hatıralarıyla örtüşen hiçbir şey yoktu. Çimenlik, binalar, iki yanı ağaçlı yollar... Her şey ona küçük ve gülünçmüş gibi geliyordu. Küçükken bu çimenlik alanlar ona ovaları, tuğla bloklar ise kale surlarını çağrıştırırdı. Şimdiyse, küçük belediye meydanlarında görmeye alışkın olduğu boyutlardaki çiçek tarhlarıyla çevrili iki katlı küçük binaların önünde duruyordu.</span></p>
				<p class="paragraf"><span class="regular-metin">Bir çocuk gibi kestane ağaçlarının gölgesinden sakınarak, ağaçlı yolda yürümeye başladı. Onun zamanında, Guesde’de yaklaşık altı yüz pansiyoner barınırdı, sonra mevcut azaltılmıştı. Bugün kreş, ilkokul, kolej ve lise arasında dağılmış sadece yüz kadar çocuk vardı. Uzmanlık alanı hep aynıydı: kadersiz çocuklar.</span></p>
				<p class="paragraf"><span class="regular-metin">1970’li yıllarda merkezin adı “hırsızlar okulu”na çıkmıştı. Çocuklar cüzdan çalmak için gruplar halinde 3 numaralı metro hattında –Pont-de-Levallois-Gallieni– dolanıyorlardı. Kartal pençeli serçe sürüsü. Bir bakıma bunlar mesleğindeki ilk dersleriydi. Meydana gelen bir kazanın bu oyunu bitirdiğini hatırlıyordu. Bir garın peronunda, Çingene Dido bir kadının çantasını bırakmak istememişti. Çantanın sapı tren gelirken kopmuştu. Çocuk kazadan sağ kurtulmuştu, çünkü boyu yüz kırk üç santimetreden daha kısaydı, yani iki ray arasındaki açıklık kadardı – ama bacaklarını kaybetmişti.</span></p>
				<p class="paragraf"><span class="regular-metin">İlk binanın holü serin ve alacakaranlıktı. Damalı yer karoları. Cilalı basamaklar. Çamaşır suyu kokan sessizlik. Eskiden sıkıntı ve cezalandırma anlamına gelen idare binası. Görünürde kimse yoktu. Passan birkaç kapıyı vurdu, sonunda bir sekreter buldu.</span></p>
				<p class="paragraf"><span class="regular-metin">– Monique Lamy’le konuşmak istiyordum.</span></p>
				<p class="paragraf"><span class="regular-metin">– Ne içindi?</span></p>
				<p class="paragraf"><span class="regular-metin">Yoldan aldığı şakayık demetini gösterdi.</span></p>
				<p class="paragraf"><span class="regular-metin">– Ben eski bir pansiyonerim.</span></p>
				<p class="paragraf"><span class="regular-metin">Kadın cansız hareketlerle telefonunu kaldırdı.</span></p>
				<p class="paragraf"><span class="regular-metin">Monique: Passan’ın gizli bahçesi. Çok eskiden beri yurt yöneticiliği yapan, Passan’ın geçmişle olan tek bağı. Otuz yıl boyunca kadını iki kez görmüştü. İlki, Japonya’ya gitmeden önceydi; 1993 yılında Polis Akademisi mezuniyet törenine gelmişti. Yaklaşık on yıl sonra da Passan’ı Özel Harekât Şube’de çalışırken ziyaret etmiş, ondan hırsızlık, saldırı ve adam yaralama nedeniyle sorgulanan bir çocuk için yardım talep etmişti. Passan eski günlerin hatırına gerekeni yapmıştı. Hepsi bu kadardı. Ama her yıl, anneler gününde Passan ona çiçek yolluyordu.</span></p>
				<p class="paragraf"><span class="regular-metin">Merdivende ayak sesleri duyuldu. Başını kaldırdı. Monique zaman içinde değişmeyen bir türdü: Bir reçel kutusunun etiketindeki genç kızı andıran, hippi tarzı –alacalı bir entari, kalın tabanlı, yüksek konçlu bez ayakkabılar, topuz yapılmış gri saçlar– bir büyükanne. Sesi, telaşsızca boşta çalınan bir tel gibi pesti ama hareketleri bu dengeli tınıyla bir tezat oluşturuyordu: kopuk kopuk, itici, neredeyse kabaydı.</span></p>
				<p class="paragraf"><span class="regular-metin">Passan şakayıkları ona verdi, sonra birkaç kelimeyle buraya gelme sebebini açıkladı. Ona her şeyi açıklamak istemiyordu.</span></p>
				<p class="paragraf"><span class="regular-metin">– Bu bir polis ziyareti mi? diye sordu kadın, gülümseyerek. Bir yandan da çiçekleri kokluyordu.</span></p>
				<p class="paragraf"><span class="regular-metin">Passan da ona gülümsedi:</span></p>
				<p class="paragraf"><span class="regular-metin">– İsim sana bir şeyler ifade ediyor mu?</span></p>
				<p class="paragraf"><span class="regular-metin">– Patrick, evet, elbette...</span></p>
				<p class="paragraf"><span class="regular-metin">– Onu hatırlıyor musun?</span></p>
				<p class="paragraf"><span class="regular-metin">– Sizi, hepinizi hatırlıyorum.</span></p>
				<p class="paragraf"><span class="regular-metin">Patrick’le aynı kefeye konmak Passan’ın hoşuna gitmedi ama Monique biraz İsa gibiydi: Yurttaki herkes onun çocuğuydu. Kadın çiçek demetini sekretere verdikten sonra Passan’ı yeniden bahçeye doğru yönlendirdi. Ilık rüzgârla hafif hafif kıpırdanan yaprakların gölgesindeki bir banka oturdular. Binaların diğer tarafından gürültü patırtı geliyordu, ders çıkışı olmalıydı.</span></p>
				<p class="paragraf"><span class="regular-metin">– Başı belada mı?</span></p>
				<p class="paragraf"><span class="regular-metin">– Üzgünüm Monique. Sana bile hiçbir şey söyleyemem.</span></p>
				<p class="paragraf"><span xml:lang="tr-TR">Kadın yeniden gülümsedi. Passan yaz güneşinin altında eriyen kar sularıyla perdahlanmış bir çakıl taşını düşündü. Monique bir tütün paketi çıkardı. Passan güneşte kurutulmuş tütünün kokusunu hâlâ hatırlıyordu. </span><span class="italik" xml:lang="tr-TR">Samson.</span></p>
				<p class="paragraf"><span class="regular-metin">– Patrick burada iki yıl kaldı, diye devam etti Monique, sigarasını yaktıktan sonra. 1984 yılından itibaren sanırım. Mutlu değildi. Kimseyle kaynaşamıyordu.</span></p>
				<p class="paragraf"><span class="regular-metin">– Anomalisi yüzünden mi?</span></p>
				<p class="paragraf"><span class="regular-metin">– Bundan haberin var mı?</span></p>
				<p class="paragraf"><span class="regular-metin">– Dosyasında yazıyor, diye kaçamak bir cevap verdi Passan.</span></p>
				<p class="paragraf"><span class="regular-metin">Monique sigarasından bir iki nefes çekti ve şaşkın bir tavırla yeniden konuşmaya başladı:</span></p>
				<p class="paragraf"><span class="regular-metin">– Buradayken ameliyat olmuştu. Yaklaşık iki ay sonra da ortadan kayboldu.</span></p>
				<p class="paragraf"><span class="regular-metin">– Ne tür bir ameliyattı?</span></p>
				<p class="paragraf"><span class="regular-metin">– Asla öğrenemedik. Necker’deki doktorların ağzı çok sıkıydı.</span></p>
				<p class="paragraf"><span class="regular-metin">Passan bisturiyle yapılmış bir kastrasyonu, kerpetenle koparılan yumurtalıkları gözünün önüne getirdi.</span></p>
				<p class="paragraf"><span class="regular-metin">– Tuvaletini yaparken ona yardım eden biri oluyor muydu?</span></p>
				<p class="paragraf"><span class="regular-metin">– On iki yaşındaydı. Kimseyi yanına yaklaştırmıyordu.</span></p>
				<p class="paragraf"><span class="regular-metin">– Ama erkekti, değil mi?</span></p>
				<p class="paragraf"><span class="regular-metin">Monique belli belirsiz bir hareket yaptı:</span></p>
				<p class="paragraf"><span class="regular-metin">– Bu onun oluşturulan cinsiyetiydi diyelim.</span></p>
				<p class="paragraf"><span class="regular-metin">– Onun nesi?</span></p>
				<p class="paragraf"><span class="regular-metin">– Doğumundaki seçenek değil. Doktorların, nüfus idaresinin, eğitimcilerin tercihi. Onun için kararlaştırılan bu yolu izlemesi gerekiyordu.</span></p>
				<p class="paragraf"><span class="regular-metin">– Doğası gereği hangi taraftaydı?</span></p>
				<p class="paragraf"><span class="regular-metin">– Her şeye ve herkese karşın, bir erkek çocuk. Çok spor yapıyordu. Her zaman yalnızdı, tek başınaydı. Testosteron tedavisi de görüyordu. Kasları gelişiyordu ama...</span></p>
				<p class="paragraf"><span class="regular-metin">– Ama ne?</span></p>
				<p class="paragraf"><span class="regular-metin">– Hareketlerinde, sesinde, davranışlarında dişilik özelliklerini koruyordu. Diğer çocuklar onunla alay ediyor, ona “ibne” diyorlardı.</span></p>
				<p class="paragraf"><span class="regular-metin">– O nasıldı? Yani gündelik yaşamında, demek istiyorum.</span></p>
				<p class="paragraf"><span class="regular-metin">– Vahşi, saldırgan. Birçok defa yemekhanede üzerimize saldırdı. Krizleri çoğunlukla ona yapılan iğnelerle alakalıydı. Diğer çocuklar ona çok yükleniyordu. Hiç arkadaşı, hiçbir dayanağı yoktu. En iyi anları, unutulduğu zamanlardı.</span></p>
				<p class="paragraf"><span class="regular-metin">– Siz hiçbir şey yapamıyor muydunuz? </span></p>
				<p class="paragraf"><span class="regular-metin">– Yirmi dört saat boyunca çocuklara nezaret edilemez. Ayrıca bir günah keçisi için hiç rahat yoktur.</span></p>
				<p class="paragraf"><span class="regular-metin">– Hatırladığın belirli işkenceler var mı?</span></p>
				<p class="paragraf"><span class="regular-metin">– Bir gün bir sahneye şahit oldum... Güzel bir anı değil.</span></p>
				<p class="paragraf"><span class="regular-metin">– Hadi anlat. Ben şerbetliyim.</span></p>
				<p class="paragraf"><span class="regular-metin">– Onu avluda yakaladılar, sonra pantolonunu ve külotunu indirdiler. Ardından da dövmeye başladılar. Onları güçbela durdurdum.</span></p>
				<p class="paragraf"><span class="regular-metin">Bir “teşhir.” Okuldayken sık sık tanık olduğu ve bugüne dek karşılaştığı bütün iğrençliklere rağmen, en kötü anı olarak kalmış bir klasik. Bir çocuğun küçük düşürülmesi. Diğerlerinin acımasızlığı. “Gülmek için” yapılan bu eylem, onun her zaman düşündüğü bir şeyi teyit ediyordu: Bir şaka, suça doğru atılan ilk adımdı. </span></p>
				<p class="paragraf"><span class="regular-metin">– Üzülme, dedi Monique. Unutmuştur. Yıllar bu işe yarar.</span></p>
				<p class="paragraf"><span class="regular-metin">– Bundan emin misin?</span></p>
				<p class="paragraf"><span class="regular-metin">– Aslında, bu durum onun başına hep geliyordu.</span></p>
				<p class="paragraf"><span class="regular-metin">Passan üstelemedi. Yurtlarda büyüyen çocuklar diğer çocuklardan ne çok kötü ne de çok iyiydi ama terk edilmişlikleri, yalnızlıkları, yaşadıkları travma onların acımasızlığını artırıyordu. Sanki hayattan daha o yaşlarda öç almaya başlıyorlardı.</span></p>
				<p class="paragraf"><span class="regular-metin">– Sonunda, diye devam etti Monique, Sosyal Hizmetler, yargıcın da onayıyla onu güneydeki bir yurda yollamaya karar verdi. Hepimiz rahatlamıştık. Sonuçta son derece tehlikeli birine dönüşmüştü.</span></p>
				<p class="paragraf"><span class="regular-metin">– Yani?</span></p>
				<p class="paragraf"><span class="regular-metin">– Diş hekiminden bir delgi aleti araklamayı başarmıştı. Bir gün bir çocuğun gözünü oymaya kalkıştı. Bir başka sefer, yatakhaneyi yakmayı denedi.</span></p>
				<p class="paragraf"><span class="regular-metin">Daha o yaşlarda alevlere olan düşkünlük. Ama bu, onu Seine-Saint-Denis’deki dört cinayetle suçlamak için yeterli değildi.</span></p>
				<p class="paragraf"><span class="regular-metin">– Arkadaşlarının gözü dönmüş saldırıları karşısında masum bir kurban olan bu tür çocukların ilgi çekici olması beklenir, diye devam etti Monique, söndürdüğü izmaritini cebine koyarken. Ama Patrick iblisin ta kendisiydi. Kümesimizdeki hayvanlara işkence yapıyordu. Öfkesini en güçsüzlerden çıkarmakta birinciydi. Onun içinde... anlaşılmaz bir kötülük vardı. Okulda hiçbir şeyle ilgilenmiyor, hiçbir şey yapmıyordu. O olumsuz bir varlıktı, bir inkârcı.</span></p>
				<p class="paragraf"><span class="regular-metin">Monique bir an düşünür gibi göründü, sonra dalgın bir şekilde mırıldandı:</span></p>
				<p class="paragraf"><span class="regular-metin">– Bir kitap hatırlıyorum...</span></p>
				<p class="paragraf"><span class="regular-metin">– Ne kitabı?</span></p>
				<p class="paragraf"><span class="regular-metin">Kadın birden ayağa kalktı, elleri ceplerindeydi.</span></p>
				<p class="paragraf"><span class="regular-metin">– Hâlâ burada olduğunu sanıyorum.</span></p>
				<p class="paragraf"><span class="regular-metin">Gözden kayboldu. Passan saatine baktı: 17.30. Daha fazla oyalanamazdı. Mesajlarına baktı. Naoko aramıştı. Bugün beşinci arayışıydı. Soruşturmada bir gelişme olup olmadığını öğrenmeye çalışıyordu. Bu akşam eve vaktinde gidip gitmeyeceğini, adamların Cluseret Sokağı’ndaki yerlerini alıp almayacağını bilmek istiyordu.</span></p>
				<p class="paragraf"><span xml:lang="tr-TR">Çakıllar gıcırdadı. Monique geri dönmüştü. Oturmadan ona bir kitap uzattı. Passan kitabı hemen tanıdı: Gautier-Languereau Yayınevi tarafından yayımlanmış </span><span class="italik" xml:lang="tr-TR">Mitolojinin 15 Efsanesi. </span></p>
				<p class="paragraf"><span class="regular-metin">– Bu kitabı yanından hiç ayırmazdı, dedi yurt yöneticisi. Merkezden ayrılırken onu da yanında götürmek istedi, ama yurtta kurallar katıdır. Ona kitabı verebilirdim, ancak o sırada bir görev nedeniyle Fransa’nın kuzeyindeydim. Sonra da kitabı ona yollamak için çok geç olmuştu, çünkü çocukların yerleştirildiği yerlerle ilgili bilgiler gizli tutulur. </span></p>
				<p class="paragraf"><span class="regular-metin">Passan kitabın kalın kâğıdını, Georges Pichard’ın illüstrasyonlarını takdir ederek sayfaları itinayla karıştırdı. Zamana rağmen sayfalar beyazlığını koruyordu, rahiplerin ayin sırasında dağıttığı mayasız ekmek görüntüsü gibiydi. </span></p>
				<p class="paragraf"><span class="regular-metin">Kapağında, arka planda bir gemiyle Cinecitta stüdyolarından çıkmış gibi duran sakallı bir atlet resmi –kuşkusuz Odysseus veya Iason– vardı.</span></p>
				<p class="paragraf"><span xml:lang="tr-TR">Başkomiserin boğazı tıkanmıştı – gerçek bir gemici düğümü. O da tüm öğleden sonralarını aynı seriden bir başka kitabı hatmederek geçirmişti. Kendini bir ağaca tünemiş, ağzında Vichy pastilleri, </span><span class="italik" xml:lang="tr-TR">15 Fantastik Hikâye</span><span xml:lang="tr-TR">’nin sayfalarını karıştırırken görüyordu.</span></p>
				<p class="paragraf"><span class="regular-metin">– Bende kalabilir mi?</span></p>
				<p class="paragraf"><span class="regular-metin">– Sorun değil.</span></p>
				<p class="paragraf"><span class="regular-metin">Bu kez Passan ayağa kalktı:</span></p>
				<p class="paragraf"><span class="regular-metin">– Teşekkürler Monique.</span></p>
				<p class="paragraf"><span class="regular-metin">– Hemen gidiyor musun? Bir şeyler içmek istemez miydin?</span></p>
				<p class="paragraf"><span class="regular-metin">– Sağ ol, ama dönmem gerekiyor. Bu akşam çocuklarla yalnızım.</span></p>
				<p class="paragraf"><span class="regular-metin">– Onlar nasıl? (Her e-postada onları soruyordu.) Yanında yeni fotoğrafları var mı?</span></p>
				<p class="paragraf"><span class="regular-metin">Passan’ın iPhone’u onlarla doluydu, ama yalan söylemeyi tercih etti. Yeterince sarsılmıştı, bir de aile bağlarından söz etmenin sırası değildi.</span></p>
				<p class="paragraf"><span class="regular-metin">– Üzgünüm ama yok.</span></p>
				<p class="paragraf"><span class="regular-metin">Passan kadına sarıldı ve son bir yalanla bitirdi:</span></p>
				<p class="paragraf"><span class="regular-metin">– Yakında yine geleceğim.</span></p>
				<p class="paragraf"><span class="regular-metin">– Elbette, dedi Monique yumuşak bir ses tonuyla. Sana fazla yardımcı olamadım. Soruşturmada bir işe yarayacak mı bari?</span></p>
				<p class="paragraf"><span class="regular-metin">Passan kitabın kapağına baktı, cevap vermedi.</span></p>
				<p class="paragraf"><span class="regular-metin">– Burada yapılabilecek her şey yapılıyor, dedi Monique, ama her şey daha önceden belirlenmiş.</span></p>
				<p class="paragraf"><span class="regular-metin">Yeşil rüzgârla ve altın sarısı tozla hafif hafif sallanan kısa bir sessizlik oldu, sonra Monique tekrar konuştu:</span></p>
				<p class="paragraf"><span class="regular-metin">– Bunu hatırla Olivier: Her şey ilk yıllardan itibaren belirlenmiş. Onun için. Senin için. Hepiniz için.</span></p>
				<p class="paragraf"/>
			</div>
		</div>
	</body>
</html>