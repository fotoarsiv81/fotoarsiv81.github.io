<html xmlns="http://www.w3.org/1999/xhtml">
	<head>
		<title>3-65.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-65.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-7"><span class="bold" style="font-size:1em;">63</span></p>
				<p class="paragraf"/>
				<p class="paragraf"><span class="regular-metin">– Nasılsın?</span></p>
				<p class="paragraf"><span class="regular-metin">– Fena değil. Bana bir iğne yaptılar. Sekiz saat uyudum.</span></p>
				<p class="paragraf"><span class="regular-metin">– Villada mı?</span></p>
				<p class="paragraf"><span class="regular-metin">– Odamda. Polisler evin etrafında bekledi.</span></p>
				<p class="paragraf"><span class="regular-metin">– Şimdi neredesin?</span></p>
				<p class="paragraf"><span class="regular-metin">– Sana geliyorum. Mesajını gördüm.</span></p>
				<p class="paragraf"><span class="regular-metin">Sandrine memnuniyetle içini çekti. Lisenin yanındaki avludaydı. Saat 10.10’du – teneffüs saati. Gün ağarırken Naoko’ya bir SMS atarak evine yerleşmesini teklif etmişti – Suresnes’deki tehlike geçene kadar. Hafta sonunu bu şekilde geçirirler ve daha kalıcı bir organizasyon için pazartesiyi beklerlerdi.</span></p>
				<p class="paragraf"><span class="regular-metin">– Çocuklar nasıl?</span></p>
				<p class="paragraf"><span class="regular-metin">– Onları bu sabah erkenden binicilik merkezine bıraktım.</span></p>
				<p class="paragraf"><span class="regular-metin">– Harika. Nasıllar?</span></p>
				<p class="paragraf"><span class="regular-metin">– Herhangi bir sorun yok.</span></p>
				<p class="paragraf"><span class="regular-metin">– Diego’dan bahsettiler mi?</span></p>
				<p class="paragraf"><span class="regular-metin">– Hayır.</span></p>
				<p class="paragraf"><span class="regular-metin">Bulvarda sireni açmaktan kaçınmayan iki sivil polis eşliğinde gitmişlerdi. Oğlanlar çok heyecanlanmıştı – tabii Sandrine de. Bir polis Shinji ve Hiroki’yle kalmış, diğeri Sandrine’i okula götürmüştü, hâlâ oradaydı.</span></p>
				<p class="paragraf"><span class="regular-metin">Diğer öğretmenler onun böyle bando mızıkayla geldiğini görünce Sandrine zevkten kıkır kıkır gülmüştü. Meslektaşlarının soruları karşısında durumun hassas olduğunu ifade eden bir tavır takınmıştı: “Üzgünüm, hiçbir şey söyleyemem...” Matmazel Sorunsuz artık bir suç davasının merkezindeydi.</span></p>
				<p class="paragraf"><span class="regular-metin">– Sen bizim iyilik perimizsin, diye mırıldandı Naoko. Gerçekten, sen olmasaydın...</span></p>
				<p class="paragraf"><span class="regular-metin">Sandrine onun sesindeki çekingenliği hissetti. Genç Japon kadın duygularını ifade etmekten rahatsızlık duyuyordu. Aslında onun da kafası rahat değildi. Her şeyin iyiye gideceğine inanmakta zorlanıyordu. Arkadaşı onun evine yerleşecekti. Birkaç gün için. Belki de daha fazla...</span></p>
				<p class="paragraf"><span class="regular-metin">– Anahtarlar paspasın altında, dedi, dokunaklı konuşmayı sona erdirmek için.</span></p>
				<p class="paragraf"><span class="regular-metin">– Geçici bir süre için, dedi Naoko, özür diler gibi. Bir daire bulacağım. Ben...</span></p>
				<p class="paragraf"><span class="regular-metin">– Dert etme. Dipteki odayı al. Hiç işime yaramayan bir çalışma odası. Çocukları benim odama yerleştirdim. Onların yanındaki odada olacaksın. Dikkat: Asansör çalışmıyor...</span></p>
				<p class="paragraf"><span class="regular-metin">Sandrine’in böyle hızlı konuşması asabiyetini ele veriyordu. Gece uyumamıştı. Sabah üç ile beş arasında köşe bucak bir temizlik yaparak her ayrıntıyı tasarlamıştı. Bezlerin hışırtısı. Süngerin ovalama sesi...</span></p>
				<p class="paragraf"><span class="regular-metin">– Sana nasıl teşekkür edeceğimi bilmiyorum.</span></p>
				<p class="paragraf"><span class="regular-metin">– Yeniden forma girerek. Gerektiği kadar kalacaksınız.</span></p>
				<p class="paragraf"><span class="regular-metin">– Seni uyarıyorum, diye güldü Naoko. Oğlanlarla, tam bir spor olacak!</span></p>
				<p class="paragraf"><span class="regular-metin">– Hallederiz. Dert etme. Şimdi derse girmem lazım. Bir saat sonra serbestim. Sana katılırım ve gidip onları birlikte alırız. Dipteki oda, unutma. Görüşmek üzere!</span></p>
				<p class="paragraf"><span class="regular-metin">Telefonu kapattı ve avlunun ortasında hareketsiz durdu. Gözlerini kapadı. İşte başarmıştı. Kaynaşma yolundaydı. Belki de hayatında ilk kez bir şey yolunda gidiyordu. Tarihin cilvesi! Ve bu son kez olacaktı.</span></p>
				<p class="paragraf"><span class="regular-metin">Bu sabah tahlil sonuçlarını almıştı. Trombositlerde azalma. Yeni metastazlar. Sonuna kadar okumanın gereği yoktu. Kanserde dört evre vardı ve o dördüncü evreye gelmişti.</span></p>
				<p class="paragraf"><span class="regular-metin">Yeniden gözlerini açtı. Çevresi Arthur-Honegger Lisesi’nin yüksek cepheleriyle kuşatılmıştı. Yirmi yıldan beri onun lisesiydi. Küçük ve dar pencereleriyle fabrika atölyelerini andırıyor, tuğla duvarlarıyla da Paris demiryollarının üstündeki evlere benziyordu. Zaten o evler gibi okul binası da Paris Toplu Konut İdaresi’ne aitti. Sandrine hep sınır dışında –kelimenin tam manasıyla– yaşamıştı.</span></p>
				<p class="paragraf"><span class="regular-metin">Avlunun bir köşesinde, binanın yedi katını birbirine bağlayan merdivenlere açılan camlı yuvarlak bir yapı vardı. Bu saydam kulenin içinde kendi hayatının metaforunu görüyordu: Başka hiçbir yere gitmeden, dışarıyı seyrederek sürekli inip çıkmıştı. Bu kırmızı duvarların içinde yaşamış, hayaller kurmuş, soluk almıştı. Diğerlerinin arasında bir tuğlaydı, bir tutsaktı, isimsiz biriydi...</span></p>
				<p class="paragraf"><span class="regular-metin">Birden öğrencilerin gürültüsü duyuldu. Kapalı teneffüs alanının altındaydı. Bunca yıl bu yeteneksizlere nasıl tahammül edebilmişti? İtaatkâr ve antipatik bir güruh. Konfor ve kolaylık peşinde, fikirsiz, yüreksiz, egoist ve tembel bir sürü. </span><span class="italik" xml:lang="tr-TR">Başkalarının çocukları.</span><span class="regular-metin"> Ya bunlardan biri onda olsaydı ne yapardı?</span></p>
				<p class="paragraf"><span class="regular-metin">Kapılara doğru yöneldi.</span></p>
				<p class="paragraf"><span class="regular-metin">Bir saat sonra özgür olacaktı.</span></p>
				<p class="paragraf"><span class="regular-metin">Bir saat sonra gerçek –ve kısa– hayat başlayacaktı.</span></p>
			</div>
		</div>
	</body>
</html>