<html xmlns="http://www.w3.org/1999/xhtml">
	<head>
		<title>3-9.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-9.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-9"><span class="bold" style="font-size:1em;">9</span></p>
				<p class="paragraf"><span class="regular-metin">– Sizi anlayamıyorum başkomiser. En başından beri Guillard’a saldırıyorsunuz.</span></p>
				<p class="paragraf"><span class="regular-metin"> Yargıç Ivo Calvini mafyayla sıkı fıkı bir isimdi ve suratsız, lanet herifin tekiydi. Kırışmış uzun bir yüzü, bakışlarıyla insanı tedirgin eden çukura kaçmış gözleri, sağ kenarı acıyla kıvrılmış gibi duran, mühürlenmişçesine sımsıkı kapalı, karşısındakini küçümseyen dudakları vardı. Dudağındaki bu hafif çarpıklık, tersyüz edilmiş uygunsuz bir gülümseme varmış gibi bir ifade veriyordu yüzüne. Masasının ardında </span><span class="italik" xml:lang="tr-TR">tartışma kabul etmez</span><span class="regular-metin"> bir şekilde, dimdik oturuyordu.</span></p>
				<p class="paragraf"><span class="regular-metin">Passan koltuğunda kıpırdandı:</span></p>
				<p class="paragraf"><span class="regular-metin">– Guillard ilk iki kurbana telefon etti.</span></p>
				<p class="paragraf"><span class="regular-metin">Calvini önündeki dosyayı karıştırdı:</span></p>
				<p class="paragraf"><span class="regular-metin">– Bunu dosyaya koyamazsınız, bu bir saplantı! 22 Ocak’ta Audrey Seurat’yı aramış. 4 Mart’ta da Karina Bernard’ı. Kanıtlarınız bunlar mı?</span></p>
				<p class="paragraf"><span class="regular-metin">– İlk iki kurbanla temas kuran tek isim o.</span></p>
				<p class="paragraf"><span class="regular-metin">– Ama üçüncü kurbanla temas kurmamış.</span></p>
				<p class="paragraf"><span class="regular-metin">– Onu başka türlü bulmuş olabilir. Ayrıca o geceki kurbanla da temas kurmadı ve...</span></p>
				<p class="paragraf"><span class="regular-metin">Sorgu yargıcı, Passan’ın sözünü kesmek için elini kaldırdı:</span></p>
				<p class="paragraf"><span class="regular-metin">– Her halükârda, onları </span><span class="italik" xml:lang="tr-TR">bizzat</span><span class="regular-metin"> arayan Guillard değil. Bunu biliyoruz. İlk telefon çağrısı, Alfieri arazisindeki ona ait garajların birinden yapılmış. İkincisi Fari’deki yine ona ait tamir atölyelerinin birinden. “Kanıtlarınız” şüphesiz işletme sorumlusundan izin alarak müşterilerle yapılan telefon görüşmelerinden başka bir şey değil.</span></p>
				<p class="paragraf"><span class="regular-metin">Olivier ipuçlarının sağlam olmadığını zaten biliyordu, dolayısıyla bunun kendisine hatırlatılmasına hiç ihtiyacı yoktu. Vardığı tüm sonuçlar sadece sezgilerine dayanıyordu. Ama Guillard’ın Doğumcu olduğunu </span><span class="italik" xml:lang="tr-TR">biliyordu. </span><span class="regular-metin">Oto servis istasyonu sahibi olan bu adamı izlemeye başladığı andan beri bu konuda en ufak bir şüphesi yoktu.</span></p>
				<p class="paragraf"><span class="regular-metin">– Öldüreceğini haber vermek için kurbanlarla temas kurduğunu söylemiyorum. Onları olay mahallinde seçtiğini düşünüyorum. Yani servis istasyonlarında.</span></p>
				<p class="paragraf"><span class="regular-metin">Calvini bir sayfayı çevirdi:</span></p>
				<p class="paragraf"><span class="regular-metin">– Orada ofisi yok. Şirket merkezi Aubervilliers’deki üçüncü servis istasyonunda...</span></p>
				<p class="paragraf"><span class="regular-metin">Passan masaya doğru eğildi ve sesini yükseltti:</span></p>
				<p class="paragraf"><span class="regular-metin">– Bu dosya üstünde yaklaşık dört aydan beri çalışıyorum. Guillard servis istasyonlarının arasında sürekli yer değiştiriyor. Zaten hamile kadınları da bu şekilde saptadı. Bu bir rastlantı olamaz. </span></p>
				<p class="paragraf"><span class="regular-metin">– Elbette olabilir ve bunu siz de benim kadar biliyorsunuz. Bu servis istasyonları La Courneuve ile Saint-Denis’de. Üç kurban da buralarda oturuyor. Katil bu bölge içinde vuruyor. Ortak nokta orası. Pekâlâ köşedeki süpermarketin gece bekçisinden de şüphelenebilirsiniz ya da...</span></p>
				<p class="paragraf"><span class="regular-metin">Passan koltuğuna çöktü ve ceketinin önünü kapattı. Titriyordu. Yargıcın ofisi katı düşüncenin kaynağı gibiydi. Metal mobilyalar, PVC, yaşı ve rengi olmayan duvardan duvara halı.</span></p>
				<p class="paragraf"><span class="regular-metin">Sorgu yargıcı, olguları –ya da daha ziyade olmayan olguları– sıralamaya devam ediyordu. Olivier, bir kez daha ona, tüm bunların bir </span><span class="italik" xml:lang="tr-TR">sezgi </span><span class="regular-metin">olduğunu söylemekten vazgeçti. Ivo Calvini’nin ender rastlanan bir zekâsı vardı. Elli yaşındaydı, Saint-Denis Ağır Ceza Mahkemesi’nin en etkili yargıçlarındandı. Ama hiç saha deneyimi yoktu. İnsanlarla hiç empati kurmadan, dosyaları matematik denklemleri gibi sonuca bağlayan sevimsiz bir deha, diplomalı bir beyin.</span></p>
				<p class="paragraf"><span class="regular-metin">Aforizmalarıyla tanınan, Cinayet Büro Amiri Lefebvre bir gün ona “Calvini süper zeki bir adam ama ben ondan daha az aptalım” demişti.</span></p>
				<p class="paragraf"><span class="regular-metin">Passan dikkatini yeniden odanın efendisinin sözlerine verdi:</span></p>
				<p class="paragraf"><span class="regular-metin">– Cinayetler sırasında Patrick Guillard nerede olduğunu kanıtlıyor.</span></p>
				<p class="paragraf"><span class="regular-metin">Passan derin bir iç çekti. Daha kaç kez aynı sözleri yineleyip duracaktı?</span></p>
				<p class="paragraf"><span class="regular-metin">– Henüz cinayetlerin tam tarihi ve saati bile bilinmiyor.</span></p>
				<p class="paragraf"><span class="regular-metin">– Kurbanların kaybolduğu tarih ve saatler biliniyor.</span></p>
				<p class="paragraf"><span class="regular-metin">– Tamam, öyle farz edelim. Ama Guillard’ın tanıkları kendi işçileri. Bunun hiçbir değeri yok. O Doğumcu. Hiç şüphe yok. Zaten biz neden söz ediyoruz? Bu gece olanları biliyorsunuz, bu sizin için yeterli değil mi?</span></p>
				<p class="paragraf"><span class="regular-metin">– Suç önleme biriminin raporunu okudum, sizin lehinize değil. Sizin raporunuzu bekliyorum.</span></p>
				<p class="paragraf"><span class="regular-metin">Olivier suratını ekşitti. Sadece birkaç saat uyumuştu ve kendisini acil bir toplantı için Calvini’nin ofisine çağıran bir SMS’le uyanmıştı. Duş yapmış, tıraş olmuş ve günün o saatinde tıkalı olan A86 üstünden 93 numaralı yola çıkmıştı. Sireni çalıştırmış, arabaların arasında zikzaklar yaparak yol almak zorunda kalmıştı. Kulaklarında hâlâ sirenin uğultusu vardı.</span></p>
				<p class="paragraf"><span class="regular-metin">Calvini’nin sesinde bir canlılık belirdi:</span></p>
				<p class="paragraf"><span class="regular-metin">– Birkaç aydan beri bu soruşturmada birlikte çalışıyoruz. Söyleyebileceğim tek şey, aramızda iletişim olmadığı.</span></p>
				<p class="paragraf"><span class="regular-metin">– Burada arkadaşlık yapmak için bulunmuyoruz.</span></p>
				<p class="paragraf"><span class="regular-metin">Bu cevabından dolayı hemen pişman oldu. Calvini ona elini uzatıyor, o ise bu ele tükürüyordu. Adam derin bir iç çekti ve klasöründen daktiloyla yazılmış bir tomar kâğıt çıkardı. Olivier bunun hakkındaki suçlamalarla ilgili dosya olduğunu anladı. Kollarını göğsünde birleştirmiş, başı dik, hâlâ öfkeden titriyordu.</span></p>
				<p class="paragraf"><span class="regular-metin">– Mayıs ayı başında Patrick Guillard, hakkınızda şikâyette bulunmuş. Onu hırpalamışsınız.</span></p>
				<p class="paragraf"><span class="regular-metin">– Onu kaçarken yakalamıştım.</span></p>
				<p class="paragraf"><span class="regular-metin">– Gündüz ve gece. Üç hafta boyunca. Herhangi bir suçlama olmadan. Yine sırf tahminlerinize dayanarak onu gözaltına da almışsınız. Yasadışı aramalar yapmışsınız.</span></p>
				<p class="paragraf"><span class="regular-metin">– Rutin ziyaretlerdi.</span></p>
				<p class="paragraf"><span class="regular-metin">– Kişisel adresine mi?</span></p>
				<p class="paragraf"><span class="regular-metin">Olivier cevap vermedi. Sağ bacağı titriyordu. Bu saçmalıkların onun yaptığı suçüstünü berbat edip etmeyeceğini düşündü. Yasalar suçluları koruyordu, bu pekâlâ bilinen bir şeydi.</span></p>
				<p class="paragraf"><span class="regular-metin">– Geçtiğimiz 17 Mayıs günü Saint-Denis Ağır Ceza Mahkemesi çıkardığı bir kararla sizin Patrick Guillard’a iki yüz metreden fazla yaklaşmanızı yasaklamış.</span></p>
				<p class="paragraf"><span class="regular-metin">Olivier sessizliğe gömülmüştü.</span></p>
				<p class="paragraf"><span class="regular-metin">– Bu olaydan sonra, diye üzgün bir şekilde devam etti Calvini, başka ipuçlarına, başka şüphelilere yöneleceğinizi sandım. Ama yanılmışım.</span></p>
				<p class="paragraf"><span class="regular-metin">Olivier başını kaldırdı. Elindekileri ortaya dökmenin zamanı gelmişti:</span></p>
				<p class="paragraf"><span class="regular-metin">– Yeni bir gerçeği keşfettim.</span></p>
				<p class="paragraf"><span class="regular-metin">– Nedir?</span></p>
				<p class="paragraf"><span class="regular-metin">– Guillard’ın bu davranışının sebebini. Bu kadınları neden öldürdüğünü. Onların çocuklarını neden yaktığını.</span></p>
				<p class="paragraf"><span class="regular-metin">Sorgu yargıcı kaşlarını çattı. Devam etmesini işaret etti.</span></p>
				<p class="paragraf"><span class="regular-metin">– Guillard bir kadın.</span></p>
				<p class="paragraf"><span class="regular-metin">– Özür dilerim, anlamadım!</span></p>
				<p class="paragraf"><span class="regular-metin">– Yani hermafrodit. Karyotip analizinde bir çift XX kromozomu olduğu tespit edildi. Cinsel organlarında da anomali olmalı. Ancak tıbbi dosyasına ulaşamadım. Şu lanet olası mesleki gizlilikler...</span></p>
				<p class="paragraf"><span class="regular-metin">– Karyotip analizi mi yaptırdınız? Ama ben bir şey imzalamadım!</span></p>
				<p class="paragraf"><span class="regular-metin">Adli polis başkomiseri koltuğunda yeniden kıpırdandı. Yaptığı keşfin, izlemek zorunda kaldığı bu yasadışı yolu gizleyeceğinden emindi. Yanılmıştı. Ivo Calvini hışımla ayağa kalktı ve pencerenin önünde dikildi. Passan’ın cevabını bekliyordu.</span></p>
				<p class="paragraf"><span class="regular-metin">– Üçüncü cesette, diye mırıldandı sonunda Passan, yabancı bir DNA bulduk. Onu Guillard’ınkiyle karşılaştırmak istedim. Bundan hiçbir sonuç alamadık, ancak laboratuvar bu DNA’dan Guillard’ın karyotipini çıkarmak için yararlandı.</span></p>
				<p class="paragraf"><span class="regular-metin">Calvini sanki Saint-Denis’nin boğucu manzarasında gizemli bir noktaya bakıyordu. Passan yargıcın kararsızlık içinde kıpırdanıp duran çenesini görebiliyordu.</span></p>
				<p class="paragraf"><span class="regular-metin">– Bu genetik olgu, onun bu cinayetleri işlemesi için neden bir sebep oluştursun?</span></p>
				<p class="paragraf"><span class="regular-metin">– Guillard bir psikopat, diye karşılık verdi Passan, sanki bu her şeyi açıklıyormuş gibi. Belki de hamileliği sırasında annesinin bir sorun yaşadığını düşünüyor. Ona karşı kin besliyor ve bu da gitgide artarak bütün hamile kadınlara karşı bir kine dönüşüyor olabilir.</span></p>
				<p class="paragraf"><span class="regular-metin">– Peki bebekleri neden yakıyor?</span></p>
				<p class="paragraf"><span class="regular-metin">– Bilmiyorum. Belki onlara da öfke duyuyor. Hiçbir sorun yaşamadan oğlan veya kız olarak doğanlara. Hepsini ateşte kavurmak istiyor.</span></p>
				<p class="paragraf"><span class="regular-metin">Calvini sonunda başını ona doğru çevirdi:</span></p>
				<p class="paragraf"><span class="regular-metin">– Bu uyduruk psikolojik tahlilleri nereden çıkarıyorsunuz?</span></p>
				<p class="paragraf"><span class="regular-metin">– Guillard gayrimeşru bir çocuk olarak doğdu. Biyolojik anne babası onu istemedi. Belki de anomalisinin sebebi bu, bilmiyorum. Sonrasını tahmin etmek için Freud olmaya gerek yok. Daha fazla araştırmak isterdim ama Çocuk Esirgeme Kurumu bana onun dosyasını vermeyi reddediyor.</span></p>
				<p class="paragraf"><span class="regular-metin">Sorgu yargıcı masasına döndü. Oturmak yerine Passan’a doğru eğildi, ellerini koltuğunun kenarına koydu:</span></p>
				<p class="paragraf"><span class="regular-metin">– Hayatın sillesini yemiş bütün öksüz ve yetimler seri katil olmaz.</span></p>
				<p class="paragraf"><span class="regular-metin">Başkomiser eliyle masaya vurdu:</span></p>
				<p class="paragraf"><span class="regular-metin">– Bu herif bir kaçık, hepsi bu!</span></p>
				<p class="paragraf"><span class="regular-metin">– Dün gece ona neden saldırdınız?</span></p>
				<p class="paragraf"><span class="regular-metin">– Niyetim saldırmak değildi. Üç aydan beri cinayetleri nerede işlediğini bulmaya çalışıyorum. Dün gece bir istihbarat aldım ve bana, üstüne gitmemi gerektirecek kadar önemli geldi. Guillard’ın holdingine ait Stains’deki bu atölyenin varlığı gizlenmiş. Adresi öğrendiğimde her şey bir anda aydınlandı. İlk üç ceset üç kilometrelik bir yarıçap içinde bulunmuştu. Her şeyin burada gerçekleştiğini anladım.</span></p>
				<p class="paragraf"><span class="regular-metin">– Ama kimseye haber vermediniz.</span></p>
				<p class="paragraf"><span class="regular-metin">– Zamanım yoktu. Leïla Moujawad iki günden beri kayıptı.</span></p>
				<p class="paragraf"><span class="regular-metin">Calvini yeniden yerine oturdu, surat ifadesi hiç bu kadar kuşkucu olmamıştı:</span></p>
				<p class="paragraf"><span class="regular-metin">– Atölye konusunda, size tüyoyu kim verdi?</span></p>
				<p class="paragraf"><span class="regular-metin">– Mali şube.</span></p>
				<p class="paragraf"><span class="regular-metin">– İçeri girmek için mahkemeden izin aldınız mı? Ayrıca ben bir şey imzalamadım.</span></p>
				<p class="paragraf"><span class="regular-metin">Olivier bu soruyu geçiştirdi:</span></p>
				<p class="paragraf"><span class="regular-metin">– Bazen acil bir durum bir kâğıt parçasının önüne geçer.</span></p>
				<p class="paragraf"><span class="regular-metin">– Kâğıt parçası değil başkomiser, yasa! İzin almadan size yardım eden adamı bulacağım. Korkunç bir suç işlediniz. Özel bir mekâna, sabaha karşı üçte baskın yaptınız.</span></p>
				<p class="paragraf"><span class="regular-metin">– Bir suçüstüydü!</span></p>
				<p class="paragraf"><span class="regular-metin">– Daha ziyade, yetkiyi kötüye kullanma diyelim. Guillard hastanede sorgulandı. Orada bulunmasının özel bir sebebi olmadığını, yanan cesedi atölyesine girdiğinde gördüğünü ifade ediyor, tıpkı sizin gibi.</span></p>
				<p class="paragraf"><span class="regular-metin">– Saçma.</span></p>
				<p class="paragraf"><span class="regular-metin">– Uyku sorunları olduğunu söylüyor. O servis istasyonundaki motorları onarmak için gece gelmiş. Atölyeye girince de kaçmakta olan katili görmüş.</span></p>
				<p class="paragraf"><span class="regular-metin">– Nereden kaçıyormuş?</span></p>
				<p class="paragraf"><span class="regular-metin">– Başka bir çıkış daha var, arka tarafta.</span></p>
				<p class="paragraf"><span class="regular-metin">Passan dişlerini sıktı; bu çıkışın farkına bile varmamıştı.</span></p>
				<p class="paragraf"><span class="regular-metin">– İçeri zorla mı girilmiş?</span></p>
				<p class="paragraf"><span class="regular-metin">– Hayır ama bu bir şeyi ispatlamaz. İncelemeler yapıldı. Guillard’ın ne ellerinde ne de giysilerinde Leïla Moujawad’ın kanına rastlandı.</span></p>
				<p class="paragraf"><span class="regular-metin">Olivier burun deliklerinde barut kokusu hissediyordu. Tamamen koku halüsinasyonu.</span></p>
				<p class="paragraf"><span class="regular-metin">– Ameliyat eldivenleri giymişti.</span></p>
				<p class="paragraf"><span class="regular-metin">– Onu öldürürken gördünüz mü? Kesip biçerken? Bebeği yakarken?</span></p>
				<p class="paragraf"><span class="regular-metin">– Biz gelince kaçmaya başladı!</span></p>
				<p class="paragraf"><span class="regular-metin">– Silahınızı ona doğrultmuştunuz.</span></p>
				<p class="paragraf"><span class="regular-metin">Passan cevap vermek istedi ama başaramadı. Ağzı kurumuştu. Boğazı yanıyordu.</span></p>
				<p class="paragraf"><span class="regular-metin">– Saint-Denis polisi atölyenin bulunduğu semtte bir soruşturma başlattı, diye devam etti yargıç. Kimse onu kurbanı getirirken görmemiş. Onu suçlayan bir tanık ifadesi de yok.</span></p>
				<p class="paragraf"><span class="regular-metin">– Haftalardan beri o bölgede dolaşıyorum. O semtin insanları polisle konuşmaktansa kollarını kesmeyi yeğlerler.</span></p>
				<p class="paragraf"><span class="regular-metin">– Kimsenin konuşmaması Guillard’ın lehine.</span></p>
				<p class="paragraf"><span class="regular-metin">– Onun katil olduğunu çok iyi biliyorsunuz. Onu suçüstü yakaladım.</span></p>
				<p class="paragraf"><span class="regular-metin">– Hayır. Hiçbir şey görmediniz, hiçbir şey duymadınız. Mahkemede somut hiçbir şey ortaya koyamayacaksınız.</span></p>
				<p class="paragraf"><span class="regular-metin">Passan patlamaya hazırdı. Yaptığı suçüstü başarısızlığa uğramak üzereydi.</span></p>
				<p class="paragraf"><span class="regular-metin">– Söz oyunu yapıyorsunuz, orada...</span></p>
				<p class="paragraf"><span class="regular-metin">– Hayır. Gerçeklerden söz ediyorum. Patrick Guillard, onu koruyan mahkeme emrini ihlal ettiğiniz için sizden şikâyetçi oldu. Onu yaraladınız. Kasten öldürmeye teşebbüs ettiniz. Onu otoyola atarak öldürmeye kalkıştığınızı ileri sürüyor.</span></p>
				<p class="paragraf"><span class="regular-metin">Passan hakkında çoktan karar verilmiş olduğunu anladı.</span></p>
				<p class="paragraf"><span class="regular-metin">– O halde?..</span></p>
				<p class="paragraf"><span class="regular-metin">– Serbest bırakılması için bir saat önce talimat verdim. Dua edelim de medyaya konuşmasın. Sizin bu tutumunuz, bizi ona yumuşak davranmak zorunda bırakıyor.</span></p>
				<p class="paragraf"><span class="regular-metin">– Peki ya ben?</span></p>
				<p class="paragraf"><span class="regular-metin">– Disiplin kuruluna çıkacaksınız. Dosyanız İçişleri Bakanlığı’na gitti bile.</span></p>
				<p class="paragraf"><span class="regular-metin">– Soruşturmadan alındım mı?</span></p>
				<p class="paragraf"><span class="regular-metin">Yargıç başını salladı. Aşağı doğru kıvrılan gülümsemesiyle Passan’ı küçümsüyor gibiydi ama gözlerinde bir tür yorgunluk ifadesi vardı. İç karartıcı bir bıkkınlık.</span></p>
				<p class="paragraf"><span class="regular-metin">– Sizce?..</span></p>
				<p class="paragraf"><span class="regular-metin">Olivier tek harekette, masanın üstündeki eşyaları yere savurdu.</span></p>
			</div>
		</div>
	</body>
</html>