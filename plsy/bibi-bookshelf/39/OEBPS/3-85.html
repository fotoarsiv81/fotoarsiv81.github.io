<html xmlns="http://www.w3.org/1999/xhtml">
	<head>
		<title>3-85.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-85.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-27"><span class="bold" style="font-size:1em;">83</span></p>
				<p class="paragraf"/>
				<p class="paragraf"><span class="regular-metin">– Ayumi Yamada kim?</span></p>
				<p class="paragraf"><span class="regular-metin">– Yamada Ayumi, diye tekrarladı Şigeru, Japonların sözdizimiyle. Naoko’nun bir çocukluk arkadaşı.</span></p>
				<p class="paragraf"><span class="regular-metin">– </span><span class="regular-metin">Bana ondan hiç bahsetmedi.</span></p>
				<p class="paragraf"><span class="regular-metin">– Eski bir hikâye. Bu sorunun sebebi ne?</span></p>
				<p class="paragraf"><span class="regular-metin">Passan dirseklerini tezgâha dayadı. Nemli şerbetçiotu ve küflü ahşap kokan küçük bir bardaydılar. Tokyo’nun sırrı olan şu daracık yerlerden biriydi: Barın sürme kapısı gıcırtıyla açılıp kapanıyor, tavan lambaları mümkün olduğunca az ışık veriyordu.</span></p>
				<p class="paragraf"><span class="regular-metin">Passan, Şigeru’nun yalan söylemediğini seziyordu: Naoko’nun çevirdiği dolaptan haberi yoktu. Derin bir nefes aldı ve ona olayları özetledi. Villaya yapılan saldırılar. Çocuklardan kan alınması. Diego’nun öldürülmesi. Ve Sandrine. Konuşma süresince, Şigeru’nun o vurdumduymazlığı bir ocağın üstündeki tereyağı parçası gibi eriyip gitti. Ama hâlâ şaşkınlığını bastırmayı başarıyordu. Japonların duygularını gizleme yeteneği hem bir klişe hem de bir gerçekti.</span></p>
				<p class="paragraf"><span class="regular-metin">– Utajima, diye devam etti Passan, bu adı biliyor musun?</span></p>
				<p class="paragraf"><span class="regular-metin">– Hiç duymadım. Nedir?</span></p>
				<p class="paragraf"><span class="regular-metin">– Ben de tam olarak bilmiyorum. Bir yer, bir şehir, Nagasaki yakınlarında.</span></p>
				<p class="paragraf"><span class="regular-metin">– Araştırılabilir. Neden ki?</span></p>
				<p class="paragraf"><span class="regular-metin">– Naoko, Ayumi’ye burada randevu verdi.</span></p>
				<p class="paragraf"><span class="regular-metin">Şigeru ilgili görünüyordu. Olivier onun devamını dinlemeye hazır olduğunu hissediyordu.</span></p>
				<p class="paragraf"><span class="regular-metin">– </span><span class="regular-metin">Kız kardeşinde Rokitansky-Küster-Hauser sendromu olduğunu biliyor muydun? Rahmi olmadığını?</span></p>
				<p class="paragraf"><span class="regular-metin">Şigeru taburesinde kıpırdandı. Masalar birbirine o kadar yakındı ki herkes yanındakinin konuşmasını rahatlıkla duyuyordu, ama onlar bu sevimsiz sıkışıklıktan rahatsız değildi. Güvendikleri iki şey vardı: Japon kibarlığı ve Fransızca.</span></p>
				<p class="paragraf"><span class="regular-metin">– Biliyor muydun?</span></p>
				<p class="paragraf"><span class="regular-metin">– Duymuştum, evet.</span></p>
				<p class="paragraf"><span class="regular-metin">Bir anda Passan’ın sabrı taştı:</span></p>
				<p class="paragraf"><span xml:lang="tr-TR">– Kız kardeşin çocuk sahibi olamazdı ve sen bunu </span><span class="italik" xml:lang="tr-TR">sadece</span><span xml:lang="tr-TR"> duydun, öyle mi?</span></p>
				<p class="paragraf"><span class="regular-metin">– Biliyorsun, Japonya’da, biz ihtiyatlı davranırız ve...</span></p>
				<p class="paragraf"><span class="regular-metin">– Shinji’yi doğurduğunda, bu seni şaşırtmadı mı?</span></p>
				<p class="paragraf"><span class="regular-metin">– O sırada Tokyo’da değildim.</span></p>
				<p class="paragraf"><span class="regular-metin">Kaçamak cevap verme konusunda hep aynı yetenek.</span></p>
				<p class="paragraf"><span class="regular-metin">– Haberi aldığında, ne düşündün?</span></p>
				<p class="paragraf"><span class="regular-metin">– </span><span class="regular-metin">Ben de hastanedeydim. Bir klinikte arınma tedavisi görüyordum. Aşırı dozdan yatmıştım ve...</span></p>
				<p class="paragraf"><span class="regular-metin">Olivier eğildi. Çok iyi bildiği rolü oynamanın tam zamanıydı. </span></p>
				<p class="paragraf"><span class="regular-metin">– Benim kim olduğumu unutma Şigeru, dedi, onu yakasından tutarak. (Burada bu davranış Fransa’da birinin burnuna yumruk atmakla eşdeğerdi.) Ben hâlâ kız kardeşinin kocasıyım ve bir polis başkomiseriyim. Aptallıklarına bir son ver.</span></p>
				<p class="paragraf"><span class="regular-metin">Şigeru’nun âdemelması sapıtmış bir ibre gibi sıçradı. Gözleri, farazi bir imdat çıkışı arıyormuş gibi yuvalarında döndü. Barın içi hareketlenmeye başlıyordu. Passan onu bıraktı.</span></p>
				<p class="paragraf"><span class="regular-metin">– Yeni bir teknik, özel bir şey olduğunu sanmıştım, dedi Şigeru, Lacoste’unun yakasını düzeltirken. Ben... ben bu konuda bir şey bilmiyorum. Bu... bu beni ilgilendirmezdi.</span></p>
				<p class="paragraf"><span class="regular-metin">Yeni bir bira ısmarladı ve doğrudan şişeden içti.</span></p>
				<p class="paragraf"><span class="regular-metin">– Gerçeği sadece annem biliyor, diye devam etti, uzun bir yudumun ardından. Ama ona boşuna sorma, çünkü seninle konuşmayacaktır.</span></p>
				<p class="paragraf"><span class="regular-metin">Bunu belirtmesine hiç gerek yoktu.</span></p>
				<p class="paragraf"><span class="regular-metin">Passan kendi Kirin’ini aldı ve ağzına kadar dolu bardağı bir dikişte bitirdi. Çerez olarak, hafif ateşte pişirilmiş ton balığı, zencefil, kızarmış turp halkaları önermişlerdi. Olivier’nin karnı açtı, ama bu zımbırtıları tatmaktansa midesinin guruldamasına katlanırdı.</span></p>
				<p class="paragraf"><span class="regular-metin">Eğer Şigeru’yu yanına çekmek istiyorsa, ona bütün kartları açmalıydı:</span></p>
				<p class="paragraf"><span xml:lang="tr-TR">– </span><span xml:lang="tr-TR">Naoko Japonya’da ve Fransa’da yasak olan, ancak ABD’de izin verilen bir yönteme başvurmuş. Fransa’da buna “başkasının yerine gebe kalma” yöntemi deniyor. İngilizcesi </span><span class="italik" xml:lang="tr-TR">surrogacy.</span><span xml:lang="tr-TR"> Günümüzde bu çok yaygın bir yöntem. İnternette “tasiyicianneler.com” sitesine girmek yeterli.</span></p>
				<p class="paragraf"><span class="regular-metin">Şigeru’nun gözleri fal taşı gibi açılmıştı.</span></p>
				<p class="paragraf"><span class="regular-metin">– Sanıyorum Ayumi de taşıyıcı anne, diye, sözlerini bitirdi Olivier.</span></p>
				<p class="paragraf"><span class="regular-metin">Ona bu haberi sindirmesi için zaman tanıdı. Işık her şeyin üstüne ameliyathane ışığı gibi vuruyordu. Şigeru’nun alnındaki ter damlaları, bardakların dibindeki altın rengi ışıltılar, raflardaki su yeşili porselen kâseler, her şey belirgin ve göz alıcı bir parlaklıkla ışıldıyordu. </span></p>
				<p class="paragraf"><span class="regular-metin">– Hiroki doğduğunda, diye devam etti Passan, sen Tokyo’daydın, değil mi?</span></p>
				<p class="paragraf"><span class="regular-metin">Şigeru istemeye istemeye başıyla onu onayladı.</span></p>
				<p class="paragraf"><span class="regular-metin">– Kız kardeşini görmeye kliniğe gitmedin mi?</span></p>
				<p class="paragraf"><span class="regular-metin">– Annem buna gerek olmadığını söyledi.</span></p>
				<p class="paragraf"><span class="regular-metin">– Beni şaşırtıyorsun. Hastane yatağında olan Naoko değil, Ayumi’ydi.</span></p>
				<p class="paragraf"><span class="regular-metin">Şigeru bir kahkaha attı:</span></p>
				<p class="paragraf"><span class="regular-metin">– Bu imkânsız. Japonya’da bu tür şeyler yapılmaz.</span></p>
				<p class="paragraf"><span class="regular-metin">Passan, Şigeru’nun kolunu tuttu:</span></p>
				<p class="paragraf"><span class="regular-metin">– Ayumi, Shinji ile Hiroki’yi karnında taşıdı. Naoko’yla ilişkileri nasıl ve neden bozuldu bilmiyorum ama bir şeyden eminim: Naoko’yu öldürmek ve çocukları almak istiyor. Anlıyor musun?</span></p>
				<p class="paragraf"><span xml:lang="tr-TR">Kayınbiraderi kolunu kurtardı ve gözlük camlarının altından gözlerini ovuşturdu. Barmene işaret etti: sake. Adam tezgâhın üstüne iki küçük bardak ile küçük bir şişe bıraktı. Olivier konuya dönmeden önce Şigeru’nun art arda birkaç </span><span class="italik" xml:lang="tr-TR">shot</span><span xml:lang="tr-TR"> yuvarlamasını bekledi:</span></p>
				<p class="paragraf"><span class="regular-metin">– Bana Ayumi’den bahset.</span></p>
				<p class="paragraf"><span class="regular-metin">– </span><span class="regular-metin">Çok eskilerde kaldı. Onu çok az gördüm.</span></p>
				<p class="paragraf"><span class="regular-metin">– En ufak bir ipucu işime yarayabilir.</span></p>
				<p class="paragraf"><span class="regular-metin">Şigeru omuzlarını silkti.</span></p>
				<p class="paragraf"><span class="regular-metin">– On üç-on dört yaşlarındayken birbirlerinden hiç ayrılmazlardı.</span></p>
				<p class="paragraf"><span class="regular-metin">– Kolejde mi tanıştılar?</span></p>
				<p class="paragraf"><span class="regular-metin">– Kolejde değil. Aynı dojoya gidiyorlardı.</span></p>
				<p class="paragraf"><span class="regular-metin">– Naoko dövüş sanatları mı öğreniyordu?</span></p>
				<p class="paragraf"><span xml:lang="tr-TR">– Kenjutsu</span><span class="italik" xml:lang="tr-TR">.</span></p>
				<p class="paragraf"><span class="regular-metin">– Kendo gibi mi?</span></p>
				<p class="paragraf"><span class="regular-metin">– Hayır, diye, bıkkınca mırıldandı</span><span class="regular-metin"> Şigeru. Kendo, XIX. yüzyılın sonunda, Meici döneminin başında, kılıç taşımak yasaklanınca icat edilmiş. Kenjutsu ise atalardan kalma bir tekniktir. Samuraylardan.</span></p>
				<p class="paragraf"><span class="regular-metin">– Ne farkları var?</span></p>
				<p class="paragraf"><span class="regular-metin">– Kenjutsu bir spor değildir. Acımasızca bir dövüş yöntemidir. Kural yoktur, önlem yoktur. Mesela kendoda, hamle yaparken hasmının neresine vuracağını yüksek sesle söylersin. Kenjutsuda böyle bir şey söz konusu değildir. Amaç rakibi öldürmektir, ona yapacağın hamleyi haber vermek değil.</span></p>
				<p class="paragraf"><span class="regular-metin">– Gerçek kılıçla mı çalışıyorlar?</span></p>
				<p class="paragraf"><span class="regular-metin">Şigeru kahkaha attı:</span></p>
				<p class="paragraf"><span class="regular-metin">– Bereket versin ki hayır. Aksi takdirde dojoların hiçbirinde öğrenci kalmazdı.</span></p>
				<p class="paragraf"><span xml:lang="tr-TR">Passan öfkenin damarlarında dolaştığını hissediyordu. Naoko’yu bu kadar eski, bu kadar tehlikeli bir dövüş sanatını icra ederken düşünemiyordu; çünkü genç kadın çağdaş Japon değerlerini överken, eski gelenekleri hep küçümsemişti</span><span class="italik" xml:lang="tr-TR">. Bir sır daha.</span></p>
				<p class="paragraf"><span class="regular-metin">– </span><span class="regular-metin">Özel bir okul muydu? diye ısrarla sordu. Hâlâ inanmakta güçlük çekiyordu.</span></p>
				<p class="paragraf"><span class="regular-metin">Şigeru bir bardak daha doldurdu. Yüzü içkiden kıpkırmızı olmuştu.</span></p>
				<p class="paragraf"><span class="regular-metin">– Miyamoto Musaşi’ninki.</span></p>
				<p class="paragraf"><span class="regular-metin">– Samuray olan mı?</span></p>
				<p class="paragraf"><span class="regular-metin">Passan bu büyük Japon üstadı biliyordu. Ronin –efendisiz samuray–, ressam, kaligraf ve filozoftu, çok sayıda efsanenin, romanın ve filmin kahramanıydı.</span></p>
				<p class="paragraf"><span class="regular-metin">– Okulun adı Hyoho Niten İçi Ryu, ama kısaca Niten denir.</span></p>
				<p class="paragraf"><span class="regular-metin">– Bu tür şeylerle ilgilenmeyen biri olarak bayağı bilgi sahibisin...</span></p>
				<p class="paragraf"><span class="regular-metin">Şigeru barmene boşalmış şişeyi işaret etti.</span></p>
				<p class="paragraf"><span class="regular-metin">– Bizde bu tür şeyler iyi bilinir.</span></p>
				<p class="paragraf"><span class="regular-metin">Her cevapta Passan, sanki daha da aşağılara düşüyor gibiydi. Naoko’nun bu sularda yüzmüş olduğunu kabullenemiyordu. Bu haber onun yüreğini ısıtacağına daha da donduruyordu. On yıl bir yabancıyla yaşamıştı.</span></p>
				<p class="paragraf"><span class="regular-metin">Bardağını aldı ve bir dikişte bitirdi.</span></p>
				<p class="paragraf"><span xml:lang="tr-TR">– </span><span class="italik" xml:lang="tr-TR">Kanpai</span><span xml:lang="tr-TR">, diye mırıldandı Şigeru, alçak sesle, sanki ağzından bir geğirti kaçırmış gibi.</span></p>
				<p class="paragraf"><span class="regular-metin">Passan sakeden –ılık, hafif, tatlı bir içkiydi– nefret ederdi, ama şu anda eski karısından nefret ediyordu. Yine de içkinin sıcaklığı ona iyi gelmişti, sanki yaralarını temizliyordu.</span></p>
				<p class="paragraf"><span class="regular-metin">– Neden araları açıldı?</span></p>
				<p class="paragraf"><span class="regular-metin">Şigeru huzursuzluğunu ele veren bir hareketle gözlüğünü düzeltti:</span></p>
				<p class="paragraf"><span class="regular-metin">– Ayumi özel bir kızdı.</span></p>
				<p class="paragraf"><span class="regular-metin">– Ne gibi?</span></p>
				<p class="paragraf"><span class="regular-metin">– Doğuştan dilsizdi.</span></p>
				<p class="paragraf"><span class="regular-metin">Bu gerçek diğerlerine göre onu daha az şaşırttı. Naoko klasik, sıradan bir kız olamazdı. İkisini sığır derisinden zırhlarını giymiş, bambu kılıçlarını sallarken hayal ediyordu.</span></p>
				<p class="paragraf"><span class="regular-metin">– Başka ne biliyorsun?</span></p>
				<p class="paragraf"><span class="regular-metin">– Hiç. Onlarla evde karşılaşırdım. Sürekli el kol hareketleri yaparlardı. İşaret diliyle konuşuyorlardı.</span></p>
				<p class="paragraf"><span class="regular-metin">– Naoko işaret dili mi öğrenmişti?</span></p>
				<p class="paragraf"><span class="regular-metin">– Ayumi için, evet.</span></p>
				<p class="paragraf"><span class="regular-metin">Passan ilişkilerinin basit bir arkadaşlık olup olmadığını düşündü.</span></p>
				<p class="paragraf"><span class="regular-metin">– Sadece arkadaştılar, dedi Şigeru, onun düşüncelerini okumuş gibi. Yeniyetmelik yılları boyunca devam eden tutkulu, farklı bir arkadaşlık. Kan kardeşliği, verilen vaatler, bu tür şeyler. Aslında, Ayumi sağır değildi ve onunla işaret diliyle konuşmanın hiç gereği yoktu, ama Naoko onunla bir tür benzeşme içine girmek istiyordu. Bu dil onları biraz daha yakınlaştırıyordu.</span></p>
				<p class="paragraf"><span class="regular-metin">Passan’ın ağzı yanıyordu. Susuzluktan ölmek üzere olan bir hayvan gibi dili şişmişti. Şişeyi aldı ve bir kadeh daha doldurdu. Ateşe benzin döküyordu. Sakenin damarlarını temizlediğini hissediyordu.</span></p>
				<p class="paragraf"><span class="regular-metin">– Kaç yaşında ayrıldılar?</span></p>
				<p class="paragraf"><span class="regular-metin">– Naoko’nun mankenliğe başladığı dönemlerde.</span></p>
				<p class="paragraf"><span class="regular-metin">Passan’ın aklından bir sürü varsayım geçiyordu. Kıskançlık. Naoko seyahatlere çıkıyor, podyumlarda boy gösteriyordu; yakın arkadaştan “star” konumuna yükselmişti. Belki de bir erkek arkadaş edinmişti. Ya da sadece yılların neden olduğu bir bıkkınlıktı...</span></p>
				<p class="paragraf"><span class="regular-metin">Ama neden Naoko böyle güven gerektiren bir işte onu seçmişti? Bu kusurundan ona ne zaman bahsetmişti? Arkadaşlıkları sırasında mı, yoksa daha sonra, taşıyıcı anne arayışına girdiğinde mi? İlkinde karar kıldı: Ayumi onun sırrını bilen tek kişiydi. İşte bu yüzden de Naoko ona başvurmuştu.</span></p>
				<p class="paragraf"><span class="regular-metin">– Sende Ayumi’nin fotoğrafı var mı?</span></p>
				<p class="paragraf"><span class="regular-metin">– Annemlerin evinde bulabileceğini düşünüyorum. Kız kardeşim odasında bayağı bir hatıra bıraktı.</span></p>
				<p class="paragraf"><span class="regular-metin">Karısının eşyalarını karıştırma fikri Passan’ı huzursuz etti. Bir bardak daha içti ve Japon polisini araması gerektiğini düşündü. Ya da Fransa Elçiliği’ni. Elçiliğin numaralarını almıştı.</span></p>
				<p class="paragraf"><span class="regular-metin">Ama resmi yola başvurmak saatlerini alacaktı. Bu tür işlerle kaybedecek zamanı yoktu.</span></p>
				<p class="paragraf"><span class="regular-metin">Ayrıca ona inanacak birini bulup bulamayacağı da ayrı bir sorundu. Ve elinde en ufak bir kanıt yoktu...</span></p>
				<p class="paragraf"><span xml:lang="tr-TR">Ayağa kalkınca başının döndüğünü hissetti. Üç bardak sake içmişti ve hâlâ açtı. Arkasında gülüşmeler oldu. Alkolü kaldıramayan </span><span class="italik" xml:lang="tr-TR">gaijin</span><span xml:lang="tr-TR">... </span></p>
				<p class="paragraf"><span class="regular-metin">Bağırsaklarından gurultu sesi yükseldi. Kesinlikle bir şeyler yemesi gerekiyordu.</span></p>
				<p class="paragraf"><span class="regular-metin">– Annen bana bir sandviç hazırlar mı dersin?</span></p>
				<p class="paragraf"/>
			</div>
		</div>
	</body>
</html>