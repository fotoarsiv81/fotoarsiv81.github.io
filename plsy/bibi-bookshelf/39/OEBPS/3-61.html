<html xmlns="http://www.w3.org/1999/xhtml">
	<head>
		<title>3-61.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-61.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-3"><span class="bold" style="font-size:1em;">59</span></p>
				<p class="paragraf"><span class="regular-metin">– Babam televizyonu odaya koymuştu!</span></p>
				<p class="paragraf"><span class="regular-metin">– Baban istediği gibi yapabilir, ama benimleyken televizyon salonda duracak. Yatak odası uyumak için!</span></p>
				<p class="paragraf"><span class="regular-metin">Naoko’nun onlarla Japonca konuşacak takati yoktu. Yeniden gülümsemeye başlayan Hiroki’nin yanına gitti.</span></p>
				<p class="paragraf"><span class="regular-metin">Shinji banyonun kapısında belirdi.</span></p>
				<p class="paragraf"><span class="regular-metin">– Babam iyi mi?</span></p>
				<p class="paragraf"><span class="regular-metin">– Çok iyi.</span></p>
				<p class="paragraf"><span class="regular-metin">– Onu görmeye gidecek miyiz?</span></p>
				<p class="paragraf"><span class="regular-metin">– O gelecek. Yarın hastaneden çıkıyor.</span></p>
				<p class="paragraf"><span class="regular-metin">Shinji başını salladı, diş fırçası ağzındaydı. Naoko ona baktı: Mavi havlu kumaştan pijamalarıyla, kurbağa ve nilüfer desenleri olan duş perdesinin önünde duran küçük bir siluet. Naoko her seferinde aynı hayranlığı duyuyordu. Bütün engellere rağmen bunu başardığına inanamıyordu. </span><span class="italik" xml:lang="tr-TR">Mucize.</span></p>
				<p class="paragraf"><span class="regular-metin">– Hadi bakalım, yatağa! dedi, heyecanını bastırarak.</span></p>
				<p class="paragraf"><span class="regular-metin">Shinji yatağına atladı, ardından bir sürü öpücük geldi. Naoko bu akşam çocuklarla bir anlaşmaya varmıştı. Hep yaptıkları gibi masal anlatmak yerine, onlara on beş dakika televizyon izlemeyi önermişti. Şaşıran çocuklar bu teklifi coşkuyla kabul etmişlerdi. Aslında Naoko televizyonun yanı sıra bilgisayar oyunlarına ve internete de karşıydı. Tüm bunların hayal gücünü geliştirmediğini düşünüyordu. Ama bu akşam yorgundu. Bir ipin ilmiği sanki boğazını sıkıyormuş gibi hissederken, ikisine ayrı ayrı Japonca masal okumak söz konusu olamazdı.</span></p>
				<p class="paragraf"><span class="regular-metin">Işığı söndürdü.</span></p>
				<p class="paragraf"><span class="regular-metin">– Kapıyı açık bırak!</span></p>
				<p class="paragraf"><span class="regular-metin">– Gece lambamı söndürme!</span></p>
				<p class="paragraf"><span class="regular-metin">Naoko her akşam olduğu gibi davrandıkları için onlara içten içe minnet duyuyordu.</span></p>
				<p class="paragraf"><span class="regular-metin">– Mesaj alınmıştır.</span></p>
				<p class="paragraf"><span class="regular-metin">Onlara son bir öpücük yolladı ve kendi odasına gitti. Diego yine ortalarda yoktu. Zaten bu zamana dek ne faydası dokunmuştu ki? Banyoya girdi. Aklında bir sürü soru vardı. Davetsiz misafir Guillard olmayabilir miydi? Ailenin tanıdığı biri miydi? Islak sedir ağacının kokusu sanki onu okşuyor, ona güç veriyordu. Saçlarını topuz yaptı.</span></p>
				<p class="paragraf"><span class="regular-metin">Taburesine çömeldi</span><span class="italik" xml:lang="tr-TR">, tenugui</span><span class="regular-metin">’siyle –küçük beyaz bir havlu– ve standart duş jeliyle var gücüyle bedenini ovmaya başladı. Aslında su kullanmıyordu. </span><span class="italik" xml:lang="tr-TR">Kuru temizleme</span><span class="regular-metin">. Vücudunu ovarak temizledikten sonra duş başlığıyla durulandı. Ardından buhara, sonra da yakıcı suyun altına girdi. Kırk beş derece: İdeal sıcaklık.</span></p>
				<p class="paragraf"><span class="regular-metin">Tokyo’ya her gidişinde annesini çevredeki kaplıcalara, </span><span class="italik" xml:lang="tr-TR">onsen</span><span class="regular-metin">’lere götürürdü. Banyodan sonra hafif </span><span class="italik" xml:lang="tr-TR">yukata</span><span class="regular-metin">’larını giyerek, deniz yosunu kokan iri midyeleri ve gevrek denizyıldızlarını çağrıştıran, kızıl-sarı renkli, kızarmış karidesleri tadını çıkara çıkara yerlerdi. Böyle anlarda, Japonların deniz memelilerinden olduğunu düşünürdü.</span></p>
				<p class="paragraf"><span class="regular-metin">Gözlerini kapadı. Bu banyo bir ibadet gibiydi.</span></p>
				<p class="paragraf"><span class="regular-metin">Aniden, bir gürültü bu anı sona erdirdi. Kalbi bir anda duracak gibi oldu. Kolları ve bacakları sıcak suya rağmen aniden buz kesti. Sessizce banyodan çıkmayı başardı. Kurulanmakla vakit kaybetmeden, üzerine bir eşofman altı ile bir tişört geçirdi.</span></p>
				<p class="paragraf"><span class="regular-metin">Yeniden hafif, ancak gitgide hızlanan darbeler. Zorlukla duyulan. Naoko buna inanamıyordu. Tehlike geri dönüyordu.</span></p>
				<p class="paragraf"><span class="regular-metin">Bu kez kalabalıklardı.</span></p>
				<p class="paragraf"><span class="regular-metin">Odasına geçti. Gözleriyle, kendini, çocuklarını korumak için bir şeyler aradı. Başucundaki komodinin çekmecesini açtı ve </span><span class="italik" xml:lang="tr-TR">kaiken</span><span class="regular-metin">’i buldu.</span></p>
				<p class="paragraf"><span class="regular-metin">Gürültüler gitgide yaklaşıyordu.</span></p>
				<p class="paragraf"><span class="regular-metin">Merdivene ulaşmışlardı. Davetsiz misafirlerin yolunu kesebilirdi. Onların çocukların odasına ulaşmasını engelleyebilirdi. Onların hayatlarını kurtarmak için ölümü göze alabilirdi. Bu düşünce bile ona inanılmaz bir cesaret verdi.</span></p>
				<p class="paragraf"><span class="italik" xml:lang="tr-TR">Kaiken</span><span class="regular-metin">’i sımsıkı kavrayarak ilerledi. Ayak sesleri duvarın tam arkasından geliyordu. Kalbi duracak raddedeydi, kapıyı açtı ve hançerini karanlığa doğru savurarak ileri atıldı. Ama tüm yapabildiği yere kapaklanmak oldu.</span></p>
				<p class="paragraf"><span class="regular-metin">İki adam tabancalarını doğrultmuş ona nişan alıyordu. Yarı karanlığın içinde birkaç saniye boyunca onları tanımaya çalıştı: Fifi ile bir başkası, bahçe kapısının önünde birkaç kez gördüğü rastalı bir Siyah.</span></p>
				<p class="paragraf"><span class="regular-metin">– Her şey yolunda mı? diye sordu Fifi alçak sesle.</span></p>
				<p class="paragraf"><span class="regular-metin">Naoko hançeri yere attı ve dizlerinin üstüne oturdu. Sanki bacakları ona ait değildi.</span></p>
				<p class="paragraf"><span class="regular-metin">– Ne... neler oluyor?</span></p>
				<p class="paragraf"><span class="regular-metin">– Teknik bir sorun. Kameralardan biri çalışmıyor.</span></p>
				<p class="paragraf"><span class="regular-metin">– Kameralar mı?</span></p>
				<p class="paragraf"><span class="regular-metin">Kafasının içindeki çarklar yeniden dönmeye başladı. Elbette, ev hâlâ kameralarla izleniyordu... Passan gece ziyaretçisinin Guillard olduğunu düşünmüyordu.</span></p>
				<p class="paragraf"><span class="regular-metin">Ve kimse ona bu konuda bilgi verme gereği duymamıştı.</span></p>
				<p class="paragraf"><span class="regular-metin">– Hangi kamera?</span></p>
				<p class="paragraf"><span class="regular-metin">– Çocukların odasındaki.</span></p>
				<p class="paragraf"><span class="regular-metin">Naoko bir sıçrayışta ayağa kalktı ve koştu. Hiç tereddüt etmeden odanın kapısını açtı.</span></p>
				<p class="paragraf"><span class="regular-metin">Kalbi artık çarpmıyordu. Ciğerleri tıkanmış, beyni donmuştu.</span></p>
				<p class="paragraf"><span class="regular-metin">Yine de manzarayı görünce, içinde çok daha derin, çok daha hayati bir şey sonsuza dek taşlaştı. </span></p>
			</div>
		</div>
	</body>
</html>