<html xmlns="http://www.w3.org/1999/xhtml">
	<head>
		<title>3-2.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-2.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-2"><span class="bold" style="font-size:1em;">2</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"><span class="regular-metin">– İşin boku çıkacak. Yemin ederim işin boku çıkacak!</span></p>
				<p class="paragraf"><span class="regular-metin">Passan cevap vermeden suç önleme birimi komiserine dikkatle baktı. Kot ceketinin içinde kıpırdanıp durdukça Sig Sauer tabancası görünen, kısa boylu, tıknaz bir tipti. Biriminin logosu –bir silahın gezinden görünen bir dizi bina– ceketinin koluna dikilmişti. Bir helikopter güçlü projektörleriyle çatıları tarayarak bölgenin üstünde uçuyordu. Passan bu tür semtlerde yeterince ayakkabı eskittiğinden devriyelerin ne aradığını biliyordu: Şişelerle, molotoflarla, taşlarla saldırmaya hazır, bir yerlere gizlenmiş sokak çeteleri. Asayiş polisi, taş dolu el arabalarını bulmak için çoktan mahzenlere inmişti bile.</span></p>
				<p class="paragraf"><span class="regular-metin">Olivier derisini kazımak ister gibi yüzünü sıvazladı, sonra birkaç adım atarak kalabalıktan uzaklaştı. Çılgınlık düzeyindeki bu savaş ortamı ona hitap etmiyordu. Kendi çılgınlık krizinden kurtulmaya çalışıyordu. Kamyonun kör edici farları. Katilin cellat kütüğünü andıran asfaltın üzerindeki kafası. Adaleti uygulamak niyetiyle içinde uyanan öldürme arzusu.</span></p>
				<p class="paragraf"><span class="regular-metin">Yeniden Tom Pouce’un yanına gitti.</span></p>
				<p class="paragraf"><span class="regular-metin">– Bu acil bir durumdu, dedi sonunda.</span></p>
				<p class="paragraf"><span class="regular-metin">– Ve böylece benim bölgeme geldin, kimseye haber vermeden, öyle mi?</span></p>
				<p class="paragraf"><span class="regular-metin">– Son dakikada bir tüyo aldık.</span></p>
				<p class="paragraf"><span class="regular-metin">– 59. maddeyi hiç duymadın mı?</span></p>
				<p class="paragraf"><span class="regular-metin">– Lanet olsun! Suçüstü yapmamız gerekiyordu. Hızlı olmalıydık. Ve büyük bir gizlilik içinde hareket etmeliydik.</span></p>
				<p class="paragraf"><span class="regular-metin">Adli polis komiseri pis bir kahkaha attı:</span></p>
				<p class="paragraf"><span class="regular-metin">– Gizlilik uğruna havanı aldın!</span></p>
				<p class="paragraf"><span class="regular-metin">Çevrelerinde tepe lambalarından, polis şeritlerinden, üniformalardan, beyaz tulumlardan oluşan bir girdap vardı. Suç önleme birimi polisleri, yerel polisler, özel güvenlikçiler, asayiş polisleri, olay yeri inceleme teknisyenleri, herkes oradaydı. Bol tişörtleri ya da kapüşonlu ceketleri içinde kaybolmuş onlarca çocuk sarı polis şeridinin ardına yığılmıştı.</span></p>
				<p class="paragraf"><span class="regular-metin">– En azından Doğumcu olduğundan emin misin?</span></p>
				<p class="paragraf"><span class="regular-metin">Olivier atölyenin kapısını işaret etti:</span></p>
				<p class="paragraf"><span class="regular-metin">– Bu senin için yeterli değil mi?</span></p>
				<p class="paragraf"><span class="regular-metin">Ceset kaldırılmış, götürülüyordu. İki cenaze levazımatçısı bir sedyeyi itiyordu – kurban plastik ceset torbasına konmuştu. Peşlerindeki bir başka görevli, üzerinde Kızılhaç işareti bulunan bir buzluk taşıyordu. İçinde kavrulmuş fetüs vardı.</span></p>
				<p class="paragraf"><span class="regular-metin">Adli polis komiseri pazıbendini düzeltti:</span></p>
				<p class="paragraf"><span class="regular-metin">– Tüm mahalleyi tehlikeye attınız, lanet olsun!</span></p>
				<p class="paragraf"><span class="regular-metin">– Zaten senin mahallen tehlikenin bizzat kendisi.</span></p>
				<p class="paragraf"><span class="regular-metin">– Ne yani, bu benim hatam mı?</span></p>
				<p class="paragraf"><span class="regular-metin">Passan onun bakışlarındaki yorgunluğu ve bıkkınlığı fark etti. Bir anda ona duyduğu kızgınlık geçti. O sadece, yıllarca hiçbir sonuç almadan şehir çeteleriyle uğraşmaktan yıpranmış, öfkesi burnunda bir polisti. Yeniden, ara ara yanıp sönen tepe lambalarının aydınlattığı çevreyi inceledi. Pencerelere çıkmış aileler, güvenlik çemberinin etrafına toplanmış genç kızlar, kapı eşiklerinde yerlerinde duramayan pijamalı çocuklar ve kaskları, gaz bombası atan silahlarıyla kitlenin üzerine ateş etmeye hazır güvenlik güçleri...</span></p>
				<p class="paragraf"><span class="regular-metin">“Etnik” kökenleri farklı –“polis” üniformalarıyla caka satan Siyahlar, Mağribiler– birkaç polis çevredekileri yatıştırıyordu. Passan, Batı Amerika’daki iz sürücüleri, gizemli ve düşman bir dünyada Beyazlara yol gösteren Yerlileri düşündü. Bu polisler de bir tür iz sürücüydü.</span></p>
				<p class="paragraf"><span class="regular-metin">Geri döndü, arabasına doğru yürümeye başladı ve onu cehennemin kapısına kadar getiren olaylar hızla gözünün önünden geçti. Yirmi sekiz yaşındaki, sekiz buçuk aylık hamile Leïla Moujawad’ın ortadan kaybolması. Birkaç saat önce mali şubeden alınan istihbarat ve asli şüpheli Patrick Guillard’ın, yöneticisi olduğu bir holdinge bağlı </span><span class="italik" xml:lang="tr-TR">offshore</span><span class="regular-metin"> şirketinin Stains’de, Sadi-Carnot Sokağı 134 numarada bir atölyesi olduğunun öğrenilmesi. İlk üç cesedin bırakıldığı yerlere en fazla üç kilometre uzaklıkta bulunan, kimsenin bilmediği bir hangar.</span></p>
				<p class="paragraf"><span class="regular-metin">Fifi’yi aramıştı. Hemen yola çıkmışlardı. Ancak çok geç kalmışlardı. Leïla ile çocuğunun hayatları birkaç dakika önce son bulmuştu... Passan meslek yaşamında, bu adaletsiz düzene isyan edecek kadar çok sayıda olayla karşılaşmıştı.</span></p>
				<p class="paragraf"><span class="regular-metin">Birden bir çığlık bütün gürültüyü bastırdı. Genç bir adam asayiş polislerini itekledi ve cenaze arabasına doğru koştu. Passan onu hemen tanıdı. Mohamed Moujawad. Otuz bir yaşında. Leïla’nın kocası. Dün Saint-Denis’deki yerel adli polis merkezinde Passan onun ifadesini almıştı.</span></p>
				<p class="paragraf"><span class="regular-metin">Bu gecelik bu kadarı yeterliydi. Savcı birazdan gelirdi. Yeni bir sorgu yargıcı atanmıştı; seri cinayet davalarına bakan Yargıç Ivo Calvini’yle uğraşması gerekecekti. Ama her halükârda bu soruşturmayı ona vermeyeceklerdi. En azından hemen vermeyeceklerdi. Öncelikle hatalarının bedelini ödeyecekti. Yasadışı arama. Başarısız suçüstü. Guillard’a iki yüz metreden fazla yaklaşmama emrinin ihlali. Masumiyet karinesini gözetmeksizin bir şüpheliyi darp. Pislik herifin avukatları onun ciğerini sökecekti.</span></p>
				<p class="paragraf"><span class="regular-metin">– Tüyüyor muyuz?</span></p>
				<p class="paragraf"><span class="regular-metin">Fifi, Subaru’da oturmuş, sigara içiyordu. İlkyardım görevlileri tarafından pansuman yapılmış ve bandajlanmış kıllı bacaklarından biri arabanın açık kapısından dışarı sarkıyordu.</span></p>
				<p class="paragraf"><span class="regular-metin">– Bana bir saniye izin ver.</span></p>
				<p class="paragraf"><span class="regular-metin">Passan suç mahalline geri döndü. Olayla ilgili delil bulma fırsatını kaçırmıştı. Olay yeri inceleme ve kimlik tespit şubesine bağlı bir sürü teknisyen iş üstündeydi. Bir fotoğrafçının flaşları duvarları aydınlatıyordu. Pudralar, fırçalar, delil torbaları elden ele dolaşıyordu. Binlerce kez gördüğü, mide bulandırıcı aynı manzara.</span></p>
				<p class="paragraf"><span class="regular-metin">Her zaman adıyla hitap ettiği, operasyon koordinatörü Isabelle Zacchary’yi gördü. Beyaz tulumu içinde kurbanın iç organlarından kalan kapkara izlerin yanında ayakta duruyordu.</span></p>
				<p class="paragraf"><span class="regular-metin">– Şu an elinde ne var? </span></p>
				<p class="paragraf"><span class="regular-metin">– Davaya sen mi atandın?</span></p>
				<p class="paragraf"><span class="regular-metin">– Senin de çok iyi bildiğin gibi hayır.</span></p>
				<p class="paragraf"><span class="regular-metin">– Ben bilmiyorum, yani...</span></p>
				<p class="paragraf"><span class="regular-metin">– Senden sadece bir ilk görüş istiyorum.</span></p>
				<p class="paragraf"><span class="regular-metin">Zacchary kapüşonunu indirdi, bunalmış gibiydi. Boynunun çevresindeki yatay hava filtreli maskesiyle bir mutantı andırıyordu. Her hareket edişinde, buruşturulan kâğıt gibi bir gürültü çıkarıyordu. Ona mesafeli ve seksi bir hava katan gözlüğü gözündeydi. Ancak bu akşam, bunu düşünmenin sırası değildi.</span></p>
				<p class="paragraf"><span class="regular-metin">– Şu an için sana bir şey söyleyemem. Her şey laboratuvarda belli olacak.</span></p>
				<p class="paragraf"><span class="regular-metin">Passan gözleriyle çevreyi taradı. Kanlı tank, sarkan ipler, tezgâhın üzerinde kan içindeki cerrahi aletler... Yanmış etin pis kokusu hâlâ duyuluyordu.</span></p>
				<p class="paragraf"><span class="regular-metin">Birden içini bir şüphe kapladı:</span></p>
				<p class="paragraf"><span class="regular-metin">– Parmak izi buldunuz mu?</span></p>
				<p class="paragraf"><span class="regular-metin">– Her yerde. Ama burası onun garajı, öyle değil mi?</span></p>
				<p class="paragraf"><span class="regular-metin">Kurbanın üstünde parmak izleri bulmaları gerekiyordu. Kadını keserken kullandığı bıçaklarda. Çocuğu yakarken kullandığı benzin bidonunda. Ya da kurbanın tırnaklarının altında katile ait deri parçaları bulmaları lazımdı. Onu avlarıyla ilişkilendirebilecek herhangi bir organik madde.</span></p>
				<p class="paragraf"><span class="regular-metin">– Elde ettiğin sonuçları bana e-postayla yolla.</span></p>
				<p class="paragraf"><span class="regular-metin">– Bu kurallara aykırı, ben...</span></p>
				<p class="paragraf"><span class="regular-metin">– Bu benim soruşturmam, anlıyor musun?</span></p>
				<p class="paragraf"><span class="regular-metin">Zacchary başını salladı. Passan yollayacağını biliyordu; sekiz yıldır süren işbirliği, bir iki gecelik flört, aralarında hâlâ devam eden belli belirsiz cinsellik, tüm bunların bir işe yaraması gerekiyordu.</span></p>
				<p class="paragraf"><span class="regular-metin">Hangardan çıktığında bir rahatlama hissetmedi: Dışarısı da içerisi kadar berbattı. Sağanak yeniden başlamıştı. İtişip kakışma polis kordonuna kadar ulaşmıştı. Bunun sonu kötü olacaktı. Tek şansları medyanın olmamasıydı. Mucize eseri etrafta ne bir gazeteci ne bir foto muhabiri ne de bir kameraman vardı.</span></p>
				<p class="paragraf"><span class="regular-metin">Direksiyona geçmek için arabasının çevresini dolanırken ambulansa götürülen başka bir sedye gördü. Patrick Guillard gümüş renkli ilkyardım örtüsüne sarılmıştı. Boyunluk ve oksijen maskesi takılmıştı. Saydam PVC maske yüz hatlarını değiştirmiş, sanki gerçek yüzünü ortaya çıkarmıştı: İğrenç yüz hatları olan, beyaz tenli, dazlak bir yaratık.</span></p>
				<p class="paragraf"><span class="regular-metin">Hastabakıcılar ambulansın kapılarını açtılar ve dikkatli bir şekilde sedyeyi yerleştirdiler. Mavi tepe lambasından yayılan ışıklar hareli örtünün üzerinde dalgalandıkça, acımasız cellat sanki turkuvaz pulları olan bir kozadan çıkıyormuş gibi bir his yaratıyordu.</span></p>
				<p class="paragraf"><span class="regular-metin">Göz göze geldiler.</span></p>
				<p class="paragraf"><span class="regular-metin">Maskenin üstünden, katilin gözbebeklerinde gördüğü şey bu savaşı kazanamadığını anlamasına yetti.</span></p>
				<p class="paragraf"><span class="regular-metin">Belki de bu muharebeyi bile kazanamamıştı.</span></p>
			</div>
		</div>
	</body>
</html>