<html xmlns="http://www.w3.org/1999/xhtml">
	<head>
		<title>3-27.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-27.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-27"><span class="bold" style="font-size:1em;">27</span></p>
				<p class="paragraf"><span class="regular-metin">Sandrine arabayı kent dışındaki bomboş bulvarda büyük bir dikkatle sürüyordu. İki çocuk arka koltuktaydı. Hiroki yeniden uykuya dalmıştı, Shinji ise gözlerini gecenin karanlığına dikmiş, sessizce oturuyordu. Sokak lambalarının ışıkları sessiz hayaletler gibi yüzünü yalıyordu. Sandrine, tekerleklerin altında akan yol çizgisinden gözünü ayırmadan, dikiz aynasından çocuklara bakıyordu.</span></p>
				<p class="paragraf"><span class="regular-metin">İki solgun yüz, ipeksi siyah saçlar... Onlarda Naoko’nun gizemli güzelliğini buluyordu. Dünyanın bu tarafında bilinmeyen bir duruluk. Ne tür bir gendi? Ne tür bir kaynaktı? Ne tür bir yaratılıştı? Düşünceleri tünellerin ışıklarıyla kayboluyor, kesintiye uğruyordu. Shinji gibi, bu dokunaklı geceyle hipnotize olmuştu ve düşünceleri ona hem muğlak hem de son derece sarih geliyordu.</span></p>
				<p class="paragraf"><span class="regular-metin">Naoko ile Olive’in soğukkanlılıkla karışık korkusunu düşünmüyordu. Villanın içinde beceriksizce koşturup duran o polisleri de. Aldığı telefonla hemen giyinmiş, Twingo’suna atlamış ve Suresnes’e ulaşmak için Paris’i doğudan batıya kat etmişti. Yarım saatten az bir sürede orada olmuş, yardım etmek, çocukları almak ve ağlamak isteyene omuz vermek için işe koyulmuştu...</span></p>
				<p class="paragraf"><span class="regular-metin">Bununla birlikte, o kargaşa içinde kimse onu fark etmemişti. Çimlerin üzerinde dikilmiş, iki kişilik o büyük piyesi oynayan çiftin tam karşısında on dakika beklemişti.</span></p>
				<p class="paragraf"><span class="regular-metin">Buzdolabındaki derisi yüzülmüş fetüs. Evin içindeki davetsiz misafir. Üstü kapalı bir ölüm mesajı. Bunlar ürkütücü, paniğe yol açan şeylerdi, tamam. Ama ona nasıl olduğunu sormuşlar mıydı? Metastazları hâlâ doludizgin devam ediyor muydu? Trombosit sayısı hâlâ düşüyor muydu?</span></p>
				<p class="paragraf"><span class="regular-metin">Kimse ona bunları sormamıştı. Çünkü kimsenin haberi yoktu.</span></p>
				<p class="paragraf"><span class="regular-metin">Hastalığının başlarında, kimseye bundan söz etmeme kararı almıştı. Sonra başkaları yüzünden böyle davrandığını anlamıştı. Egoistlikleri ve kayıtsızlıkları onu böyle ağzı sıkı davranmaya zorlamıştı. Çünkü bildikleri halde onu aramamalarına dayanamazdı.</span></p>
				<p class="paragraf"><span class="regular-metin">İlk tümör, şubat ayında, sol memesinin altında, işyeri hekiminin rutin bir muayenesi sırasında bulunmuştu. Sandrine gerçekten anlamamıştı. Yapılan başka tahlillerde karaciğerde ve rahimde metastaza rastlandı. Hâlâ anlamıyordu. Kendini hasta hissetmiyordu. Vücuduna ilk ilaç verildiğinde, nihayet durumun ciddiyetini kavramıştı. “Kemoterapi” kelimesi herkesin anladığı bir alarm işaretiydi. Bununla birlikte, kanserinin tek göstergesi uygulanan tedaviydi. Yani hastalanmadan iyileşiyordu.</span></p>
				<p class="paragraf"><span class="regular-metin">Her şey ikincil etkilerin ortaya çıkmasıyla değişmişti. Onu müthiş bir yorgunluk hissedeceğine dair uyarmışlardı. Aslında uygun kelime bu değildi. İlacın etkisiyle tam anlamıyla dağılmıştı. Kâbustaymış gibi, bir tür sersemlik hali içinde dağılacak, çökecek kadar zayıflamış ve erimişti.</span></p>
				<p class="paragraf"><span class="regular-metin">Kusmalar başlamıştı. Bulantıların önüne geçmek, rahatsızlığını en aza indirmek için dört aydan beri Primpéran, Vogalène içiyordu. Doktorlara göre bunlar da başka bulantılara neden oluyordu. Ve bu şekilde devam ediyordu. Tüm bunlara sıcak basmaları da eklendiğinde, hamile olduğu bile düşünülebilirdi.</span></p>
				<p class="paragraf"><span class="regular-metin">Ölüme hamile.</span></p>
				<p class="paragraf"><span class="regular-metin">Hekimlerin de kibarca söylediği gibi, bunu “bağırsak sorunları” izlemişti. Tüm bunların kanserin mi, kemoterapinin mi, yoksa tedavinin dolaylı etkileriyle savaşmak için kullandığı ilaçların mı sonucu olduğunu artık bilmiyordu. Bağırsak mekanizması çökmüştü. Bir hafta havuz fıskıyesi gibi ishal oluyordu. Sonraki hafta ise bağırsakları Çin Seddi’nden farksızdı.</span></p>
				<p class="paragraf"><span class="regular-metin">Başka tatsızlıklar da ortaya çıkmıştı. Soğuğa tahammül edemiyordu, öyle ki buzdolabından bir şeyler almak için eldiven giyme ihtiyacı hissediyordu. Tat alma duyusunu yitirmişti ya da daha ziyade, ne yerse yesin ağzında hep aynı metal tadı vardı. Ona bunun sebebini açıklamışlardı: Tedavi, ağız gibi, sindirim kanalı ya da rahim duvarı gibi bazı sümüksü dokularda yangıya neden oluyordu. Eğer bir seks hayatı olsaydı, ondan da hiçbir şey hissetmeyecekti. Rengi küf yeşiline dönmüştü. </span></p>
				<p class="paragraf"><span class="regular-metin">Bazen de, tam tersine, duyuları son derece hassaslaşıyor, onu tümüyle ele geçiriyordu. Koku alma duyusu çığırından çıkıyor, ürkütücü bir hassaslığa ulaşıyordu. Böyle durumlarda çöp kutusuna atılmış bir izmaritin, yan odadaki bir meslektaşının parfümünün kokusunu alabiliyordu. İdrarı ona o denli pis kokuyormuş gibi geliyordu ki en az beş defa rezervuarı çekiyordu. Kendi ter kokusu bile onu deli ediyordu. Bu da, gitgide şiddetlenen bulantılara yol açıyordu. Tüm bedenini kuşatan Dante çemberleri...</span></p>
				<p class="paragraf"><span class="regular-metin">Pré-Saint-Gervais Kapısı sağ tarafında belirdi. Karamsar düşüncelerinden kurtuldu ve direksiyonu kırarak o yöne saptı. Birkaç yeşil ışığı geçtikten sonra mahallesine ulaştı. Faidherbe Caddesi ve ışıkları. Sitesinin küçük, son derece çirkin binası. İşsizlerin oturduğu, formika bazlı, hüzünlü yaşamların sürdüğü, kişiliksiz beş yıllık bir yapı. Şüpheye mahal yoktu: Evine varmıştı.</span></p>
				<p class="paragraf"><span class="regular-metin">Park etti. Arka kapıya gitti. İki oğlanı usulca uyandırdı:</span></p>
				<p class="paragraf"><span class="regular-metin">– Hadi, yavrularım... Geldik.</span></p>
				<p class="paragraf"><span class="regular-metin">Hiroki’yi kaldırıp kucağına aldı. Çocuğun başı, bütün ağırlığıyla boynuna düştü. Bacakları, Sandrine’in beline dolandı. Sandrine arabayı kilitledi. Shinji titrek, mekanik adımlarla uyurgezer bir öncü gibi en önde yürüyordu.</span></p>
				<p class="paragraf"><span class="regular-metin">Apartman kapısını açmak için dijital kodu girdi. Otomatiği yaktı. Çocuklarla asansöre bindi. Kısa süre sonra çocuklar onun odasında uyuyordu. Kendisi salondaki çekyatla yetinecekti. Çocuklar rahatsız olmamıştı – daha önce de buraya gelmişlerdi. Bütün yaşlı kızlar gibi, Sandrine de vekâleten annelik yapmaktan mutlu oluyordu.</span></p>
				<p class="paragraf"><span class="regular-metin">Banyoya girdi, elektriği açtı, aynada kendine baktı. Yüz hatları hiç de fena değildi. Öyleyse yolunda gitmeyen neydi? Neden hayatının her evresinde başarısız olmuştu? Son evreye çoktan gelmişti ve hayatında hemen hemen hiçbir şey olmamıştı.</span></p>
				<p class="paragraf"><span class="regular-metin">Peruğunu çıkardı.</span></p>
				<p class="paragraf"><span class="regular-metin">Aynada sivri kafasını görünce sırıttı. </span></p>
			</div>
		</div>
	</body>
</html>