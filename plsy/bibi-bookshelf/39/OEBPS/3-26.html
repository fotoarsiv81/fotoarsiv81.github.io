<html xmlns="http://www.w3.org/1999/xhtml">
	<head>
		<title>3-26.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-26.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-26"><span class="bold" style="font-size:1em;">26</span></p>
				<p class="paragraf"><span class="regular-metin">Passan herkesin –polisler, olay yeri inceleme teknisyenleri, adli tabip...– ayakkabılarını çıkarmasını istemişti. Üzerine galoş geçirilse bile, pis ayakkabılarla onun evinde gezinmek söz konusu olamazdı. Herkese haber vermişti: Suresnes Polis Merkezi, kendi ekibindeki adamlar, Garches Adli Tıp Enstitüsü’nden Rudel, Zacchary ve ekibi... Bundan sonra Naoko’dan bir şey gizlemesine gerek yoktu. Çünkü artık, listenin en başında o vardı. </span></p>
				<p class="paragraf"><span class="regular-metin">Şimdilik, gelecekteki eski karısına uzaktan bakarak çimenlerinin üstünde volta atıyordu. Aslında, sanki bu gece olanlar onun hatasıymış gibi –bir anlamda bu doğruydu– yeniden azarlanmaktan korkuyordu.</span></p>
				<p class="paragraf"><span class="regular-metin">Dönen tepe lambalarının ışıklarında ona hiç olmadığı kadar güzel görünüyordu. Ayakları çıplak, titreyen omuzlarını kollarıyla sarmış, çevre güvenliği oluşturmak için gidip gelen mavi üniformalıların arasında dimdik duruyordu. Arkasında, tepe lambalarının ışıklarının vurduğu beyaz sıvalı duvar dev bir sinema perdesini andırıyordu.</span></p>
				<p class="paragraf"><span class="regular-metin">– Bu bir fetüs değil.</span></p>
				<p class="paragraf"><span class="regular-metin">Stéphane Rudel, çimenlerin üstünde ayakta durmuş, tulumunu çıkarıyordu. Kâğıt tulumunun altında, polo yaka bir Lacoste, bir kot pantolon ve beyaz tabanlı tekne ayakkabıları vardı. Yelkenlisine binmeye ya da Saint-Tropez’deki Sénéquier’de bir kadeh içmeye hazırmış gibi görünüyordu.</span></p>
				<p class="paragraf"><span class="regular-metin">– Ne? dedi Passan. Sen ne söylüyorsun?</span></p>
				<p class="paragraf"><span class="regular-metin">– Bir maymun kadavrası, dedi Rudel, tulumunu çantasına tıkarken. Bir kapuçin maymunu. Ya da bir marmoset. Bu türden bir şey.</span></p>
				<p class="paragraf"><span xml:lang="tr-TR">Passan alnını ovuşturdu. Evin içinde patlayan flaşların sesini duyuyordu. Mutfak, olay yeri inceleme teknisyeni kaynıyordu. </span><span class="italik" xml:lang="tr-TR">Onun mutfağı.</span></p>
				<p class="paragraf"><span class="regular-metin">– Hayatımda çok maymun gördüm.</span></p>
				<p class="paragraf"><span class="regular-metin">– Bunun derisi yüzülmüş.</span></p>
				<p class="paragraf"><span class="regular-metin">Passan, üzerinde şüphe götürmez bir gerçeğin yazılı olduğu, ender bulunan bir parşömenmiş gibi Rudel’in suratına baktı.</span></p>
				<p class="paragraf"><span class="regular-metin">– Bana bir otopsi yapar mısın?</span></p>
				<p class="paragraf"><span class="regular-metin">– Maymunlar, benim alanım değil.</span></p>
				<p class="paragraf"><span class="regular-metin">– Bir veteriner çağır. Başının çaresine bak.</span></p>
				<p class="paragraf"><span class="regular-metin">– Maymunu Adli Tıp Enstitüsü’ne yolla, diye homurdandı adli tabip. Ne yapabilirim bakacağım.</span></p>
				<p class="paragraf"><span class="regular-metin">Veda bile etmeden, elinde çantasıyla karanlığın içinde kayboldu. Naoko da ortalarda yoktu. Kuşkusuz çocuklara bakmaya gitmişti. Passan bahçede biraz daha dolaştı, dikkatini toplamaya çalışıyordu. Bir maymun. Bir anlamda bu, lanet olası bir işaretti. Bu tür işaretler gitgide artabilirdi, bunlar...</span></p>
				<p class="paragraf"><span class="regular-metin">Başını kaldırdı, sokağın diğer tarafında, pencerelere çıkmış komşuları gördü. Kahretsin! Sakınmak istediği her şey on misliyle meydana geliyordu. Açık hedefti. Paniklemek için bütün sebepler mevcuttu. Söz konusu olan paranoyak bir polisin kaprisleri değil, “bir davacının güvenliğini sağlamakla ilgili” normal prosedürdü. Olumlu tek nokta, artık evinin sürekli gözetim altında tutulması konusunda herhangi bir sorunla karşılaşmayacak olmasıydı.</span></p>
				<p class="paragraf"><span class="regular-metin">Bir başka olguyu daha dikkate alıyordu: Gerçek fetüs ya da derisi yüzülmüş maymunla doğuma anıştırma yapıldığı gün gibi ortadaydı. İmza da Doğumcu’ya aitti.</span></p>
				<p class="paragraf"><span class="regular-metin">Eve girerken üstü açık galeride ayakkabılarını giymekte olan Zacchary’yle karşılaştı. Üzerinde hâlâ beyaz tulumu, kafasında iyice büzülmüş kapüşonu vardı.</span></p>
				<p class="paragraf"><span class="regular-metin">– Sende bir şeyler var mı?</span></p>
				<p class="paragraf"><span class="regular-metin">– Henüz erken. Ama şimdilik belirgin bir şey yok. Ne zorla girme ne parmak izi, hiçbir şey. Ama çocuklar devam ediyor.</span></p>
				<p class="paragraf"><span class="regular-metin">Passan bir mucize beklemiyordu. Eğer bir polisin evine girebiliyorsa, hem de o polis kapının önünde nöbetteyken bunu yapabiliyorsa, bu herif kesinlikle amatör biri değildi.</span></p>
				<p class="paragraf"><span class="regular-metin">Buyurgan bir ses tonuyla konuştu:</span></p>
				<p class="paragraf"><span class="regular-metin">– Mutfağı didik didik incele. Diğer odaları da.</span></p>
				<p class="paragraf"><span class="regular-metin">Zacchary omuz silkti.</span></p>
				<p class="paragraf"><span class="regular-metin">– NE VAR! diye ulur gibi bağırdı Passan.</span></p>
				<p class="paragraf"><span class="regular-metin">– Hiç. Hâlâ bir şeyler bulmayı umut ediyoruz.</span></p>
				<p class="paragraf"><span class="regular-metin">Kadın bu sözlerin ardından, metal çantalarıyla bahçe kapısına yöneldi. Passan geriye dönüp baktı: Naoko yeniden kapının eşiğinde duruyordu. Eski kararlı, gözü pek haline dönmüştü.</span></p>
				<p class="paragraf"><span xml:lang="tr-TR">Passan çocukken sürekli bir öykü derlemesi okuyordu: </span><span class="italik" xml:lang="tr-TR">15 Fantastik Hikâye</span><span xml:lang="tr-TR">. Bunların arasında Prosper Mérimée’nin </span><span class="italik" xml:lang="tr-TR">Ille Venüs’ü</span><span xml:lang="tr-TR"> adlı öyküsü de vardı. Çevresine korku salan, toprak altından çıkarılmış, siyah bedenli, beyaz gözlü antika bir heykelin hikâyesiydi. Bu anı daima inancını beslemişti: Kadın, sert bakışlı, beyaz gözleri olan, doğruluktan ayrılmayan, bir yanardağın gücüne sahipti. Bir şekilde, Venüs’ün negatifini de bulmuştu: Siyah gözleri olan beyaz bir heykel.</span></p>
				<p class="paragraf"><span class="regular-metin">– Üşümedin mi?</span></p>
				<p class="paragraf"><span class="regular-metin">Naoko başını iki yana salladı. Passan, galeride birkaç metre ilerleyerek ona doğru yaklaştı.</span></p>
				<p class="paragraf"><span class="regular-metin">– Çocuklar uyuyor mu?</span></p>
				<p class="paragraf"><span class="regular-metin">Naoko yarı kuşkulu, yarı kaygılı bir ifadeyle başını salladı:</span></p>
				<p class="paragraf"><span class="regular-metin">– Nasıl olduklarını bilmiyorum. Kapıları kapattım. Buradan gitmemiz gerektiğine emin misin?</span></p>
				<p class="paragraf"><span class="regular-metin">– Kesinlikle. Olay yeri inceleme teknisyenlerinin evin, bodrumdan çatıya kadar her yerini incelemesini istiyorum. Sandrine’e haber verdin mi?</span></p>
				<p class="paragraf"><span class="regular-metin">– Yolda, geliyor. Bana neler olduğunu anlatacaksın, öyle değil mi?</span></p>
				<p class="paragraf"><span class="regular-metin">Passan kaçamak bir cevap verdi:</span></p>
				<p class="paragraf"><span class="regular-metin">– Adli tabip emin. Fetüs değilmiş.</span></p>
				<p class="paragraf"><span class="regular-metin">– Öyleyse ne?</span></p>
				<p class="paragraf"><span class="regular-metin">– Bir maymun. Bir kapuçin maymunu veya marmoset.</span></p>
				<p class="paragraf"><span class="regular-metin">Naoko sinirli bir kahkaha attı:</span></p>
				<p class="paragraf"><span class="regular-metin">– Bu bir şaka mı?</span></p>
				<p class="paragraf"><span class="regular-metin">– Hayvanın derisi yüzülmüş. Otopsi için bir veteriner çağıracaklar. Yarından önce bir şey öğrenemeyiz.</span></p>
				<p class="paragraf"><span class="regular-metin">– Bana cevap vermedin. Neler oluyor?</span></p>
				<p class="paragraf"><span class="regular-metin">– Hiç.</span></p>
				<p class="paragraf"><span class="regular-metin">Naoko, Passan’ın koluna bir yumruk attı:</span></p>
				<p class="paragraf"><span class="regular-metin">– Benimle oynama! Bu senin işinle alakalı, değil mi? Bir uyarı mı?</span></p>
				<p class="paragraf"><span class="regular-metin">– Bunu söylemek için çok erken, diye kaçamak cevap vermeyi sürdürdü Passan. </span></p>
				<p class="paragraf"><span class="regular-metin">– Böyle bir şeyi kim yapabilir?</span></p>
				<p class="paragraf"><span class="regular-metin">– Bir fikrim var. Ama bazı şeyleri doğrulamam gerekiyor.</span></p>
				<p class="paragraf"><span class="regular-metin">Naoko bir gerçeği anlamış gibiydi:</span></p>
				<p class="paragraf"><span class="regular-metin">– Lolipopları sen bırakmadın, değil mi?</span></p>
				<p class="paragraf"><span class="regular-metin">– Ben bırakmadım.</span></p>
				<p class="paragraf"><span class="regular-metin">– Salak!</span></p>
				<p class="paragraf"><span class="regular-metin">– Seni kaygılandırmak istemedim.</span></p>
				<p class="paragraf"><span class="regular-metin">Naoko, tepe lambalarının düzenli aralıklarla yanıp sönen ışıkları altında bir kararıp bir aydınlanan parlak çimlerin üstünde birkaç adım attı. Her şey fantastik görünüyordu. Elini saçlarının arasından geçirdi. Gözyaşlarına zorlukla hâkim oluyordu.</span></p>
				<p class="paragraf"><span class="regular-metin">– Benden daima her şeyi sakladın. Ve hâlâ da saklıyorsun... Şu senin boktan işlerin...</span></p>
				<p class="paragraf"><span class="regular-metin">– Seni korumak için.</span></p>
				<p class="paragraf"><span class="regular-metin">Kadının hıçkırığı kahkaha olarak boğazına düğümlendi:</span></p>
				<p class="paragraf"><span class="regular-metin">– Başardın.</span></p>
				<p class="paragraf"><span class="regular-metin">– Bu kepazeliğin ne anlama geldiğini bilmiyorum. Tekrar buraya dönmem gerekiyor.</span></p>
				<p class="paragraf"><span class="regular-metin">Naoko yılan görmüş gibi geri çekildi:</span></p>
				<p class="paragraf"><span class="regular-metin">– Söz konusu bile olamaz.</span></p>
				<p class="paragraf"><span class="regular-metin">– Tüm bunlar düzelene kadar.</span></p>
				<p class="paragraf"><span class="regular-metin">– Söz konusu bile olamaz, sana söyledim. Geri adım atmam.</span></p>
				<p class="paragraf"><span class="regular-metin">– Öyleyse çocukları al ve evden ayrıl.</span></p>
				<p class="paragraf"><span class="regular-metin">– Böyle bir şey de söz konusu olamaz. Bu çok kolaycılık olur.</span></p>
				<p class="paragraf"><span class="regular-metin">Passan onunla aynı fikirde olmadığını gösteren bir baş hareketi yaptı, aslında onun bu kararlılığından son derece hoşnuttu. İkisi de aynı çelikten yapılmıştı.</span></p>
				<p class="paragraf"><span class="regular-metin">– Bu durumda, bırak benim sıram olsun.</span></p>
				<p class="paragraf"><span class="regular-metin">– Nasıl?</span></p>
				<p class="paragraf"><span class="regular-metin">– Yarından itibaren nöbet değişimi yapalım. Hafta boyunca evde ben kalayım.</span></p>
				<p class="paragraf"><span class="regular-metin">Naoko dudaklarını ısırdı. Passan, yuvarlak dudaklarının arasından onun küçük, beyaz ve kusursuz dişlerini gördü.</span></p>
				<p class="paragraf"><span class="regular-metin">– Çocuklara ne söyleyeceğiz?</span></p>
				<p class="paragraf"><span class="regular-metin">– Bir şeyler buluruz. Önemli olan, herhangi bir sorunda müdahale etmek için benim burada olmam.</span></p>
				<p class="paragraf"><span class="regular-metin">Naoko cevap vermedi. Bu sessizlik, bir tür kabullenmeydi.</span></p>
				<p class="paragraf"><span class="regular-metin">Sonunda çenesini hafifçe yukarı kaldırdı ve konuştu:</span></p>
				<p class="paragraf"><span class="regular-metin">– İşte Sandrine de geldi.</span></p>
				<p class="paragraf"/>
			</div>
		</div>
	</body>
</html>