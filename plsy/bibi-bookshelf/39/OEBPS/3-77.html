<html xmlns="http://www.w3.org/1999/xhtml">
	<head>
		<title>3-77.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-77.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-19"><span class="bold" style="font-size:1em;">75</span></p>
				<p class="paragraf"><span class="regular-metin">Genetik analiz laboratuvarı Charenton’daydı. Passan, Sağ Yaka’nın rıhtımları boyunca ilerledi ve Doğu Otoyolu’na çıktı. Tedirgin edici kara bulutlar geri dönüyordu. Havada fırtına kokusu vardı. Yaz ortasında sonbahar havası.</span></p>
				<p class="paragraf"><span class="regular-metin">Passan, Zacchary’nin kendisini soru bombardımanına tutmasını bekliyordu ama yol boyunca tek kelime konuşmadılar. Aslında Passan kendi kendine konuşuyordu. Naoko’nun bu davranışı nasıl nitelendirilebilirdi? İhanet? Aldatma? İkiyüzlülük? Ancak hiçbir kelime ona yeterince güçlü, yeterince sert gelmiyordu. Özellikle de, bu davranışın sebebini anlayamıyordu. Ona neden güvenmemişti? Başka bir kadın olsa, ona gerçeği anlatırdı. Evlat edinme kararını birlikte alabilirlerdi. Japonya’ya bir seyahat yapabilirlerdi...</span></p>
				<p class="paragraf"><span class="regular-metin">Passan’ın onunla jinekoloğa gelmesini, ultrason çekilirken yanında bulunmasını neden istemediğini şimdi anlıyordu. Sözüm ona doğumunu neden Japonya’da, “ailesinin” yanında yapmak istediğini... </span><span class="italik" xml:lang="tr-TR">Uzakdoğululara özgü rezillikler...</span></p>
				<p class="paragraf"><span class="regular-metin">İçini kemiren başka sorular da –polise özgü sorular</span><span class="regular-metin">– vardı. Burnunun dibinde iki kez nasıl hamile numarası yapmıştı? Naoko’nun karnının büyüdüğünü görmüştü – ama Passan’a elini karnına koymasını asla teklif etmemişti. Memelerinin şiştiğini, kalçalarının genişlediğini görmüştü. Peki, evlat edinme işlemlerini nasıl halletmişti? Onun imzası da gerekli değil miydi? Toplantılar, görüşmeler yapılması gerekmiyor muydu? Bunların hepsini öğrenecekti. Onu sorgulayacaktı. En ufak ayrıntısına kadar bu komployu ortaya çıkaracaktı.</span></p>
				<p class="paragraf"><span class="regular-metin">– Sen gelmiyor musun yoksa?</span></p>
				<p class="paragraf"><span class="regular-metin">Varmışlardı. Sürekli bu olay üzerine kafa patlatarak, ne yaptığını, nereye gittiğini bilmeden Zacchary’nin tariflerine göre yol almıştı. Yarım saatlik yol, sanki birkaç saniyede bitmişti ve yine farkına varmadan arabayı park etmişti.</span></p>
				<p class="paragraf"><span class="regular-metin">– Laboratuvar müdürü de gelmek istedi, dedi Isabelle, kapısını açarken. Yakında oturuyor.</span></p>
				<p class="paragraf"><span class="regular-metin">– Neden?</span></p>
				<p class="paragraf"><span class="regular-metin">– Güzel gözlerim için.</span></p>
				<p class="paragraf"><span class="regular-metin">İç avluyu geçtiler, sıradan bir binaya girdiler. Her yer kapalıydı. Genetik mühendisi onları kapıda bekliyordu. Passan onu anında figüran sınıfına soktu. Ne uzun ne kısa, ne yaşlı ne de gençti. Çevresinde olan biteni algılamadan, ölüm koridorunda ilerleyen bir mahkûma benziyordu. Sanki bir an önce bitmesi için acele ediyordu. Kafasını bir an evvel cellat kütüğüne koymak için.</span></p>
				<p class="paragraf"><span class="regular-metin">Laboratuvar tek bir salondan ibaretti ve taşıyıcı duvarların yarı yüksekliğinde birçok kapalı bölmeye ayrılmıştı. Uzaktan bakıldığında, bölmeler yan yana sıralanmış konteynerleri andırıyordu. Bir uğultu vardı: Odalar her türlü bakteriye karşı sürekli basınç altında tutuluyordu.</span></p>
				<p class="paragraf"><span class="regular-metin">Bölmelerin küçük pencerelerinden laboratuvar tezgâhları, küçük şişeler, pipetler görünüyordu. Passan santrifüj cihazlarını, etüvleri, bilgisayarlara monte edilmiş binoküler mikroskopları tanıdı. Sadece beyaz önlüklü teknisyenler eksikti.</span></p>
				<p class="paragraf"><span class="regular-metin">– Hangisini alıyoruz? diye sordu Zacchary.</span></p>
				<p class="paragraf"><span class="regular-metin">– Sağda, en yakındakini, diye cevap verdi bilim adamı, steril kıyafetlerini giyerken.</span></p>
				<p class="paragraf"><span class="regular-metin">Zacchary de tek kelime etmeden, Passan’ı giydirdi: tulum, galoşlar, kâğıt bone, lateks eldivenler... Ardından kendisi de bir astronot gibi giyindi. Passan’ın karşısında yine, her zamanki kadın vardı: katilin izlerini takip eden</span><span class="regular-metin"> kâğıt kadın.</span></p>
				<p class="paragraf"><span class="regular-metin">Ama bugün, suç mahalli Passan’dı.</span></p>
				<p class="paragraf"><span class="regular-metin">Salonda, tavan lambalarının ışığı yer karolarına yansıyor, duvarlar gözünü kamaştırıyordu. Yavaşça kolunu sıvadı. Doktor, DNA saptamak için iki yöntem olduğunu söyleyerek Passan’ın kanını aldı. Hızlı yöntem ve yavaş yöntem – ilkinin kesinliği tartışılırdı. Olivier bunu zaten biliyordu: İkinci yöntemle doğrulanmasını beklerken, ilk yöntemle yapılan analizler bir sürü cinayet davasında yanılgıya sebep olurdu. Ama bu iş için hızlı tetkik yeterliydi.</span></p>
				<p class="paragraf"><span class="regular-metin">Doktor ile Zacchary bir buzlucamın ardında kayboldu. Passan, kolunda bir pansumanla, plastik bir masanın karşısında yalnız başına oturdu. Aklına, kan bağışında bulunanlara atıştırmalık hafif bir şeyler verildiği geldi. Bu düşünce bile midesinin guruldamasına sebep oldu.</span></p>
				<p class="paragraf"><span class="regular-metin">Cep telefonu çaldı. Çağrının mesaja düşmesine fırsat vermeden, tulumunun içinden cep telefonunu çıkarmayı başardı.</span></p>
				<p class="paragraf"><span class="regular-metin">Arayan, Fifi’ydi.</span></p>
				<p class="paragraf"><span class="regular-metin">– Haklıymışsın, dedi Fifi, doğrudan. Naoko cep telefonunu kullanmamış.</span></p>
				<p class="paragraf"><span class="regular-metin">– Hastane telefonları?</span></p>
				<p class="paragraf"><span class="regular-metin">– Dün, saat 18.10’da, endokrinoloji bölümündeki bir bilgisayarı kullanmış. İki kez. Hepsi Japonca.</span></p>
				<p class="paragraf"><span class="regular-metin">– Bu durumda mesajları çevirmek gerekiyor.</span></p>
				<p class="paragraf"><span class="regular-metin">Fifi</span><span class="regular-metin"> güldü:</span></p>
				<p class="paragraf"><span class="regular-metin">– Mesajları jujitsu hocama yolladım, bir Japon. Cevap vermesi bir mucizeydi. Pazar günü, meditasyondayken ve...</span></p>
				<p class="paragraf"><span class="regular-metin">– Yani?</span></p>
				<p class="paragraf"><span class="regular-metin">– Japon Havayolları’yla bağlantı kurmuş, uçak rezervasyonları için.</span></p>
				<p class="paragraf"><span class="regular-metin">– Diğeri?</span></p>
				<p class="paragraf"><span class="regular-metin">– Yamada Ayumi adında birine mesaj yollamış. Bizim dilimizde tersten söyleniyor, Ayumi Yamada deniyor.</span></p>
				<p class="paragraf"><span class="regular-metin">Passan bu adı hiç duymamıştı.</span></p>
				<p class="paragraf"><span class="regular-metin">– Ne yazmış? diye sordu, titreyen bir sesle.</span></p>
				<p class="paragraf"><span class="regular-metin">– Sadece tek bir kelime. Bir ideogram.</span></p>
				<p class="paragraf"><span class="regular-metin">– Senin hocan, bunu da çevirdi mi?</span></p>
				<p class="paragraf"><span class="regular-metin">– </span><span class="italik" xml:lang="tr-TR">Utajima</span><span class="regular-metin">. “Şiir tapınağı.” Ona göre bu bir özel isim. Şüphesiz, bir yer adı. Ya sen neredesin?</span></p>
				<p class="paragraf"><span class="regular-metin">– Sonra anlatırım. Seni ararım.</span></p>
				<p class="paragraf"><span class="regular-metin">Arkasında birinin durduğunu hissetti. Isabelle Zacchary kâğıt bonesini çıkardı.</span></p>
				<p class="paragraf"><span class="regular-metin">– Hayatım tam bir karmaşa Passan, ama seninkinin yanında son derece huzurlu.</span></p>
				<p class="paragraf"><span class="regular-metin">– Bana laf sokmayı bırak. Analizlerin sonucu ne?</span></p>
				<p class="paragraf"><span class="regular-metin">Masanın üstüne, çıktısı yeni alınmış dört grafik bıraktı.</span></p>
				<p class="paragraf"><span class="regular-metin">– Shinji ile Hiroki senin çocukların. Ve Naoko’nun. Şüpheli bir durum yok. Analiz sonuçları son derece net.</span></p>
				<p class="paragraf"><span class="regular-metin">– Umarım benimle kafa bulmuyorsundur. Sana Naoko’nun kısır olduğunu söyledim.</span></p>
				<p class="paragraf"><span class="regular-metin">Zacchary ona hınzır hınzır gülümsedi:</span></p>
				<p class="paragraf"><span class="regular-metin">– Bana söylediğin bu değildi Olive. Bana onun rahmi olmadığını söyledin. Bu, kısır olduğu anlamına gelmez.</span></p>
				<p class="paragraf"><span class="regular-metin">– Anlamıyorum.</span></p>
				<p class="paragraf"><span class="regular-metin">– Naoko çocuklarını karnında taşıyamazdı ama bu, çocuk sahibi olamayacağı anlamına gelmez. O kısır değildi.</span></p>
				<p class="paragraf"><span class="regular-metin">Passan dirseklerini masaya dayadı ve başını ellerinin arasına aldı. İplere yaslanmış bir boksörden farksızdı. Beyni, tebeşirini kaybettiği bir karatahtadan farksızdı.</span></p>
				<p class="paragraf"><span class="regular-metin">– Senin hikâyenin tek bir açıklaması var, dedi Isabelle.</span></p>
				<p class="paragraf"><span class="regular-metin">Passan başını kaldırdı. Zacchary konuşmaya devam ediyordu:</span></p>
				<p class="paragraf"><span class="regular-metin">– TA.</span></p>
				<p class="paragraf"><span class="regular-metin">– O ne?</span></p>
				<p class="paragraf"><span class="regular-metin">– Taşıyıcı annelik.</span></p>
				<p class="paragraf"><span class="regular-metin">Laboratuvarın mikroptan arındırılmış havası, sanki bir dağın zirvesine ulaşmış gibi yoğunluğunu kaybetmişti.</span></p>
				<p class="paragraf"><span class="regular-metin">Her şey artık bir uyum içindeydi.</span></p>
				<p class="paragraf"><span class="regular-metin">Buzdolabındaki maymun/fetüs. Duş kabininde üstüne dökülen çocuklarının kanı. “O benimdir” ya da “</span><span class="italik" xml:lang="tr-TR">Onlar </span><span class="regular-metin">benimdir” anlamına gelen duvardaki ideogramlar.</span></p>
				<p class="paragraf"><span class="regular-metin">Isabelle Zacchary haklıydı. Naoko iki defa bir taşıyıcı anneden yardım almıştı.</span></p>
				<p class="paragraf"><span class="regular-metin">Peşinde, kendine ait olanları aramaya gelmiş bir anne vardı.</span></p>
			</div>
		</div>
	</body>
</html>