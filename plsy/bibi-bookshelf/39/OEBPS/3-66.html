<html xmlns="http://www.w3.org/1999/xhtml">
	<head>
		<title>3-66.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-66.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-8"><span class="bold" style="font-size:1em;">64</span></p>
				<p class="paragraf"><span class="regular-metin">– Bu zımbırtı temiz, dedi Fifi. Olay yeri incelemeye göre ne kan ne de başka bir sıvı kalıntısı var. Hiç kullanılmamış.</span></p>
				<p class="paragraf"><span class="regular-metin">Olivier saydam kanıt torbasındaki </span><span class="italik" xml:lang="tr-TR">kaiken</span><span class="regular-metin">’e baktı. Onu yıllar önce Asakusa semtindeki bir antikacıda bulmuştu. XIX. yüzyıldan kalma bu silahı gümrükten geçirmek için doldurmak zorunda kaldığı uzun formları hâlâ hatırlıyordu. Satıcının tavsiyeleri de hâlâ aklındaydı: Keskin kısmının özel bir taşla bilenmesi, karanfil yağıyla parlatılması gerekiyordu. Naoko ona hiç elini sürmemişti.</span></p>
				<p class="paragraf"><span class="regular-metin">Fifi konuşmaya devam ediyordu ama Passan dinlemiyordu.</span></p>
				<p class="paragraf"><span class="regular-metin">Karısını tanıyor muydu? Görece açık bir Japon kadını, ağzı en sıkı Parisli bir kadına denkti. Asla sırrını açık etmeyen. Kendisi hakkında asla bilgi vermeyen. Tam bir </span><span class="italik" xml:lang="tr-TR">black-out.</span><span class="regular-metin"> Zaten Naoko bu ortalamanın içinde değildi. O, bunun çok ötesinde, sırlar ormanının derinliklerindeydi. </span></p>
				<p class="paragraf"><span class="regular-metin">Yıllar arasında kesintiler olsa da bazen bulabildiği kopuk parçaları bir araya getirerek onun geçmişini oluşturmaya çalışmıştı. On yıl içinde, yapbozu şöyle böyle tamamlayabilmişti. Naoko, izleri sürekli birbirine karışan bir ipucu oyunuydu. Manyetizması kararsız bir pusulaydı.</span></p>
				<p class="paragraf"><span class="regular-metin">Mesela Fransa’yı bir refah ülkesi olduğu için beğeniyordu ama yasalar ona hak tanımasına rağmen asla bir avroluk yatırım bile yapmamıştı. Aşırı derecede utangaçtı ama hiç rahatsızlık duymadan çıplak dolaşabiliyor ve </span><span class="italik" xml:lang="tr-TR">lap dance</span><span class="dipnot-numaras-"><a class="footnote-link" href="#footnote-225-19" id="footnote-225-19-backlink">19</a></span><span class="regular-metin"> yapmayı hayal ediyordu. Tevazuu ve nezaketi sınırsızdı ama aslında herkesi küçümsüyordu. Olivier’yle ve onun eski Japonya’ya olan tutkusuyla alay ediyor ama herhangi birinin bu gelenekleri eleştirmesine veya kınamasına tahammül edemiyordu. Manyaklık derecesinde temizdi ama aynı zamanda da Passan’ın gördüğü en düzensiz insandı. Parislileri kaba ve avam bulmasına rağmen (Japonların kullandığı sadece birkaç küfür vardı), Fransızcanın sözcük dağarcığındaki tüm küfürleri biliyor ve her fırsatta kullanıyordu.</span></p>
				<p class="paragraf"><span class="regular-metin">Sonuç olarak Passan’ın tüm bunlardan öğrendiği, onun içgüdüleriyle hareket ettiğiydi. Naoko’nun ne zaman heyecanlandığını, ne zaman mutlu olduğunu, ne zaman kırıldığını </span><span class="italik" xml:lang="tr-TR">hissediyordu</span><span class="regular-metin">. Fifi, Julien Clerc’in “Ma Préférence” şarkısına atıfta bulunduğunda haklıydı: Passan, vahşi ve gizemli bir kadın ne kadar tanınırsa, onu o kadar tanımış tek insandı.</span></p>
				<p class="paragraf"><span class="regular-metin">Aynı gece hastaneye dönmüştü. Ağrı kesici jel, antiseptik, morfin ve afyon bazlı ilaç ikmali yapmıştı. Sonra ofisine gitmişti. Soruşturma yeniden başlıyordu ve işin başındaki tek patron da oydu. Çabucak bir duş yapmış –tıraş olması söz konusu değildi– ve beresini takmıştı. Gün ağarana kadar, tekrar tekrar video görüntülerini izlemişti. Diego’nun cesedini yerde sürükleyen, üstündeki mora çalan krizantem motifleriyle koyu renk kimonolu kadın. Çizgi halinde gözleri, kırmızı ağzıyla, acımasız bir görünümü olan, ahşaptan beyaz maskı. Çevik bir hareketle kamerayı örtüşü. Ve tüm bunlar uyuyan çocukların yanında olmuştu.</span></p>
				<p class="paragraf"><span class="regular-metin">Katil Japon’du. Bunu açığa vuran ne kimonosu ne de maskıydı – herhangi biri kılık değiştirmiş de olabilirdi. Ama hareketleriyle, kameraya doğru yürüyüşüyle bir Japon’du. </span><span class="italik" xml:lang="tr-TR">Küçük adımlar, büyük gizem...</span><span class="regular-metin"> Her görüntüyü incelemiş ve bir ipucu daha bulmuştu: Maskın üstünden saçları görünüyordu. Çok iyi tanıdığı parlak siyah saçlar.</span></p>
				<p class="paragraf"><span class="regular-metin">Önemli bir başka ayrıntı daha vardı: kimononun fiyatı – maskınki de. Paris’teki Asya sanat eserleri satan antikacılarla temasa geçmesi gerekiyordu. Ve bu konuda bir sorun yoktu, çünkü hepsini tanıyordu.</span></p>
				<p class="paragraf"><span class="regular-metin">Düşüncelerinden kurtuldu, </span><span class="italik" xml:lang="tr-TR">kaiken</span><span class="regular-metin">’i alıp ceketinin cebine attı.</span></p>
				<p class="paragraf"><span class="regular-metin">– Hançeri alıyor musun? diye sordu Fifi şaşkınlıkla. O bir kanıt.</span></p>
				<p class="paragraf"><span class="regular-metin">– Neyin kanıtı? Bana bundan bir şey çıkmadığını söyledin. Bu bir hediye ve onu alıyorum. </span></p>
				<p class="paragraf"><span class="regular-metin">– Belki. Ama hançerin bize yardımı olabilir.</span></p>
				<p class="paragraf"><span class="regular-metin">– Nasıl?</span></p>
				<p class="paragraf"><span class="regular-metin">– Rudel’e göre, kullanılan alet bu bıçağa benziyor. Bu tip silahların izini bulmak için araştırmalar yapıyoruz. </span><span class="italik" xml:lang="tr-TR">Kaiken</span><span class="regular-metin">, Japon işi olduğundan bizim için bir referans.</span></p>
				<p class="paragraf"><span class="regular-metin">Masasında oturan Passan, eliyle “boş ver” anlamına gelen bir hareket yaptı. Çok yorgundu ama yorgunluk sinirlerini geriyordu.</span></p>
				<p class="paragraf"><span class="regular-metin">– Rudel bir veteriner buldu mu? diye sordu.</span></p>
				<p class="paragraf"><span class="regular-metin">– Evet. Bütün sabah çalıştılar.</span></p>
				<p class="paragraf"><span class="regular-metin">– Sonuçları aldın mı?</span></p>
				<p class="paragraf"><span class="regular-metin">– Pek hoşuna gitmeyecek.</span></p>
				<p class="paragraf"><span class="regular-metin">Passan bilgisayarındaki donmuş görüntüye bir göz attı. No maskı, donup kalmış acımasız bir ifadeyle ona bakıyordu.</span></p>
				<p class="paragraf"><span class="regular-metin">– Katil köpeğin karnını yarmış. Ardından organları çıkarmak için onları tutan kasları, bağları ve lifleri kesmiş.</span></p>
				<p class="paragraf"><span class="regular-metin">– Bu ne? Bir avcı mı?</span></p>
				<p class="paragraf"><span class="regular-metin">– Ya da bir veteriner. Bir doktor.</span></p>
				<p class="paragraf"><span class="regular-metin">Japon kökenli. Tıp bilgisi var. Bir eve gizlice girme konusunda hünerli. Hayalet psikolojisi. Sanki kötü bir rüyadan fırlamış gibi birbirleriyle bağlantısız, tutarsız öğeler.</span></p>
				<p class="paragraf"><span class="regular-metin">– Bir şey daha var, diye duraksadı Fifi.</span></p>
				<p class="paragraf"><span class="regular-metin">– Ne?</span></p>
				<p class="paragraf"><span class="regular-metin">– O tüm bunları yaparken köpek hayattaymış. Hayatta ve bağlı.</span></p>
				<p class="paragraf"><span class="regular-metin">– İmkânsız, dedi Passan. Havlar ve bütün evi uyandırırdı.</span></p>
				<p class="paragraf"><span class="regular-metin">– Veterinere göre, hayvanın önce ses tellerini kesmiş.</span></p>
				<p class="paragraf"><span class="regular-metin">Passan irkildi. Bunu kabullenmek çok zordu.</span></p>
				<p class="paragraf"><span class="regular-metin">– Diego altmış kilodan ağırdı, diye itirazını sürdürmeye çalıştı. Mücadele eder ve büyük yaygara koparırdı.</span></p>
				<p class="paragraf"><span class="regular-metin">– Belki önce ona ilaç verdi. Ama her halükârda patileri bağlıydı. Toksikolojik analiz de yaptılar. Sonucu beklememiz gerekecek.</span></p>
				<p class="paragraf"><span class="regular-metin">Gözlerini yeniden ekrandaki görüntüye çevirdi. No maskları surat ifadelerine göre adlandırılırdı. Bu maskın adı da “gülen kadın” ya da tam tersi “ağlayan kadın” olmalıydı.</span></p>
				<p class="paragraf"><span class="regular-metin">– Zacchary olay yerinde başka şeyler buldu mu? Kalıntılar? Parmak izleri?</span></p>
				<p class="paragraf"><span class="regular-metin">– </span><span class="italik" xml:lang="tr-TR">Peanuts.</span><span class="dipnot-numaras-" xml:lang="tr-TR"><a class="footnote-link" href="#footnote-225-20" id="footnote-225-20-backlink">20</a></span></p>
				<p class="paragraf"><span class="regular-metin">– Siz onu görmeden evin içine nasıl girmiş olabilir?</span></p>
				<p class="paragraf"><span class="regular-metin">– Atlatıldık.</span></p>
				<p class="paragraf"><span class="regular-metin">Fifi dizüstü bilgisayarını masanın üstüne koydu ve açtı.</span></p>
				<p class="paragraf"><span class="regular-metin">– Şuna bak.</span></p>
				<p class="paragraf"><span class="regular-metin">Hızlı bir şekilde çocukların odasının görüntüsüne kadar ilerledi. Görünürde ne Shinji ne de Hiroki vardı. Alacakaranlığın ışığı odayı hâlâ aydınlatıyordu. Köpeğin öldürülmesinden epey önceydi.</span></p>
				<p class="paragraf"><span class="regular-metin">Fifi bir tuşa bastı ve normal hıza döndü.</span></p>
				<p class="paragraf"><span class="regular-metin">Birden, Naoko’nun arkadan görünen silueti odayı geçti ve banyoya girdi. Üstünde işe giderken giydiği şu hafif ve dar elbiselerden biri –ama Passan onun bu elbiseyi giydiğini hiç görmemişti– vardı. Elinde bir spor çantası tutuyordu.</span></p>
				<p class="paragraf"><span class="regular-metin">– Ne görüyorsun? diye sordu Fifi.</span></p>
				<p class="paragraf"><span class="regular-metin">– Banyoya giren Naoko’yu.</span></p>
				<p class="paragraf"><span class="regular-metin">Fifi bir tuşa basarak görüntüyü durdurdu.</span></p>
				<p class="paragraf"><span class="regular-metin">– </span><span class="italik" xml:lang="tr-TR">Time code</span><span class="regular-metin">’a</span><span class="dipnot-numaras-"><a class="footnote-link" href="#footnote-225-21" id="footnote-225-21-backlink">21</a></span><span class="regular-metin"> bak.</span></p>
				<p class="paragraf"><span class="regular-metin">– 20.11. Yani?</span></p>
				<p class="paragraf"><span class="regular-metin">Fifi ilk ekranı küçülttü. Yeni bir pencere açtı. Mutfağı yüz seksen derecelik bir açıyla gösteren bir plan. Tuşlara bastı. Görüntü normal hızında akıyordu. Naoko, mutfak tezgâhının önünde ayakta durmuş salata hazırlıyor, elektrikli ocaktan dumanı tüten bir tencereyi alıyordu. </span></p>
				<p class="paragraf"><span class="regular-metin">Passan hiçbir şey anlamamıştı. Şimdi de üstünde başka bir elbise vardı – bu kez elbiseyi tanımıştı. Yemek masasında oturan Shinji ile Hiroki bir Nintendo DS’yi birbirinin elinden almaya çalışıyordu.</span></p>
				<p class="paragraf"><span class="regular-metin">Fifi kayıt saatini işaret etti: 20.11. Passan’ın artık başka bir örneğe ihtiyacı yoktu.</span></p>
				<p class="paragraf"><span class="regular-metin">– Birkaç saniye içinde, diye devam etti yardımcısı, villanın iki farklı odasında, iki farklı katta, iki Naoko var. Banyodaki bizim katil. Nereden geçti bilmiyorum, ama orada herkesin yatmasını bekledi ve...</span></p>
				<p class="paragraf"><span class="regular-metin">Passan durumu gözünün önüne getirmeye çalışıyordu. Çocukları, her akşam olduğu gibi, kurbağalar ve nilüferlerle bezeli banyo perdesinin önünde dişlerini fırçalıyordu. Ensesinden kafasına doğru bir karıncalanma oldu.</span></p>
				<p class="paragraf"><span class="regular-metin">Katil bu duş perdesinin arkasındaydı ve zamanının gelmesini bekliyordu.</span></p>
				<p class="paragraf"><span class="regular-metin">Ayağa kalktı ve ceketini aldı.</span></p>
				<p class="paragraf"><span class="regular-metin">– Nereye gidiyorsun?</span></p>
				<p class="paragraf"><span class="regular-metin">– Naoko’yla konuşmam lazım. Sandrine’e gitti. Ondan özür dilemem gerekiyor, anlıyor musun?</span></p>
				<p class="paragraf"><span class="regular-metin">Fifi’nin cevap verecek zamanı olmadı, Olivier koridorda koşmaya başlamıştı bile.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-19-backlink" id="footnote-225-19">19</a>. Striptiz kulüplerinde yapılan kucak dansı. (ç.n.) </p>
					</div>
					<div class="footnote">
						<p class="dipnot para-style-override-10"><a class="footnote-anchor" href="#footnote-225-20-backlink" id="footnote-225-20">20</a>. “Hiçbir şey” anlamında İngilizce sözcük. (ç.n.)</p>
					</div>
					<div class="footnote">
						<p class="dipnot para-style-override-10"><a class="footnote-anchor" href="#footnote-225-21-backlink" id="footnote-225-21">21</a>. “Zaman kodlaması, zaman kaydı” anlamlarına gelen İngilizce sözcük. (ç.n.)</p>
					</div>
				</div>
			</div>
		</div>
	</body>
</html>