<html xmlns="http://www.w3.org/1999/xhtml">
	<head>
		<title>3-75.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-75.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-17"><span class="bold" style="font-size:1em;">73</span></p>
				<p class="paragraf"><span class="regular-metin">Passan bir buket gül yaptırmış ve paraya kıyıp bir de kravat almıştı. Sonunda barış görüşmelerine hazırdı.</span></p>
				<p class="paragraf"><span class="regular-metin">Robert-Debré Hastanesi’nin holüne girince epeyce uğraşmak zorunda kaldı, çünkü ziyaret saati 14.00’te başlıyordu. Nazik olmaya çalıştı, uzlaşma yoluna gitmeyi tercih etti ve polis kimliğine başvurmaktan kaçındı. Sonunda ikinci kata çıkmak için izin kopardı. Boş odayı görünce, her ayrıntı bir iğne gibi gözüne saplandı.</span></p>
				<p class="paragraf"><span class="regular-metin">Çıplak şilte.</span></p>
				<p class="paragraf"><span class="regular-metin">Üstünde serum bulunmayan çelik askı.</span></p>
				<p class="paragraf"><span class="regular-metin">Ayak ucunda ateş çizelgesi olmayan yatak.</span></p>
				<p class="paragraf"><span class="regular-metin">Hışımla dolaba gitti ve bir hamlede açtı: Boştu. Bu görüntü onu fiziksel olarak itmiş gibi geriledi.</span></p>
				<p class="paragraf"><span class="regular-metin">Buketi yere attı ve Fifi’yi aradı:</span></p>
				<p class="paragraf"><span class="regular-metin">– Çocuklar orada mı?</span></p>
				<p class="paragraf"><span class="regular-metin">– Hayır, değil! Naoko gelip onları aldı. Seninle konuştuğunu söyledi ve...</span></p>
				<p class="paragraf"><span class="regular-metin">– Tam olarak saat kaçta geldi?</span></p>
				<p class="paragraf"><span class="regular-metin">– 8.30 diyebilirim...</span></p>
				<p class="paragraf"><span class="regular-metin">Passan saatine baktı: 11.00’e geliyordu.</span></p>
				<p class="paragraf"><span class="regular-metin">– Beni dinle, dedi, duygularını açık etmeyen bir sesle. Roissy’yi ara ve Japonya’ya olan bütün uçuşları durdur.</span></p>
				<p class="paragraf"><span class="regular-metin">– Senin düşündüğün...</span></p>
				<p class="paragraf"><span class="regular-metin">– Hiçbir uçak havalanmasın. İstisnasız. Sonra, Naoko uçakta mı kontrol et.</span></p>
				<p class="paragraf"><span class="regular-metin">– Elimizde ne bir arama emri ne de mahkeme kararı var.</span></p>
				<p class="paragraf"><span class="regular-metin">– Savcıyla ben ilgilenirim. Naoko bir cinayet davasının en önemli tanığı. Hadi kımılda. Evrak işlerini ben hallederim.</span></p>
				<p class="paragraf"><span class="regular-metin">– Bundan emin misin?</span></p>
				<p class="paragraf"><span class="regular-metin">– Çocuklarımla birlikte kaçıyor, anlıyor musun?</span></p>
				<p class="paragraf"><span class="regular-metin">Cevabı beklemeden telefonu kapattı ve dağılmış çiçekleri arkasında bırakarak, hızlı adımlarla odadan çıktı.</span></p>
				<p class="paragraf"><span class="regular-metin">– Başkomiser!</span></p>
				<p class="paragraf"><span class="regular-metin">Passan dönüp baktı. Dünkü acil servis doktoru, sivri suratlı hayalet koridorun ucunda duruyordu. Passan geri döndü ve saldırmaya hazır bir boğanın bakışlarıyla ona doğru yürümeye başladı.</span></p>
				<p class="paragraf"><span class="regular-metin">Kadın kollarını göğsünde çaprazladı ve dikilip bekledi.</span></p>
				<p class="paragraf"><span class="regular-metin">– Karımın çıkmasına siz mi müsaade ettiniz? diye bağırdı Passan.</span></p>
				<p class="paragraf"><span class="regular-metin">– Sakin olun. Size dün de söyledim: Durumu ciddi değil. Bir gece gözlem altında kaldıktan sonra gidebilirdi. Ayrıca taburcu olmayı kendisi istedi. Telaşlı bir hali vardı ve...</span></p>
				<p class="paragraf"><span class="regular-metin">– Siz gerçekten salaksınız, dedi Passan kravatını gevşetirken. O silahlı bir saldırıdan kurtuldu!</span></p>
				<p class="paragraf"><span class="regular-metin">Kadın sesini çıkarmadı. Şüphesiz, ölüm söz konusu olmadığında, bu tür krizleri yönetmeye alışkındı. Passan’ın öfkesi onu etkilemiyordu.</span></p>
				<p class="paragraf"><span class="regular-metin">– Hastalarımızı korumak gibi bir yükümlüğümüz yok. Onları tedavi ederiz, o kadar. Ve kaba davranışlarınız hiçbir şeyi değiştirmez.</span></p>
				<p class="paragraf"><span class="regular-metin">– Kahrolası salak! diye cevap verdi Passan, çok iyi anladığını belirtmek için.</span></p>
				<p class="paragraf"><span class="regular-metin">Kadını tokatlamamak için arkasını döndü ve uzaklaştı. Boşa harcadığı bu değerli saniyeleri telafi etmeliydi. Roissy’ye gitmeliydi. Tokyo’ya direkt uçuşların hepsini kontrol etmeliydi. Japon Havayolları. Air France... Ve aktarmalı uçuşlara da bakmalıydı. Cathay Pacific. Çin Havayolları... Tüm Asya şirketlerine. Gerekirse saçlarından sürükleyerek Naoko’yu kabinden çıkarmalı ve çocuklarını geri almalıydı...</span></p>
				<p class="paragraf"><span class="regular-metin">– Başkomiser!</span></p>
				<p class="paragraf"><span class="regular-metin">Polis bir küfür savurdu ve yeniden arkasına döndü. Bu kez doktor ona doğru geliyordu. Solgun yüz hatları ve hiçbir duyguyu ele vermeyen patlak gözleriyle ölü bir balığı andıran suratından beklenmeyecek derecede canlıydı. </span></p>
				<p class="paragraf"><span class="regular-metin">– Sizinle konuşmak istediğim bir şey var...</span></p>
				<p class="paragraf"><span class="regular-metin">– Şimdi sırası değil.</span></p>
				<p class="paragraf"><span class="regular-metin">– Dün konuşurken sarf ettiğiniz bir söz kafamı karıştırdı, diye devam etti doktor, onun cevabını duymazdan gelerek.</span></p>
				<p class="paragraf"><span class="regular-metin">– Ne? Ne söyledim?</span></p>
				<p class="paragraf"><span class="regular-metin">– Çocuklarınızdan bahsettiniz.</span></p>
				<p class="paragraf"><span class="regular-metin">Shinji ile Hiroki’den söz edilmesi onu şaşırttı. Koridorun sıcaklığı daha da artmış gibi geldi.</span></p>
				<p class="paragraf"><span class="regular-metin">– Ee?</span></p>
				<p class="paragraf"><span class="regular-metin">– Onlar ilk evliliğinizden mi?</span></p>
				<p class="paragraf"><span class="regular-metin">– Hayır. Ne demeye getiriyorsunuz?</span></p>
				<p class="paragraf"><span class="regular-metin">– Evlat mı edinildiler?</span></p>
				<p class="paragraf"><span class="regular-metin">– Bunları bana neden soruyorsunuz? Lanet olsun, konuşun! </span></p>
				<p class="paragraf"><span class="regular-metin">Doktor ilk kez kararsızdı. Açık renkli, patlak gözleriyle her yerde hayali bir nokta arıyordu.</span></p>
				<p class="paragraf"><span class="regular-metin">Passan ona doğru bir adım attı:</span></p>
				<p class="paragraf"><span class="regular-metin">– Anlatın diyorum size!</span></p>
				<p class="paragraf"><span class="regular-metin">– Haberiniz yok mu? Ben... nasıl...</span></p>
				<p class="paragraf"><span class="regular-metin">Passan yumruklarını sıktı, doktor yerinden kıpırdamadı.</span></p>
				<p class="paragraf"><span class="regular-metin">– Konuşun, diye emretti, dişlerinin arasından.</span></p>
				<p class="paragraf"><span class="regular-metin">– Bakın, karınızla ilgili bütün incelemeler benim gözetimimde yapıldı. Kan alma, MR, diğer tıbbi taramalar... Emin olduğum bir şey var, o da karınızın hiç doğum yapmamış olduğu.</span></p>
				<p class="paragraf"><span class="regular-metin">– NE?</span></p>
				<p class="paragraf"><span class="regular-metin">Kadın, gerçeği dile getirdiğini belirtmek ister gibi kollarını iki yana açtı:</span></p>
				<p class="paragraf"><span class="regular-metin">– Zaten doğuramazdı. Doğuştan bir kusuru var: Rokitansky-Küster-Hauser sendromu.</span></p>
				<p class="paragraf"><span class="regular-metin">Passan kendini bir volkanın yakıcı ağzının kenarında duruyormuş gibi hissetti. Yine de biraz daha ilerledi. Doktor bu kez geriledi.</span></p>
				<p class="paragraf"><span class="regular-metin">– Anlayacağım şekilde konuşun.</span></p>
				<p class="paragraf"><span class="regular-metin">– Rahmi yok.</span></p>
				<p class="paragraf"><span class="regular-metin">Passan bayılmamak için duvara tutunmak zorunda kaldı.</span></p>
			</div>
		</div>
	</body>
</html>