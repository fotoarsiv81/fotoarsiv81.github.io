<html xmlns="http://www.w3.org/1999/xhtml">
	<head>
		<title>3-95.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-95.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-37"><span class="bold" style="font-size:1em;">93</span></p>
				<p class="paragraf"><span class="regular-metin">Passan uzaktan kılıç şakırtılarını duyduğunda, tapınağın etrafında dolanıyordu. Rüzgâr dönmüştü. Sesin geldiği yönü bulmak için kulak kabarttı. Tepenin aşağısından, kumsaldan geliyordu. Kendisinin geldiği yönden. Onları nasıl fark edememişti?</span></p>
				<p class="paragraf"><span class="regular-metin">Patikadan aşağı koşmaya başladı, çamların iğneyaprakları yüzünü çiziyordu. Şimdi çığlıklar yükseliyordu. Haykırışlar farklı bir hal aldığı sırada kumsala ulaşmıştı. Tüyler ürpertici sesler, canhıraş çığlıklar. Çevresine bakındı ve karanlık bir manzaradan başka bir şey görmedi. İsli gökyüzünün altında, dalgalar kumsala çarpıyor, milyarlarca su kabarcığının arasında, gri ve donuk köpükler hışırdıyordu.</span></p>
				<p class="paragraf"><span class="regular-metin">Kimse yoktu. Bağırışlar kesilmişti. Sol tarafta, dilek heykellerini andıran kayaları fark etti. İçgüdüsel olarak o yöne doğru yürüdü. Bir Şaman töreniyle, bir cadı ritüeliyle karşılaşacağını sanarak kayaların arasına girdi.</span></p>
				<p class="paragraf"><span class="regular-metin">Yağmurdan sırılsıklam olmuş iki insan karaltısı, öfkeden kudurmuş gibi sallanan çamların dibinde debeleniyordu. Biri yerdeydi; simsiyah giyinmiş diğeri, elindeki kılıcı ona doğru sallıyordu.</span></p>
				<p class="paragraf"><span class="regular-metin">– HAYIR!</span></p>
				<p class="paragraf"><span class="regular-metin">Gölge başını ona doğru çevirdi. Üstündeki gökyüzü iki parçaya ayrıldı. Sanki şimşek, bulutları dağıtmak için sulardan fırlamıştı. Passan, yüzü tanıdı. Suratının solukluğunda bir duygusuzluk, bir taşın ifadesiz parlaklığı vardı. En çarpıcı olan ise bakışlarıydı. Gözleri kömür gibi simsiyahtı, sanki zehir saçan bir ateşle yanıyordu. Aklına Musaşi’nin bir sözü geldi: “Gözü dönmüş bir ruh, güçsüz bir ruhtur.” Ama Ayumi ona hiç de güçsüz gibi gelmiyordu.</span></p>
				<p class="paragraf"><span class="regular-metin">Passan tek silahı olan yumruklarını sıkıp, haykırarak saldırıya geçti. Blöfü işe yaradı. Ayumi arkasını dönüp, ürkmüş bir vahşi hayvan gibi ormana doğru kaçmaya başladı. Passan hemen Naoko’ya koştu. Ceketi kanlanmıştı. Küçük göğüsleri ıslak kumaşın altında dikleşmişti. Pré-Saint-Gervais’deki sahnenin aynısıydı, ama burada yardıma koşacak kimse yoktu.</span></p>
				<p class="paragraf"><span class="regular-metin">Dikkatli bir şekilde </span><span class="italik" xml:lang="tr-TR">yukata</span><span class="regular-metin">’nın düğmelerini açtı, daha önceki yaranın üstündeki pansumanının kanla kıpkırmızı olduğunu gördü. Mücadele sırasında eski yarası yeniden açılmıştı. Kan bandajın üstünde balmumundan bir mühür gibi duruyordu. Naoko mucize kabilinden ölümden dönmüştü – ya da Ayumi’nin onu öldürmek gibi bir niyeti yoktu. </span></p>
				<p class="paragraf"><span class="regular-metin">Passan, Naoko’ya yatıştırıcı birkaç sözcük söyledi. Bir su birikintisinin ortasında duran kırılmış kılıcı ile kayaların yanındaki bir yarığa saplanmış </span><span class="italik" xml:lang="tr-TR">vakizaşi</span><span class="regular-metin">’yi gördü. Aklına </span><span class="italik" xml:lang="tr-TR">kaiken</span><span class="regular-metin"> geldi. Naoko’nun tuniğini, eşofmanının ceplerini karıştırdı. Siyah ahşap kılıfı içindeki, fildişi saplı hançeri buldu.</span></p>
				<p class="paragraf"><span class="regular-metin">Sol eliyle cep telefonunu çıkardı, balıkçının numarasını tuşladı ve telefonu Naoko’nun avucuna bıraktı.</span></p>
				<p class="paragraf"><span class="regular-metin">– Beni buraya getiren adam, diye fısıldadı. (Sonra daha güçlü bir şekilde ekledi.) Ona acele etmesini söyle.</span></p>
				<p class="paragraf"><span class="regular-metin">Naoko’nun cevabını beklemeden, hışırdayan çamların arasında, düşmanın peşine düştü.</span></p>
				<p class="paragraf"><span class="regular-metin">– Ayumi-san!</span></p>
				<p class="paragraf"><span class="regular-metin">Sesi yağmur altındaki bir mum gibi söndü. Karşısına yeni bir patika çıktı. Ne oynak taşlar ne sert bir toprak vardı – sadece ayak bileklerine kadar gömüldüğü gri bir çamur. Giysileri sanki tonlarca ağırlıktaydı. Ayumi’yi bulması gerekiyordu. Ve onu öldürmesi...</span></p>
				<p class="paragraf"><span class="regular-metin">Hiç yavaşlamadan balçık içinde bata çıka tırmandı.</span></p>
				<p class="paragraf"><span class="regular-metin">– Ayumi-san!</span></p>
				<p class="paragraf"><span class="regular-metin">Tırmandıkça yağmur şiddetini artırıyordu. Görüş alanı birkaç metreyle sınırlıydı. Tam yeniden seslenecekken bir açıklığa geldi. Bir yanda gökyüzü, diğer yanda gürleyen fırtına. Aşağıda, bir nehir köpürüyordu. Dalgaları besili, kösnül, tıka basa doymuş bedenler gibi salınıyordu. Biraz ötede, birkaç yüz metre uzunluğundaki bir ada, batık bir enkazı andırıyordu.</span></p>
				<p class="paragraf"><span class="regular-metin">Kesin olan bir şey vardı: Dilsiz onu orada bekliyordu.</span></p>
				<p class="paragraf"><span class="regular-metin">Yamaçtan aşağı indi, sonra ılık suya girdi. Yüzmeye hazırdı ama ayağı yerden kesilmedi. Karşı kıyıya ulaşınca, </span><span class="italik" xml:lang="tr-TR">kaiken</span><span class="regular-metin">’i kemerine soktu ve karaya çıkmak için saçı andıran gür ot kümesine tutunup kendini yukarı çekti. Kıyı boyunca uzanan, sazlarla çevrili dar bir yola çıktı. Silkelendi ve doğruldu.</span></p>
				<p class="paragraf"><span class="regular-metin">Ayumi beş metre uzağında, patikada onu bekliyordu. Parlak bir ayı andıran yüzünün önünde kılıcını sallıyordu. Onun bu duruşu, Passan’ın sayısız kez izlediği dövüş sanatlarıyla ilgili filmleri hatırlattı. Gülümsemesine engel olamadı. En çılgınca tutkularına uygun olarak ölecekti.</span></p>
				<p class="paragraf"><span class="regular-metin">Kemerindeki </span><span class="italik" xml:lang="tr-TR">kaiken’</span><span class="regular-metin">i düşündü. Yaklaşık bir metre uzunluğundaki bir kılıca karşı ne yapabilirdi? Kendini çalıların arasına attı. Sarmaşıkların, iğneyaprakların üstünde kaydı. Ayağa kalkmadan, arkasına bakmadan bu şekilde ilerledi. Sadece yağmurun şıpırtısını ve arkasındaki kılıcın ıslığını duyuyordu. Kılıç oradaydı, hızlı ve öldürücü. Miyavlıyor, inliyor, iç çekiyordu... </span><span class="italik" xml:lang="tr-TR">Onu çağırıyordu.</span></p>
				<p class="paragraf"><span class="regular-metin">Sonunda sendeleyerek çalıların arasından çıktı ve yere kapaklandı. Gayriihtiyari arkasına döndü. Ayumi kalbine saplamak için kılıcını, bir kazık gibi iki eliyle kavramıştı. Passan aşağı doğru yuvarlandı ve altından kayan toprağı, sonra da onu yutmak isteyen ılık nehri hissetti.</span></p>
				<p class="paragraf"><span class="regular-metin">Kıyıdan uzaklaşmak için bacaklarıyla kendini itti. Suratı yüzeye dönük bir şekilde, tamamen suyun altında kalmak için akıntıya karşı koymaya çalıştı. Amacı Ayumi’den mümkün olduğunca uzaklaşmaktı – tabii katil suyun içinde onu takip etmezse. </span></p>
				<p class="paragraf"><span class="regular-metin">Ciğerleri patlama noktasına gelince kafasını sudan çıkardı. Kılıcın rüzgârıyla karşılaştı. Yeterince uzaklaşmayı başaramamıştı. Ayumi hâlâ oradaydı. Yeniden suya daldı, tam tersi bir strateji uygulamalıydı; kıyıya ulaşmalı, sazların arasına gizlenmeliydi. Ayumi sazların, bataklık süsenlerinin altını üstüne getirerek kılıcını körlemesine sallıyordu. Passan otlara tutunmuş, çenesine kadar suya gömülü bir şekilde kımıldamadan duruyordu.</span></p>
				<p class="paragraf"><span class="regular-metin"> </span><span class="italik" xml:lang="tr-TR">Kaiken</span><span class="regular-metin">’i kavradı ve yarı beline kadar sudan çıkıp hasmının bacaklarına saplamayı düşündü. Hayır. Passan kolunu bile uzatamadan Ayumi kellesini uçurabilirdi. Yeniden suya daldı. Akıntı onu sürüklüyordu. Suyun içindeki kökler, onu boğmaya hazır bir güreşçi gibi hareketlerini engelliyordu.</span></p>
				<p class="paragraf"><span class="regular-metin"> O esnada, ayakları kenardaki bir oyuğa girdi. Kıyının yamacında bir tünel vardı. Kılıç, yaprak engelini aşarak Passan’ın saçlı derisinin bir kısmını kopardı. Bu, Passan’ı harekete geçirdi; daha uzakta bir yerden yüzeye çıkmak umuduyla kendini tünelin içine bıraktı. Yüzükoyun döndü ve yüzmeye başladı. Birkaç kulaç sonunda panikledi. Bu çirkefin içinde boğularak ölecekti. Kenara yanaştı, geri dönmek için çevresini eliyle yokladı. İmkânsız – tünel çok dardı. Akıntı onu ileri doğru itmeye devam ediyordu.</span></p>
				<p class="paragraf"><span class="regular-metin">Aklının sesini dinledi. Akıntı olduğuna göre bir çıkış var demekti. Kan damarlarını düşündü – bir yeraltı su dolaşımı, onu açık havaya ulaştıracak bir akıntı. Hızlanmaya çalıştı. Ama boşuna. Her geçen saniye, karanlık ona daha yoğun, daha derin, daha </span><span class="italik" xml:lang="tr-TR">yakın </span><span class="regular-metin">geliyordu...</span></p>
				<p class="paragraf"><span class="regular-metin">Ciğerleri patlıyordu. Boğazı şişiyordu. Nefessiz kalmanın en büyük tehlikesi solunum refleksinin devreye girmesiydi. Belli bir eşiği geçtikten sonra, koşullar ne olursa olsun solunum sistemi yeniden çalışmaya başlardı.</span></p>
				<p class="paragraf"><span class="regular-metin">Dudaklarını aralayacaktı...</span></p>
				<p class="paragraf"><span class="regular-metin">Soluk almaya...</span></p>
				<p class="paragraf"><span class="regular-metin">Çığlığı ağzının içinde patladı. Göğsünde yeniden bir canlanma hissetti. Gökyüzü. Oksijen. Çığlığı kahkahaya dönüştü. Geriye dönüp baktı, adanın kıyısını gördü, sanki başladığı noktaya geri dönmüştü. Aslında, sularla çevrili kara şeridini </span><span class="italik" xml:lang="tr-TR">alttan</span><span class="regular-metin"> geçmiş ve nehrin fazla derin olmayan diğer tarafına ulaşmıştı.</span></p>
				<p class="paragraf"><span class="regular-metin">Sudan çıktı ve </span><span class="italik" xml:lang="tr-TR">kaiken</span><span class="regular-metin">’i hâlâ elinde tuttuğunu fark etti. Yeniden ormana daldı. Bitkiler, ağaçlar, sarmaşıklar denizin altındaki algler gibi sallanıp duruyordu. Her şey suyla kaplıymış gibi hışırdıyordu. Passan da bu yeşil, sıvı dünyanın içinde eriyordu. Hâlâ suyun içindeymiş gibiydi.</span></p>
				<p class="paragraf"><span class="regular-metin">Ayumi’yi arkadan gördü, öfkeli bir inatla kıyıdaki otları biçmeye devam ediyordu. Onu böyle, tehlikeden habersiz, mutlak üstünlüğünü kaybetmiş bir halde görünce, çılgınca bir coşku hissetti. Özel bir tedbir almadan yaklaştı.</span></p>
				<p class="paragraf"><span class="regular-metin">Beş metre.</span></p>
				<p class="paragraf"><span class="italik" xml:lang="tr-TR">Kaiken</span><span class="regular-metin">’i ona doğru tutuyordu.</span></p>
				<p class="paragraf"><span class="regular-metin">Üç metre.</span></p>
				<p class="paragraf"><span class="regular-metin">Bitkilerin, düşmanın etini parçalayan bir kılıç gibi bedenini yırttığını hissediyordu.</span></p>
				<p class="paragraf"><span class="regular-metin">Bir metre.</span></p>
				<p class="paragraf"><span class="regular-metin">Ayumi arkasını döndü ve kılıcını salladı. Passan son anda geriye doğru sıçradı. Kılıç indi. Passan kan içinde kalmıştı ama hiç acı hissetmiyordu. Ayrıca </span><span class="italik" xml:lang="tr-TR">kaiken </span><span class="regular-metin">de</span><span class="italik" xml:lang="tr-TR"> </span><span class="regular-metin">elinde değildi. Başını kaldırdı: Japon kadın artık kımıldamıyordu, sağ kolu vücuduna dikey bir konumdaydı, kılıç ise yere paraleldi. Şaşkın gibiydi.</span></p>
				<p class="paragraf"><span class="regular-metin">Dudaklarından köpük halinde kan fışkırdı.</span></p>
				<p class="paragraf"><span class="italik" xml:lang="tr-TR">Kaiken</span><span class="regular-metin"> göğsüne, sol memesinin üstüne girmişti. Ayumi kılıcını savurduğu sırada Passan refleks olarak hançeri ona saplamıştı. Genç adam dizlerinin üstüne çöktü ve Ayumi’nin önce sallandığını, sonra da olduğu yere yığıldığını gördü. Kan ağzından, burnundan akmaya devam ediyor ve yağmur suyuna karışıyordu. Kılıcını bıraktı ve ellerini Passan’a doğru uzattı. Passan, Ayumi’nin ellerini tuttu ve aklına onun çocuklarını karnında taşımış olduğu geldi. Onu yere çöktüğü şekilde tuttu: Sırtı dik, kafasını arkaya vermiş, topuklarının üstünde oturmuş halde. </span><span class="italik" xml:lang="tr-TR">Seiza </span><span class="regular-metin">pozisyonu. </span></p>
				<p class="paragraf"><span class="regular-metin">Bakışlarında, hiçbir yağmurun asla yıkayamayacağı, kolay kolay anlaşılmaz o karanlığı seçebiliyordu. Aynı zamanda perçeminin altından, sonsuza dek sürüp gidecek o çocuksu yanı da. Normal koşullarda felaketten kurtarmak isteyeceği terk edilmiş bir kadın. Ayumi’nin bedeni kesilmiş bir ağaç gibi kendini bıraktı. Passan kadının parmaklarını sıktı ama Ayumi bir çamur birikintisinin içine devrildi.</span></p>
				<p class="paragraf"><span class="regular-metin">Passan ayağa kaktı. Hiç düşünmeden cesedin üstünden atladı, patikayı geçti ve yeniden nehre girdi. Ağır ağır karşı kıyıya ulaştı. Gittiği yolun bilincinde olmadan, rasgele ormanın içinde yürümeye başladı. </span></p>
				<p class="paragraf"><span class="regular-metin">Çok uzunmuş gibi gelen bir süre sonunda kumsalı gördü. Naoko hâlâ oradaydı, sırtını kayaya dayamıştı.</span></p>
				<p class="paragraf"><span class="regular-metin">Passan kıyıya vuran dalgaların homurtusunun arasından adaya doğru gelen motorun sesini duydu. Şaşkın bir halde karısına doğru yürüdü ve yanına çöktü. Söyleyecek bir şey bulamadı ama Passan’ın orada bulunmasının tek bir açıklaması olabilirdi zaten: Bir dövüşte iki kişi sağ kalamazdı.</span></p>
				<p class="paragraf"><span class="regular-metin">Naoko doğruldu ve ona sarıldı. Kucaklamanın şiddeti Passan’ı şaşırttı. Aynı zamanda da yıllardan beri görmeye alışkın olmadığı bir yumuşaklık, tatlılık hissetti.</span></p>
				<p class="paragraf"><span class="regular-metin">– </span><span class="italik" xml:lang="tr-TR">İe ni kaerimasyou</span><span class="regular-metin">, diye mırıldandı Naoko.</span></p>
				<p class="paragraf"><span class="regular-metin">Passan Japoncayı hiçbir zaman anlamamıştı, asla da anlamayacaktı. Yine de açıklanamaz bir mucizeyle, bu birkaç sözcüğün anlamını tahmin etti.</span></p>
				<p class="paragraf"><span class="regular-metin">Naoko “Eve dönelim” demişti. Bundan emindi.</span></p>
				<p class="paragraf"/>
				<p class="paragraf para-style-override-7"/>
				<p class="paragraf para-style-override-7"/>
				<p class="resim"><span class="regular-metin"><img alt="1.jpg" class="image" height="38" src="images/1_fmt.jpeg" width="35"/></span></p>
				<p class="resim"/>
			</div>
			<div class="Basic-Text-Frame-1">
				<p class="Basic-Paragraph-1"/>
			</div>
			<div class="Basic-Text-Frame-1">
				<p class="Basic-Paragraph-1"/>
			</div>
			<div class="Basic-Text-Frame-1">
				<p class="Basic-Paragraph-1"/>
			</div>
			<div class="Basic-Text-Frame-1">
				<p class="Basic-Paragraph-1"/>
			</div>
			<div class="Basic-Text-Frame-1">
				<p class="Basic-Paragraph-1"/>
			</div>
			<div class="Basic-Text-Frame-1">
				<p class="Basic-Paragraph-1"/>
			</div>
			<div class="Basic-Text-Frame-1">
				<p class="Basic-Paragraph-1"/>
			</div>
			<div class="Basic-Text-Frame-1">
				<p class="Basic-Paragraph-1"/>
			</div>
			<div class="Basic-Text-Frame-1">
				<p class="Basic-Paragraph-1"/>
			</div>
		</div>
	</body>
</html>