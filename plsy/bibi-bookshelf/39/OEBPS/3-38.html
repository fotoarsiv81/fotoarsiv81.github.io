<html xmlns="http://www.w3.org/1999/xhtml">
	<head>
		<title>3-38.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-38.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-10"><span class="bold" style="font-size:1em;">37</span></p>
				<p class="paragraf"><span class="regular-metin">Her zamanki gibi bodrum katta duş yapabilirdi ama çocukların yakınında olmak istiyordu. Bu durumda Naoko’nun banyosunu kullanmak zorundaydı.</span></p>
				<p class="paragraf"><span xml:lang="tr-TR">Diego’yu çocukların odasının kapısına diktikten sonra eski karısının odasına girmeyi göze aldı. Beş yıl boyunca bu odayı paylaşmışlardı ama artık Naoko burayı tek başına sahiplenmişti. Yatak odası eskiye oranla daha bir Japon tarzıydı. Duvarlara ahşap baskı resimler astığı veya dolapları kimonolarla doldurduğu için değil. </span><span class="italik" xml:lang="tr-TR">Hayır.</span></p>
				<p class="paragraf"><span class="regular-metin">Bundan çok daha duygu yüklü bir şeyler vardı.</span></p>
				<p class="paragraf"><span class="regular-metin">Çok daha etkili.</span></p>
				<p class="paragraf"><span xml:lang="tr-TR">Kırmızı yatak örtüsü. Altın sarısı yastıklar. Turuncu halı. Naoko renkliliği seviyordu ve Paris’in </span><span class="italik" xml:lang="tr-TR">dress code</span><span xml:lang="tr-TR">’unu</span><span class="dipnot-numaras-" xml:lang="tr-TR"><a class="footnote-link" href="#footnote-225-14" id="footnote-225-14-backlink">14</a></span><span xml:lang="tr-TR"> (“herkes siyahlar içinde”) hayata karşı bir savunma, insanların ve düşüncelerin üstünde hüzün verici bir baskı olarak değerlendiriyordu. Bu canlı renkler Doğu’yla gizemli bir bağ oluşturuyordu. Burada ayrıca, Japonya’yı çağrıştıran derli toplu, ağırbaşlı bir şeyler de vardı. Tek bir milimetrekarenin bile boşa harcanmadığı, göz ardı edilmediği, tanımlanması güç bir harmoni. Mekânda ve nesnelerde doğuştan var olan bir tür kibarlık...</span></p>
				<p class="paragraf"><span xml:lang="tr-TR">Passan ikili kanepenin ucuna oturdu ve içgüdüsel olarak başucundaki komodinin çekmecesini açtı. </span><span class="italik" xml:lang="tr-TR">Kaiken</span><span xml:lang="tr-TR"> oradaydı, ekmekağacından siyah kını içinde duruyordu. Naoko’nun onu yanında götürmemiş olmasına şaşırmamıştı – eski Japon şiddetinin ve bağnazlığının sembolü olan bu hediyeden hep nefret etmişti. </span></p>
				<p class="paragraf"><span xml:lang="tr-TR">En şaşırtıcı olansa, iyi bir uyku için gerekli olan “uyku kutusu”nu unutmuş olmasıydı. Uçaklarda verilenlere benzeyen bir </span><span class="italik" xml:lang="tr-TR">eye-pillow</span><span xml:lang="tr-TR">, Quies kulak tıkaçları, bir nemölçer (nem oranı yüzde 40’ın altında olduğunda uyuyamıyordu), bir pusula (yatak daima doğuya dönük olmalıydı), gözleri dinlendirmek için damlalar...</span></p>
				<p class="paragraf"><span class="regular-metin">Bu kutu ve içindekiler onun kişiliğini özetleyen önemli bir göstergeydi: sürekli rahatlık arayışı. Naoko, neredeyse bilimsel bir şekilde iyi uyumanın, iyi yemenin, iyi soluk almanın arayışı içindeydi. Paris’in havasının çok kuru olduğunu ileri sürerek nemlendirme cihazını hep yanında taşırdı. Yosunlarla, tohumlarla, dondurulmuş gıdalarla, sindirim sistemini dengelediğine inandığı tuhaf ürünlerle beslenirdi. Kan dolaşımını etkilememesi için saat bile takmazdı ve biyolojik ritminin en sakin olduğu anda uyanırdı. Bunun ne egoizmle ne de konfor tutkusuyla alakası vardı. Söz konusu olan, dünyayla uyum içinde yaşamaktı. Naoko paradoksal bir biçimde doğa kanunlarına saygı göstermek için tevazuyla kendini dinliyordu. Büyük Bütün’ün içinde mümkün olduğunca fark edilmeden yitip gitmek istiyordu.</span></p>
				<p class="paragraf"><span xml:lang="tr-TR">Cep telefonuna baktı. SMS yoktu. Yalnız geçen bu gece bir işe yaramamıştı. Ayağa kalktı ve banyoya girdi. </span><span class="italik" xml:lang="tr-TR">Naoko’nun tapınağı</span><span xml:lang="tr-TR">. Banyo ikiye bölünmüştü. Modern bir lavabo ile bir duş kabininin bulunduğu ilk bölümün her tarafı karo kaplıydı. İkinci bölümde ise bir yanda yüksek kenarlı dikdörtgen bir gerdel, diğer yanda da sedir ağacından yapılma bir tabureye oturarak kullanılmak üzere tasarlanmış bir duş başlığı göze çarpıyordu.</span></p>
				<p class="paragraf"><span class="regular-metin">Raflara doğru döndü ve saç fırçalarını dikkatle inceledi. XVII. yüzyılın en büyük ressamı Kitagava Utamaro, portrelerindeki saçların rengini daha da koyulaştırmak için çini mürekkebinin üstünden ikinci kez geçerdi. Naoko’nun saçlarının da o ahşap baskıdakilerden aşağı kalır yanı yoktu. Öylesine siyahtı ki, sanki yoğunluğu iyice vurgulamak için tabiatın fırçası iki kez üstünden geçmişti.</span></p>
				<p class="paragraf"><span class="regular-metin">Naoko özenle sıralanmış bakım ürünlerini, güzellik kremlerini de yanına almamıştı. Passan’ın parmakları küçük şişelerin, kutuların üstünde, Naoko’nun dolaplarını açtığında hissettiği aynı kaygıyla gezindi. Olivier, kadın arkadaşlarını sinir etmek için Naoko’nun yüzde yüz doğal olduğunu iddia ederdi. Aslında, hiç bu kadar çok krem, süt, losyon, serum, jel kullanan birini görmemişti. Öyle ki, bunları kullanması bir tapınmayı, bir ibadet ritüelini çağrıştırırdı.</span></p>
				<p class="paragraf"><span xml:lang="tr-TR">Büyülenmişti. Naoko’yu ince zevkin zirvesi olarak görüyordu. Bir tür kendi kendini biçimlendiren bir sanat eseri gibi. Passan, Kenji Mizoguçi’nin, bir ressamın hayatını anlattığı </span><span class="italik" xml:lang="tr-TR">Utamaro o meguru gonin no onna</span><span class="dipnot-numaras-" xml:lang="tr-TR"><a class="footnote-link" href="#footnote-225-15" id="footnote-225-15-backlink">15</a> </span><span xml:lang="tr-TR">filminin başlangıç sahnesini düşünüyordu sürekli. Renkli parlak motiflerle süslü kimonolar giymiş, horoz ibiği gibi kabarık saçları olan, bembeyaz yüzlü görkemli kadınlar, köleleri gibi duran erkeklerin taşıdığı kâğıt şemsiyelerin altında törensel adımlarla yürüyorlardı. Görüntü, özü gereği muhteşemdi.</span></p>
				<p class="paragraf"><span class="regular-metin">Bu önemliydi.</span></p>
				<p class="paragraf"><span class="regular-metin">Ama hepsi bu kadar değildi.</span></p>
				<p class="paragraf"><span class="regular-metin">Düzenli aralıklarla tuhaf bir dans adımı atıyorlardı. Sağ ayaklarıyla, yirmi santimetre yüksekliğindeki nalınlarını sergileyerek yerde yavaşça bir daire çizerken, diğer bacaklarını büküyor, ardından aynı hareketleri yeniden yapmadan önce bir süre duruyorlardı. Bilinmeyen bir periler âlemine ait oyunlar yaparak gizemli eğriler çizen dişi pergeller...</span></p>
				<p class="paragraf"><span class="regular-metin">Çok etkilenen Passan bu tanrısal prenseslerin kim olduklarını ve burada ne tür bir geleneğin tasvir edildiğini öğrenmek için bu görüntüleri Naoko’ya göstermişti. Naoko da üstünkörü cevaplamıştı:</span></p>
				<p class="paragraf"><span xml:lang="tr-TR">– Fahişeler. Yoşivara semtinin </span><span class="italik" xml:lang="tr-TR">oiran</span><span xml:lang="tr-TR">’ları.</span></p>
				<p class="paragraf"><span class="regular-metin">Passan heyecanlanmış ve düşünmekten kendini alamamıştı: Fahişelerinin bile bir Batılı prensesten daha asil olduğu bir ülke; kadın cinsel organının “orası” ifadesiyle belirtildiği ve bir biseksüelden söz edilirken “iki kılıcı” olanla aşk yapmak hoştur denilen bir ülke.</span></p>
				<p class="paragraf"><span class="regular-metin">Passan soyundu, tabancasını lavabonun kenarına koydu ve duşa girdi. Suyun temasıyla gözlerini kapattı. Bir an kendini iyi hissetti. Hatta alçak sesle bir şarkı mırıldanmaya bile başladı. Ama suyun tıpırtısı onu evin diğer kısımlarından soyutluyordu ve Passan bu durumdan hoşlanmıyordu. Buharın içinde var gücüyle sabunlanırken elini çabuk tutmaya ve çocukların kapısının önüne atacağı bir şiltede yatmaya karar verdi.</span></p>
				<p class="paragraf"><span class="regular-metin">Diego’yla birlikte uyuyacaktı.</span></p>
				<p class="paragraf"><span class="regular-metin">Çocukları uykularında koruyan iki bekçi köpeği.</span></p>
				<p class="paragraf"><span class="regular-metin">Birden gözlerini açtı. Pembe bir buharın içinde banyo yapıyordu. Gövdesi kırmızı lekelerle benek benek olmuştu. Ayakları, köpüklenen iğrenç bir su birikintisinin içindeydi. Başını kaldırdı ve duvar karolarının kan sızıntılarıyla lekelenmiş olduğunu gördü.</span></p>
				<p class="paragraf"><span xml:lang="tr-TR">Yaralanmıştı. </span><span class="italik" xml:lang="tr-TR">Aman Tanrım. </span><span xml:lang="tr-TR">Kesinlikle kan işiyordu. Hâlâ duşun altındaydı, bacaklarının arasını eliyle yokladı, baktı, dikkatle inceledi. Bir şey yoktu. Yine de bu kandı, duvarlardan akıyor, zeminde iğrenç bir köpük oluşturuyordu.</span></p>
				<p class="paragraf"><span class="regular-metin">El yordamıyla suyu kapattı, camlı bölmeye çarptı ve sendeleyerek kabinden çıkmayı başardı. Göğsü, karnının altı, kasıkları, kalçası kıpkırmızıydı. Kolunu uzattı, lavaboya tutundu ve doğruldu.</span></p>
				<p class="paragraf"><span class="regular-metin">45’liğini aldı ve gayriihtiyari namluya mermi sürdü.</span></p>
				<p class="paragraf"><span class="regular-metin">Çocuklar.</span></p>
				<p class="paragraf"><span class="regular-metin">Elinde silahıyla koridora fırladı. </span></p>
				<p class="paragraf"><span class="regular-metin">Ne olduğunu anlamayan Diego ağır ağır kenara çekilirken, Passan ihtiyatlı bir şekilde kapıyı açtı.</span></p>
				<p class="paragraf"><span class="regular-metin">Dikkat çekici bir şey yoktu. Shinji ve Hiroki huzur içinde uyuyordu.</span></p>
				<p class="paragraf"><span class="regular-metin">Üstünden akan kanlı sularla banyoya geri döndü, namludaki mermiyi geri çekti, ardından emniyet mandalını kapattı. Şoke olmuştu, aynada yansımasını gördü. Pembe buğu tabakasının arasında, kancaya asılı bir sığır karkasına benziyordu.</span></p>
				<p class="paragraf"><span class="regular-metin">Cep telefonunu buldu. Bir tuşa basarak hafızasında kayıtlı bir numarayı aradı, sonra duvar boyunca yere doğru kaydı ve bacaklarını büktü. Kan, cildini gerginleştirerek pıhtılaşmaya başlamıştı bile.</span></p>
				<p class="paragraf"><span class="regular-metin">– Alo?</span></p>
				<p class="paragraf"><span class="regular-metin">Passan alçak sesle cevap verdi:</span></p>
				<p class="paragraf"><span class="regular-metin">– Fifi? Benim. Gelmen gerekiyor. Hemen.</span></p>
				<p class="paragraf"><span class="regular-metin">– Ama sen bana...</span></p>
				<p class="paragraf"><span class="regular-metin">– Olay yeri incelemeye de haber ver. Bizzat Zacchary’yi istiyorum. Bütün ekibiyle beraber.</span></p>
				<p class="paragraf"><span class="regular-metin">– Kahretsin, neler oluyor?</span></p>
				<p class="paragraf"><span class="regular-metin">– Sivil arabalar gelsin. Tulum yok, tepe lambası yok. Özellikle de siren yok! Anladın mı?</span></p>
				<p class="paragraf"><span class="regular-metin">Telefonu kapattı. Duvara iyice büzülmüştü, dua eden bir Müslüman gibi öne arkaya sallanmakta olduğunu fark etti. Büyük bir dehşet dalgasıyla kuşatılmış olduğunu hissediyordu.</span></p>
				<p class="paragraf"><span class="regular-metin">Duş kabinine korku dolu gözlerle baktı.</span></p>
				<p class="paragraf"><span class="regular-metin">Açık bir yarayı andırıyordu.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-14-backlink" id="footnote-225-14">14</a>. “Giyim yasası” anlamında İngilizce deyim. (ç.n.)</p>
					</div>
					<div class="footnote">
						<p class="dipnot para-style-override-10"><a class="footnote-anchor" href="#footnote-225-15-backlink" id="footnote-225-15">15</a>. Utamaro ve Beş Kadını. (ç.n.)</p>
					</div>
				</div>
			</div>
		</div>
	</body>
</html>