<html xmlns="http://www.w3.org/1999/xhtml">
	<head>
		<title>3-12.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-12.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-12"><span class="bold" style="font-size:1em;">12</span></p>
				<p class="paragraf"><span class="regular-metin">Passan bir saatten beri, Doğumcu cinayetleriyle ilgili dört aydan bu yana sürdürülen soruşturma sırasında toplanmış tanık ifadelerini, zabıtları, otopsi sonuçlarını, bilirkişi raporlarını ve diğer belgeleri ayıklıyordu. Tüm bunlar, en azından beş altı kilo değersiz kâğıt yığını demekti.</span></p>
				<p class="paragraf"><span class="regular-metin">Resmi olarak halefleriyle bağlantıya geçmeden önce kendi soruşturma dosyasını ayırıyordu. Aslında, en önemli belgeleri tarıyor ve onları bir USB’ye aktarıyordu. Aynı zamanda evine –yani ilk kez gideceği Puteaux’daki stüdyosuna– götürmeyi düşündüğü bazı kâğıtların da çıktısını alıyordu.</span></p>
				<p class="paragraf"><span class="regular-metin">– Çuvalladın Passan. Cidden çuvalladın.</span></p>
				<p class="paragraf"><span class="regular-metin">Başını kaldırmadan sesi tanıdı – Marsilya aksanı. Cinayet Bürosu’ndaki üstü, bölüm amiri Michel Lefebvre. Demek onu paylamak için bizzat 36 numaraya gelmişti. Bu neredeyse bir ayrıcalıktı. Olivier öğlene doğru raporunu yazmayı bitirdiği andan beri bu fırçayı bekliyordu. </span></p>
				<p class="paragraf"><span class="regular-metin">Tek kelime etmeden, kâğıtları şömizlere, şömizleri de masasının üstündeki karton kutulara yerleştirmeye devam etti. Arkasında, yazıcı uğulduyordu. Lefebvre’in gidip o tarafa bakmayacağını umut etmekten başka çaresi yoktu.</span></p>
				<p class="paragraf"><span class="regular-metin">– Seninle bir müdahale ekibi bile kurulamaz, değil mi? Sen kendini ne sanıyorsun? Yalnız kovboy mu?</span></p>
				<p class="paragraf"><span class="regular-metin">Passan, takım elbisesiyle çok şık görünen amirine bakmak için başını kaldırdı. Adam bir metre doksan santimden daha uzundu ve takımlarını ısmarlama diktiriyordu. Jölelenmiş, arkaya doğru taranmış gri saçları, Forzieri gömleği ve Milano kravatıyla Lefebvre “şık İtalyan”ı oynuyordu. Boyu bosu iyiydi, sorun suratındaydı: Kaldırım taşı gibi kare şeklindeki yüzü, paralı askerlerin kaslı hatlarına sahipti. Yüzü, Giorgio Armani’ninkinden çok General Patton’ınkini andırıyordu.</span></p>
				<p class="paragraf"><span class="regular-metin">Tombullaşmıştı, ama alnındaki bıçak yarası tüm meslek yaşamını bir masanın ardında geçirmediğinin kanıtıydı. Olivier biliyordu: Sol böğründe, çok daha uzun başka bir yara izi daha vardı. Lefebvre, kendi aforizmalarından birinin canlı, somut bir örneğiydi: “Bir insanın gerçeği tıpkı bir dövme gibidir: Onu ya yatakta ya da morgda görürsünüz.”</span></p>
				<p class="paragraf"><span class="regular-metin">Passan kâğıtlarını toplamayı sürdürürken sordu:</span></p>
				<p class="paragraf"><span class="regular-metin">– Soruşturmayı kim üstlendi?</span></p>
				<p class="paragraf"><span class="regular-metin">– Levy.</span></p>
				<p class="paragraf"><span class="regular-metin">– Levy mi? O, 36 numaranın en kirli polisi!</span></p>
				<p class="paragraf"><span class="regular-metin">– Tecrübeli.</span></p>
				<p class="paragraf"><span class="regular-metin">– Doğru, suç konusunda tecrübeli olduğu kesin.</span></p>
				<p class="paragraf"><span class="regular-metin">Uzun zamandan beri Jean-Pierre Levy’yi tanıyordu. Herif kumar borçlarının ve ödenmemiş nafakaların altında eziliyordu. Özel hayatında olduğu gibi hipodromlarda da hiçbir zaman doğru ata oynamamıştı. Birçok kere doğrudan veya dolaylı olarak rüşvet almakla suçlanmıştı. İçişleri Bakanlığı’nın açtığı soruşturma birden yön değiştirmiş ama hiç kimse bunu yutmamıştı. Mühür altına alınmış malların hırsızlığı, uyuşturucu kaçakçılığı, üstü kapalı şantajlar, gizli pazarlıklar...</span></p>
				<p class="paragraf"><span class="regular-metin">Lefebvre odanın içinde ağır adımlarla dolaşıyordu. Masanın önünde durdu ve yan yana dizilmiş karton kutuları işaret etti. Etrafa pahalı bir parfüm kokusu yayıyordu.</span></p>
				<p class="paragraf"><span class="regular-metin">– Bunlar ne?</span></p>
				<p class="paragraf"><span class="regular-metin">– Doğumcu’nun soruşturma dosyası.</span></p>
				<p class="paragraf"><span class="regular-metin">– Çok güzel. Levy’nin adamları dosyayı almaya gelecek.</span></p>
				<p class="paragraf"><span class="regular-metin">Passan iki elini üst üste yığılı kâğıtların üzerine koydu:</span></p>
				<p class="paragraf"><span class="regular-metin">– Hayvan serbest kaldı Michel. Onu yeniden enselemek çok zor olacak.</span></p>
				<p class="paragraf"><span class="regular-metin">– Kimin hatası?</span></p>
				<p class="paragraf"><span class="regular-metin">– O gece yaptığımız, bir suçüstüydü. Gerçek bu. Elimizde onu suçlamak için oldukça fazla kanıt vardı. Calvini soğukkanlı bir adam ve...</span></p>
				<p class="paragraf"><span class="regular-metin">– Calvini kendi kıçını kolluyor. Eğer başka biri Guillard’ı kıstırmış olsaydı, durum çok farklı olurdu. Ama dümende sen olunca bu imkânsız.</span></p>
				<p class="paragraf"><span class="regular-metin">– Bu işten bıktım.</span></p>
				<p class="paragraf"><span class="regular-metin">Lefebvre, güneyli aksanını daha da belirginleştiren babacan bir ses tonuyla konuştu:</span></p>
				<p class="paragraf"><span class="regular-metin">– Bu işin peşini bırak dostum. Telefonum hiç susmuyor. Politikacılar İçişleri Bakanlığı’nın teleksini almış. Hepsi aklını kaçırmış gibi. Senin şu dün geceki boğa güreşin, onların ihtiyacı olan en son şeydi. Büyük yankılar uyandıracak bir hareket bekliyorlardı ama sen onlara kalleşçe bir darbe indirdin. Bravo! Guillard’ın ve avukatlarının çenelerini kapalı tutması için dua etmekten başka çare yok. Ve tabii medyanın bizi unutması için de.</span></p>
				<p class="paragraf"><span class="regular-metin">– Onlara kellemi vermekten başka çareniz yok.</span></p>
				<p class="paragraf"><span class="regular-metin">Bölüm amiri osuruğu andıran bir sesle hafifçe güldü:</span></p>
				<p class="paragraf"><span class="regular-metin">– Mağduru oynama Passan. Seni koruyoruz, bunu biliyorsun. (Yeniden sırıttı.) Aslında fazla seçme şansımız yok. Bunu da biliyorsun. Diğer davalarda ne durumdasın?</span></p>
				<p class="paragraf"><span class="regular-metin">Olivier devam eden diğer soruşturmalarını hatırlamaya çalıştı. Hepsinden bayağı kopmuş olduğunu anladı. İşinden ve kendinden uzaklaşmıştı. Ağzında bir şeyler geveledi.</span></p>
				<p class="paragraf"><span class="regular-metin">– Eğer işini kaybetmek istemiyorsan, dedi Lefebvre, ayağını denk al. Milletin canını sıkmakta inat edersen, kendini üniformayla Boulogne Ormanı’nda devriye gezerken bulursun. Umut edebileceğin tek şey de dişsiz travestilere kendini emdirmek olur.</span></p>
				<p class="paragraf"><span class="regular-metin">Arkasını döndü ve odadan çıkarken kâğıt öğütücüsünün elektrik kablosunu söküp attı.</span></p>
				<p class="paragraf"><span class="regular-metin">– Ne yapıyorsun?</span></p>
				<p class="paragraf"><span class="regular-metin">– Seni şeytana kapılmaktan koruyorum. Bakarsın Levy’yi bazı kanıtlardan mahrum bırakmak istersin.</span></p>
				<p class="paragraf"><span class="regular-metin">– Bu benim tarzım değil. Yardım etmek için elimden geleni yapacağım...</span></p>
				<p class="paragraf"><span class="regular-metin">– Hiçbir şey yapmayacaksın, bunu biliyorsun. Zaten kendin için dosyanın kopyasını çıkarmaya çoktan başladın bile. Aptallık yapmayı bırak, lanet olsun. Bunu sana hangi lisanda söylemek gerekiyor?</span></p>
				<p class="paragraf"><span class="regular-metin">Lefebvre odadan çıkınca, Passan kapıyı kilitledi ve yazıcıdan çıktı alma işine geri döndü. Bu yeni ofislerde tahammül edemediği bir ayrıntı vardı: Duvarlar camdı. Çalışanlar, diğerlerinin bakışlarına maruz kalan akvaryumdaki balıktan farksızdı. Amiri haklıydı. Bir aptallık daha yapmış ve ciddi bir başarısızlığa uğramıştı. Boşanma olayının tam ortasındaydı, gerçekten de bunun sırası değildi. Yeniden düzene girmeli ve örnek bir tavır sergilemeliydi. Aklına Nietzsche’nin bir sözü geldi: “Basit bir hayatın mı olsun istiyorsun? Sürüye yakın dur ve orada kendini unut.”</span></p>
				<p class="paragraf"><span class="regular-metin">Motive olmak için, meşhur görev duygusundan, ülkesine olan bağlılığından medet umdu. Baş harfleri büyük yazılan şu kavramlardan: Düzen, Cumhuriyet, Vatan. Ama en ufak bir enerji alamadı. Tam tersine, tüm bunlar ona, tuhaf bir şekilde içtenlikten uzak, içi boş şeyler gibi geliyordu.</span></p>
				<p class="paragraf"><span class="regular-metin">Yazıcıya eğildi, çıkan diğer kâğıtları aldı, birkaç satır okudu ve bu kez o motivasyonu hissetti.</span></p>
				<p class="paragraf"><span class="regular-metin">Doğumcu: Passan’ın yakıtı oydu.</span></p>
				<p class="paragraf"><span class="regular-metin">Bu akşamdan itibaren, ona başka bir cepheden saldırıya geçme imkânı verecek yeni bir zayıf nokta, yeni bir ayrıntı bulmak için her tutanağı yeniden okuyacaktı.</span></p>
				<p class="paragraf"><span class="regular-metin">Aslında bu sayfaları yeniden gözden geçirmeye ihtiyacı yoktu. Hepsini ezbere biliyordu.</span></p>
				<p class="paragraf"><span class="regular-metin">Ön yüzünde soruşturma verileri vardı, arka yüzünde de Doğumcu’nun hayatının coşkulu bir bölümü.</span></p>
			</div>
		</div>
	</body>
</html>