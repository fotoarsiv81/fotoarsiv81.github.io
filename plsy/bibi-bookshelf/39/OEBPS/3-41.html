<html xmlns="http://www.w3.org/1999/xhtml">
	<head>
		<title>3-41.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-41.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-13"><span class="bold" style="font-size:1em;">40</span></p>
				<p class="paragraf"><span class="regular-metin">Yarım saat sonra Rosny-sous-Bois’daki kapalı bir otoparka varmıştı. Burası, amyant sökme işlemi yapılması için karar alındıktan sonra terk edilmiş bir yerdi, ancak bu karar sürekli ertelenmekteydi. Sahipleri tazminat ödemeye mahkûm edilmiş ve otoparktaki arabalar boşaltılmıştı. Yerin altındaki bu yer boş ve zehirliydi, evsizler bile zehirlenmekten korktukları için burayı kullanmıyordu.</span></p>
				<p class="paragraf"><span class="regular-metin">Buraya gelirken sadece tali yolları kullanmış, polis merkezlerinden, sürekli polis gözetiminde olan mahallelerden ve sıcak noktalardan uzak durmuştu. Seine-Saint-Denis onun bölgesiydi. Burada gözü kapalı her yeri bulabilirdi. Bu şehir, bedeninin derinliklerini kızgın bir demirle dağlamıştı. Bu labirentte asla onu kimse takip edemez ve yakalayamazdı.</span></p>
				<p class="paragraf"><span class="regular-metin">Şantajcıyı, ayaklarını bizzat kendisinin bir kaynak makinesiyle zemine raptettiği metal bir sandalyeye bağlamış, sonra da onu uyandırmak için yeni bir iğne yapmıştı. Adamın kendine gelmesini beklerken, içerinin iyice ısınması için havalandırma sistemini sonuna kadar sıcağa ayarladı. Simsiyah duvarlarla ve alçak tavanla bütünleşen pervane uğultusu, dünyanın akkor halindeki çekirdeğine doğru dalışa geçmiş güçlü bir gemiyi çağrıştırıyordu.</span></p>
				<p class="paragraf"><span class="regular-metin">– Neler oluyor?</span></p>
				<p class="paragraf"><span class="regular-metin">Birtakım düzenlemelerle uğraştığından cevap vermedi. İşlemin bu evresinde, düşmanın çıplak olması işin özüydü.</span></p>
				<p class="paragraf"><span class="regular-metin">– Bana ne yaptın?</span></p>
				<p class="paragraf"><span class="regular-metin">Levy sol koluna takılı serumu görmüştü.</span></p>
				<p class="paragraf"><span class="regular-metin">– BANA NE YAPTIN GÖT VEREN?</span></p>
				<p class="paragraf"><span class="regular-metin">Ağır hareketlerle polise yaklaştı ve başıyla tezgâhın üstünde, bir kutunun içinde duran şırınga pompasını işaret etti. Levy pompayı göremiyordu, ama bir akvaryum motoru gibi mırıldayarak çalıştığını duyabiliyordu.</span></p>
				<p class="paragraf"><span class="regular-metin">– Tuzlu bir çözelti, diye bağırdı, makinelerin gürültüsünü bastırmak için. Toparlanman için!</span></p>
				<p class="paragraf"><span class="regular-metin">– Kendini doktor mu sanıyorsun?</span></p>
				<p class="paragraf"><span class="regular-metin">– Hayatımın yarısını hastanelerde geçirdim. Nasıl ki mahkûmlar avukat, deliler psikiyatrsa, ben de doktorum. Mükemmel bir profesyonel deformasyon.</span></p>
				<p class="paragraf"><span class="regular-metin">Levy tutum değiştirdi, karşısındakinin kaçık olduğunu anlamış gibiydi. Sırıtmaya başladı.</span></p>
				<p class="paragraf"><span class="regular-metin">– Beni düzmeye kalkışma ibne.</span></p>
				<p class="paragraf"><span class="regular-metin">– Bu iş için yeterince samimi değiliz.</span></p>
				<p class="paragraf"><span class="regular-metin">Tezgâha doğru yaklaştı ve bir ilkyardım çantasını açtı. İçinde, küçük boyutlu bir otoklav cihazı vardı. Yeni nitril eldivenlerini –latekse karşı alerjisi olduğundan sadece bu modeli tercih ediyordu– taktı. Metal kapağını açınca bir duman bulutunun yükseldiği otoklavın içinden bir şırınga aldı. Ardından çantanın cebinden küçük bir plastik şişe çıkardı, ambalajını yırttı ve iğneyi kauçuk tıpaya batırdı.</span></p>
				<p class="paragraf"><span class="regular-metin">Polis her gürültüde irkiliyordu. Bu hazırlıklardan hiçbir şey anlamıyordu.</span></p>
				<p class="paragraf"><span class="regular-metin">– Ne... ne yapıyorsun?</span></p>
				<p class="paragraf"><span class="regular-metin">– Eldivenler nerede?</span></p>
				<p class="paragraf"><span class="regular-metin">Levy ulur gibi bağırdı:</span></p>
				<p class="paragraf"><span class="regular-metin">– Bana ne yapacaksın göt veren?</span></p>
				<p class="paragraf"><span class="regular-metin">– Eldivenler.</span></p>
				<p class="paragraf"><span class="regular-metin">Polislerin derisi kalın olurdu. Hangi noktaya kadar dayanacaklarını bilmek önemliydi. Şırıngayı doldurma işlemini bitirmek için tam karşısına geçti. Levy tuzağa yakalanmış bir yılan gibi kıvranıyor, inkârcı bir dik kafalılıkla başını sallıyordu.</span></p>
				<p class="paragraf"><span class="regular-metin">Hava kabarcıklarını yok etmek için, büyük bir sükûnetle iğnenin ucundan birkaç damla püskürttü.</span></p>
				<p class="paragraf"><span class="regular-metin">– İğne konusunda ustayım, dedi güçlü bir sesle. Kendime düzenli olarak testosteron iğnesi yapmaya mecburum.</span></p>
				<p class="paragraf"><span class="regular-metin">Levy hıçkıra hıçkıra ağlıyordu. Bunun üzerine, o da “sen” diye hitap etmeye başladı. Öfke ve korkunun iç içe geçtiği, cehennem gibi sıcak bu yerde, artık samimi konuşabilirlerdi.</span></p>
				<p class="paragraf"><span class="regular-metin">– Eldivenler nerede Levy? Beni bir Nazi gibi davranmaya mecbur etme.</span></p>
				<p class="paragraf"><span class="regular-metin">– Git kendini becert! diye bağırdı polis.</span></p>
				<p class="paragraf"><span class="regular-metin">Bir parça pamuk ile antiseptik bir solüsyon aldı. Tutsağın sağ dirseğinin iç tarafına sürdü.</span></p>
				<p class="paragraf"><span class="regular-metin">– Sana bir gelecek sunmak için her şeyi yaptığımı unutma.</span></p>
				<p class="paragraf"><span class="regular-metin">Ona doğru eğildi ve terinin asitli kokusunu soludu. Süreç işliyordu.</span></p>
				<p class="paragraf"><span class="regular-metin">– Kâfuru, diye fısıldadı kulağına. Acı damarlarında oldukça hızlı bir şekilde yayılacak. Yeterince yaşlı değilsen şansın yok demektir. Acı, kanser gibidir. Kurbanın dayanıklılığıyla beslenir.</span></p>
				<p class="paragraf"><span class="regular-metin">– Hayır.</span></p>
				<p class="paragraf"><span class="regular-metin">– Mengele ve ekibi bu maddeyi tutuklulara zerk ediyorlardı.</span></p>
				<p class="paragraf"><span class="regular-metin">– Hayır.</span></p>
				<p class="paragraf"><span class="regular-metin">– Eldivenler nerede?</span></p>
				<p class="paragraf"><span class="regular-metin">– HAYIR!</span></p>
				<p class="paragraf"><span class="regular-metin">İğneyi dirseğinin iç tarafına batırdı.</span></p>
				<p class="paragraf"><span class="regular-metin">– Buradan çıkabilirsin Levy. Auschwitz’deki kardeşlerinin bu şansı yoktu. Aileni düşün! Bunu onlara borçlusun!</span></p>
				<p class="paragraf"><span class="regular-metin">– HAYIR!</span></p>
				<p class="paragraf"><span class="regular-metin">– Eldivenler.</span></p>
				<p class="paragraf"><span class="regular-metin">Şırınganın pistonuna bastı.</span></p>
				<p class="paragraf"><span class="regular-metin">– Bir banka kasasında.</span></p>
				<p class="paragraf"><span class="regular-metin">– Hangi banka?</span></p>
				<p class="paragraf"><span class="regular-metin">– HSBC. Jean-Jaurès Caddesi, 47 numara, 19. Bölge’de.</span></p>
				<p class="paragraf"><span class="regular-metin">– Kasanın numarası?</span></p>
				<p class="paragraf"><span class="regular-metin">– 12B345.</span></p>
				<p class="paragraf"><span class="regular-metin">– Sürekli kullandığın banka mı?</span></p>
				<p class="paragraf"><span class="regular-metin">– O şubeyi değil.</span></p>
				<p class="paragraf"><span class="regular-metin">– Seni tanıyorlar mı?</span></p>
				<p class="paragraf"><span class="regular-metin">– Sadece bir kez gittim. Kasayı açmak için.</span></p>
				<p class="paragraf"><span class="regular-metin">– Ne zaman?</span></p>
				<p class="paragraf"><span class="regular-metin">– Dün akşam, eldivenleri aldığımda.</span></p>
				<p class="paragraf"><span class="regular-metin">Bir şans değerlendirmesi yaptı. Fiziksel olarak polise benziyordu. Onun kimlik kartını kullanarak şansını deneyebilirdi. İğneyi çekti, rahatlamıştı. Levy’nin giysilerini beraberinde getirmişti, eğer düşündüğünü yapıp onları yakmış olsaydı her şey biterdi. Ceketin ceplerini yokladı, cüzdanı buldu. Kimlik kartındaki fotoğraf en az on yıllıktı, ama adam o zamanlarda da keldi. Bu iş yürüyebilirdi. Bir kredi kartının arka yüzünü çevirdi ve imzaya baktı. Sorunsuzca taklit edebilirdi. Hem de sol eliyle.</span></p>
				<p class="paragraf"><span class="regular-metin">Hepsini yerine koydu, sonra tutsağının karşısına dikildi. Sıcaklık dayanılmaz bir hal almıştı. Levy altına kaçırmıştı. Odayı dolduran bok kokusu hoşuna gitti. Bir insanı boğacak seviyeye ayarlanmış klima sayesinde şantajcı kelimenin tam manasıyla kendi boku içinde geberip gidecekti.</span></p>
				<p class="paragraf"><span class="regular-metin">Bir metre yüksekliğinde bir açıklık oluşturacak şekilde demir kepengi kaldırdı.</span></p>
				<p class="paragraf"><span class="regular-metin">– Nereye gidiyorsun?</span></p>
				<p class="paragraf"><span class="regular-metin">– Verdiğin bilgileri teyit etmeye.</span></p>
				<p class="paragraf"><span class="regular-metin">– Beni burada bırakma...</span></p>
				<p class="paragraf"><span class="regular-metin">Işığı söndürdü. Elinde ilkyardım çantası ile polisin giysileri vardı. Eldivenlerini çıkarmamıştı. Klimanın uğultusu karanlıkta sanki biraz daha güçlenmişti. </span></p>
				<p class="paragraf"><span class="regular-metin">– Birkaç saat içinde dönmüş olurum! diye bağırdı. Eğer eldivenleri alabilirsem senin durumu gözden geçiririz. Yok eğer eldivenleri alamazsam, başka bir tercihte bulunmam gerekecek.</span></p>
				<p class="paragraf"><span class="regular-metin">– Bu... bu sıcak da neyin nesi?</span></p>
				<p class="paragraf"><span class="regular-metin">– Terlemen gerekiyor. Sana verdiğim anestezi maddesini vücudundan atmam lazım.</span></p>
				<p class="paragraf"><span class="regular-metin">Kepengi indirdi ve arabasına kadar hızlı adımlarla yürüdü. Saat 07.30’du. Her şey yolunda gitmişti. Neuilly’ye gitmek, Inkermann Bulvarı’na park etmek, arka taraftan bahçeleri geçmek ve hep kullandığı gizli yoldan inine ulaşmak için yarım saati vardı.</span></p>
				<p class="paragraf"><span class="regular-metin">Kontak anahtarını çevirdi ve arabanın klimasını en düşüğe ayarladı. Serin hava iyi gelmişti, birkaç saniye boyunca gözlerini kapattı, sonra lastikleri öttürerek hareket etti. Eve varınca güzel bir duş yapacak, ardından yakın korumasının gözetimi altında, şoförünün kullandığı E serisi Mercedes’ine binmek için saatin dokuz olmasını bekleyecekti.</span></p>
				<p class="paragraf"><span class="regular-metin">Yeni bir gün başlayacaktı.</span></p>
				<p class="paragraf"><span class="regular-metin">Bu kaygısızlığı onu şaşırtıyordu. Aslında, Levy’yle olan tüm bu hikâye tali bir sorundu. Önemli olan Düşman’la mücadelesiydi.</span></p>
				<p class="paragraf"><span class="regular-metin">Bir çatışma, ama aynı zamanda da bir yakınlaşma...</span></p>
				<p class="paragraf"/>
			</div>
		</div>
	</body>
</html>