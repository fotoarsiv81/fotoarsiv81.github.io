<html xmlns="http://www.w3.org/1999/xhtml">
	<head>
		<title>3-80.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-80.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-22"><span class="bold" style="font-size:1em;">78</span></p>
				<p class="paragraf"><span class="italik" xml:lang="tr-TR">Zaman benimle.</span></p>
				<p class="paragraf"><span class="regular-metin">Passan şehri ele geçiren kıyametle etkileşim içinde olduğunu hissediyordu. Muson yağmuru gibi hiç durmayacakmış gibi aralıksız yağan bir sağanak vardı. Koyu renkli bulutlar gökyüzünü parçalara ayırıyor ama sokakları, ruhları kaplayan gri örtünün arasından zorlukla görülüyordu.</span></p>
				<p class="paragraf"><span class="regular-metin">Fifi arabayı son hızla sürüyordu, tepe lambasının ışığı, fırtınanın içinde parlak cam parçaları gibi dağılıyordu. Passan, Fifi’nin sireni çalıştırıp çalıştırmadığının bile farkında değildi, sadece fırtınanın gürültüsünü işitiyordu. Mont-Valérien tepelerine vardıklarında içinden bir dua mırıldandı. Bu yağmurun villanın maruz kaldığı aşağılamaları yok etmesi için. Suyun günahlarını temizlemesi için. Umudunu kaybetmeyecekti.</span></p>
				<p class="paragraf"><span class="regular-metin">Sadece soruşturma konusunda değil. Çocukları, evi, belki de yuvası için...</span></p>
				<p class="paragraf"><span class="regular-metin">– </span><span class="regular-metin">Beş dakikaya ihtiyacım var, dedi, evin önünde durduklarında.</span></p>
				<p class="paragraf"><span class="regular-metin">Arabadan iner inmez fırtına onu içine çekti. Bahçe kapısının uzaktan kumandasını çalıştırdı ve koşarak çimenlik alanı geçti. Villaya girdiğinde, üstünden sular sızan, tükenmiş bir insan enkazından başka bir şey değildi. Yine de kendinde ayakkabılarını çıkaracak gücü buldu.</span></p>
				<p class="paragraf"><span class="regular-metin">Doğruca bodruma indi. Valizini Puteaux’daki stüdyosunda hazırlamak daha mantıklıydı ama o yuvasına gelmeyi tercih etmişti. Üstelik pasaportu ile yıllardır her olayı, olan biten her şeyi kaydettiği ajandalarının durduğu ayakkabı kutusunu da burada unutmuştu.</span></p>
				<p class="paragraf"><span xml:lang="tr-TR">Kendisini ilgilendiren belgeleri aldı ve ceketinin cebine koydu. Bir spor çantasının içine birkaç parça giysi ile tuvalet çantasını tıktı. Şıklığını ve gömleklerin buruşacak olmasını düşünmenin sırası değildi. Üzerine yapışmış ıslak giysileri hareketlerini engelliyordu. Burun delikleri tanıdık kokularla dolmuştu: nemli çamaşır ve ıslak asfalt kokuları. Mesleğinin kokusu. </span><span class="italik" xml:lang="tr-TR">O bunu seviyordu.</span></p>
				<p class="paragraf"><span class="regular-metin">Yukarı çıktı, evin içindeki yankı onu şaşırtmıştı. Sanki yağmur damlaları aynı anda her yere çarpıyordu. Eşyalar, boş evde bu yankılanmayla özgürce hareket ediyor gibiydi. Sıvı gölgeler, yeraltı su hayaletleri gibi dolanıyordu. Sanki bir tapınaktaydı, oysa evi onun üstünde hiçbir zaman bu denli etkili olmamıştı. Kendini Lenin’in mozolesindeymiş gibi hissediyordu.</span></p>
				<p class="paragraf"><span class="regular-metin">Kapının önünde aklına bir şey takıldı. Çantasını yere bıraktı ve basamakları dörder dörder tırmanarak üst kata çıktı. Naoko’nun odasına girdi, başucundaki komodinin çekmecesini açtı.</span></p>
				<p class="paragraf"><span class="italik" xml:lang="tr-TR">Kaiken</span><span xml:lang="tr-TR"> orada değildi.</span></p>
				<p class="paragraf"/>
			</div>
		</div>
	</body>
</html>