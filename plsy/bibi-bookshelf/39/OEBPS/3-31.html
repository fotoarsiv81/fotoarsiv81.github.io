<html xmlns="http://www.w3.org/1999/xhtml">
	<head>
		<title>3-31.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-31.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-3"><span class="bold" style="font-size:1em;">30</span></p>
				<p class="paragraf"/>
				<p class="paragraf"><span class="regular-metin">Naoko bir polisin hayatını paylaşmaktan, bu şiddet ve suç dolu dünyaya çok yakın olmaktan her zaman endişe duymuştu. Bununla birlikte, on yıl boyunca kayda değer önemli bir şey olmamıştı. Ama bugün, tam da ayrılmaya karar verdikleri sırada o çok korktuğu felaket meydana gelmişti. Fransızlar buna “kaderin cilvesi” diyordu.</span></p>
				<p class="paragraf"><span class="regular-metin">Villette Kapısı’ndaki Ourcq Kanalı boyunca uzanan banklardan birine oturmuştu. Güneş vardı, ama kışın hâkimiyetinden yeni çıkmış, nekahet dönemini yaşıyormuş gibi zayıftı. Ayaküstü bir öğle yemeği yemek için Sandrine’i bekliyordu. Arkadaşı hâlâ onu dinleyecek kadar kibardı. Ama başka kiminle konuşabilirdi ki?</span></p>
				<p class="paragraf"><span class="regular-metin">Gece gözünü kırpmamıştı. Kapısının önünde nöbet tutan iki polisle, villada yalnızdı. Odasına kapanmış, sürekli olarak buzdolabındaki hayvanın korkunç görüntüsünü hatırlayarak gündoğumunu beklemişti. Bunun anlamı neydi? Kim öç almak için böyle bir yola başvururdu?</span></p>
				<p class="paragraf"><span class="regular-metin">Passan, her zamanki gibi, ona hiç açıklama yapmamıştı. Ama belki, onun da bu konuda en ufak bir fikri yoktu. Aklına bir sürü senaryo geliyordu. Hapisten yeni çıkmış bir uyuşturucu baronu, eroin zerk ederek maymunu öldürmüş ve ölüm mesajı bırakmak için de buzdolabına koymuştu. Veya bir seri katil, kaçık bir tahnitçi, onu ve çocuklarını huzursuz etmek için gizlice evlerine girmişti. Ya da çılgınca estetik ameliyatlar yaparken birçok kadını öldüren bir doktor eskisi, şimdi de onun yüzünü tanınmaz hale getirmek için geri dönmüştü...</span></p>
				<p class="paragraf"><span class="regular-metin">Etrafındaki rıhtım boştu. Su simsiyahtı. Arada bir, asla yakalayamayacakları umutsuz bir şeyin, sonsuz gençlik hayalinin peşinde koşan joggingciler geçiyordu. Uzakta, Géode’un kubbesi tıraşlanmış devasa bir bilye gibi parlıyordu. Bilim ve Sanayi Sitesi, bir gizemi barındıran bir ibadet yeri gibi gökyüzünü kesiyordu.</span></p>
				<p class="paragraf"><span class="regular-metin">Bu manzara ona, ailesiyle birlikte gittiği New York Müzesi’nde gördüğü ve onu allak bulak eden, Giorgio De Chirico’nun ilk yapıtlarını hatırlatıyordu. Bir elkitabında, ressamın eserlerinde insanın yalnızlığını, rüyanın gizemini, hiçliğin metafiziğini yansıttığını okumuştu. Hiçbir şey anlamamıştı. Onun ülkesinde yalnızlık yoktu. Yılbaşının ertesi günü dışında, Tokyo’da veya Osaka’da boş bir sokak bulmak imkânsızdı. Ve bir de ruhlar vardı. Ne Şintocuydu ne de Budacı ama dünyada görünmez güçlerin bulunduğuna inanmıştı. Gerçeğin üstyapısını oluşturan ve evrene tutarlılık kazandıran tanrısal güçler.</span></p>
				<p class="paragraf"><span class="regular-metin">Güneşe rağmen oturduğu bankta titriyordu. Gözünün önüne kahverengi etin ölü gözleri, küçük dişleri geliyordu. Retinasının derinliklerine işleyen bu görüntü, şu anda izlediği manzarayı kapatıyordu.</span></p>
				<p class="paragraf"><span xml:lang="tr-TR">Aslında hiç şaşırmamıştı. Bu cezayı hak etmişti. Hakkı olmayan bir mutluluğu çalmıştı. Babası onu uyarmıştı: Bir </span><span class="italik" xml:lang="tr-TR">gaijin</span><span xml:lang="tr-TR">’le</span><span class="dipnot-numaras-" xml:lang="tr-TR"><a class="footnote-link" href="#footnote-225-12" id="footnote-225-12-backlink">12</a> </span><span xml:lang="tr-TR">evlenmek doğaya aykırıydı. Annesi de onu başka sebeplerle uyarmıştı: Bu evlilik </span><span class="italik" xml:lang="tr-TR">onun</span><span xml:lang="tr-TR"> doğasına aykırıydı. Evlilikleri kötüye gitmeye başladığında, Naoko neredeyse rahatlamıştı. Beklediği hikmet nihayet gerçekleşiyordu. </span><span class="italik" xml:lang="tr-TR">Haram maldan hayır gelmez...</span></p>
				<p class="paragraf"><span class="regular-metin">– Selam!</span></p>
				<p class="paragraf"><span class="regular-metin">Sandrine, elini asabi bir tavırla sallayarak ona doğru yaklaşıyordu. Gitgide daha zevksiz giyinmeye başlamıştı. Basma bir tunik, çok bol ve kısa bir kot pantolon, devrik yaka bol bir ceket. Aşırı makyajlı, soluk bir yüz. Hasır bir şapka altında ezilmiş saçlar. Kulağının arkasında da bir çiçek... Hiç hoş durmayan ve öğrencilerinin gülüşmelerine yol açan tuhaflıklar. Sandrine “hippi modasını yeniden canlandırmak” istiyor ama bir bostan korkuluğuna benziyordu.</span></p>
				<p class="paragraf"><span class="regular-metin">Naoko ayağa kalktı. Her zamanki gibi Sandrine onu yanaklarından dört kez öptü. Naoko bundan tiksiniyordu. Sandrine ter ve misk kokuyordu. Hareketleri beceriksiz, kaba, neredeyse kaygı vericiydi. Ama bir şekilde, tüm bunlar Naoko’nun yüreğine su serpiyordu. Bu tuhaf kadın onun koruyucu meleğiydi.</span></p>
				<p class="paragraf"><span class="regular-metin">Uyandıktan sonra onu üç kez telefonla aramıştı. İlki çocukların gece iyi uyuyup uyumadıklarını öğrenmek için. İkincisi okula rahat gidip gitmediklerini teyit etmek için. En nihayet de bu “kriz buluşması”nı teklif etmek için.</span></p>
				<p class="paragraf"><span class="regular-metin">– Buraya kadar geldiğin için çok iyisin, dedi Sandrine, şapkasını düzeltirken.</span></p>
				<p class="paragraf"><span class="regular-metin">– Dalga mı geçiyorsun? Bana hâlâ vakit ayırdığın için asıl sen çok naziksin.</span></p>
				<p class="paragraf"><span xml:lang="tr-TR">Arkadaşı, alevlerin arasından fırlayan bir itfaiyeci gibi gülümsedi. </span><span class="italik" xml:lang="tr-TR">Bana teşekkür etmeyin, bu benim işim.</span></p>
				<p class="paragraf"><span class="regular-metin">– Yeni bir haber var mı?</span></p>
				<p class="paragraf"><span class="regular-metin">Naoko “bir şey yok” anlamında başını salladı.</span></p>
				<p class="paragraf"><span class="regular-metin">– Yürüyelim mi?</span></p>
				<p class="paragraf"><span class="regular-metin">Kol kola girerek, hiç konuşmadan birkaç adım attılar. Sonunda, Naoko tedirginliğini, bastırılamaz iç sıkıntısını ortaya döktü.</span></p>
				<p class="paragraf"><span class="regular-metin">– Dert etme, diye onu rahatlatmaya çalıştı Sandrine. Olive bunu halledecektir.</span></p>
				<p class="paragraf"><span class="regular-metin">– Hiçbir şey söylemiyor, dedi Naoko, başı öne eğik bir halde. Hiçbir zaman söylemedi.</span></p>
				<p class="paragraf"><span class="regular-metin">– Sen hiç öğrenmek istemedin ki. İşinden bahsetmesini yasaklayan sensin...</span></p>
				<p class="paragraf"><span class="regular-metin">Naoko istemeye istemeye gülümsedi. Sandrine onların hikâyesini çok iyi biliyordu. Haklıydı; şu sessizlik duvarını bizzat Naoko örmüştü.</span></p>
				<p class="paragraf"><span class="regular-metin">– Bu saldırı büyük olasılıkla onun işiyle alakalı, diye devam etti Sandrine. Soruşturmasını yapacak ve bunu yapan pisliği yakalayacaktır. Ama senin villadan ayrılman gerekiyor.</span></p>
				<p class="paragraf"><span class="regular-metin">– Ben de öyle yapıyorum. Bugünden itibaren, bayrağı o devralıyor.</span></p>
				<p class="paragraf"><span class="regular-metin">– Bayrağı mı?</span></p>
				<p class="paragraf"><span class="regular-metin">– Çocuklarla o kalacak.</span></p>
				<p class="paragraf"><span class="regular-metin">Sandrine hayal kırıklığına uğramış gibiydi:</span></p>
				<p class="paragraf"><span class="regular-metin">– Bu akşam bende kalmayacaklar mı?</span></p>
				<p class="paragraf"><span class="regular-metin">– Hayır. En azından onunla bu konuda mutabıkız. Tehdide boyun eğmeyeceğiz.</span></p>
				<p class="paragraf"><span class="regular-metin">– Bende mi kalacaksın?</span></p>
				<p class="paragraf"><span class="regular-metin">Naoko nedensiz yere yalan söyledi:</span></p>
				<p class="paragraf"><span class="regular-metin">– Hayır, teşekkür ederim. Ofisin yakınlarında bir otel buldum. Bu günlerde işe erken gitmem gerekiyor.</span></p>
				<p class="paragraf"><span class="regular-metin">Sandrine devam etti:</span></p>
				<p class="paragraf"><span class="regular-metin">– Demek meşaleyi Olive devralıyor ve savaş devam ediyor, öyle mi?</span></p>
				<p class="paragraf"><span class="regular-metin">– Kesinlikle. Savaşacağız.</span></p>
				<p class="paragraf"><span class="regular-metin">Bilim Sitesi’ni kanalın diğer tarafına bağlayan köprünün ayağına gelmişlerdi.</span></p>
				<p class="paragraf"><span class="regular-metin">– Bir şeyler atıştırmak ister misin? diye coşkuyla sordu Sandrine.</span></p>
				<p class="paragraf"><span class="regular-metin">– Hayır. Aç değilim. Ama sen istiyorsan, gidebiliriz... </span></p>
				<p class="paragraf"><span class="regular-metin">Köprünün altında yürümeye başladılar. Kıyı hâlâ boştu. Tozlu ışıkta, köprünün bembeyaz taşı simsiyah sularla büyük bir tezat oluşturuyordu. Manzaranın ışıldayan bir sertliği vardı.</span></p>
				<p class="paragraf"><span class="regular-metin">– Olive’in şüphelendiği biri var mı?</span></p>
				<p class="paragraf"><span class="regular-metin">– Bana tek kelime etmediğini sana söyledim. Zaten aylardan beri hiç konuşmuyoruz. Bu olay da hiçbir şeyi değiştirmedi.</span></p>
				<p class="paragraf"><span class="regular-metin">Sandrine onu yavaş yavaş suyun kıyısına doğru itiyordu. Naoko her zamanki gibi bunu fark etmişti. Yürümeye başladıkları andan itibaren, Naoko’nun koluna asılıyor ve bir yengeç gibi yan yan yürüyordu.</span></p>
				<p class="paragraf"><span class="regular-metin">– Ona güvenmen gerekiyor. O bir polis. Bu onun işi.</span></p>
				<p class="paragraf"><span class="regular-metin">– Kesinlikle.</span></p>
				<p class="paragraf"><span class="regular-metin">– Kesinlikle ne?</span></p>
				<p class="paragraf"><span class="regular-metin">Naoko devam etmeden önce tereddüt etti. Bütün gece bu varsayımı düşünmemeye çalışmıştı. En kötüsüydü, ama diğerlerine göre en akla yatanıydı.</span></p>
				<p class="paragraf"><span class="regular-metin">– Ya oysa?</span></p>
				<p class="paragraf"><span class="regular-metin">Sandrine durdu, pirelenmişti:</span></p>
				<p class="paragraf"><span class="regular-metin">– Nasıl oysa?</span></p>
				<p class="paragraf"><span class="regular-metin">– Beni korkutmaya kalkışan kişi.</span></p>
				<p class="paragraf"><span class="regular-metin">– Hasta mısın, nesin?</span></p>
				<p class="paragraf"><span class="regular-metin">– Kapıda zorlama yok. Köpek havlamadı. Davetsiz misafir tanıdık biri.</span></p>
				<p class="paragraf"><span class="regular-metin">– Neden böyle bir şey yapsın ki?</span></p>
				<p class="paragraf"><span class="regular-metin">– Bilmiyorum. Yakınlaşmamız için. Hayali bir düşmana karşı birlikte mücadele etmemiz için.</span></p>
				<p class="paragraf"><span class="regular-metin">– Artık boşanmak istemiyor mu?</span></p>
				<p class="paragraf"><span class="regular-metin">Naoko cevap vermedi. Boşanmaları konusunda Passan’ın en ufak şüphesi yoktu. Belki de, tam tersine, Naoko kendi ikilemini dile getiriyordu. Ne durumda olduğunu, ne düşündüğünü artık bilmiyordu.</span></p>
				<p class="paragraf"><span class="regular-metin">– İyice saçmalamaya başladın, dedi Sandrine. Olive’in kim olduğunu unuttuğunu sanacaklar.</span></p>
				<p class="paragraf"><span class="regular-metin">Naoko yeniden yürümeye başladı. Bu korkusunu yüksek sesle dile getirmesi bile onu rahatlatmıştı. Zaten birkaç saniye boyunca bu söylediğine o da inanmamıştı. Sonra ona tebelleş olan şüphe yeniden geri döndü...</span></p>
				<p class="paragraf"><span class="regular-metin">– O bir polis, diye ısrarını sürdürdü Naoko. Şiddetten, güç sergilemekten başka bir şey bilmiyor.</span></p>
				<p class="paragraf"><span class="regular-metin">– Yani?</span></p>
				<p class="paragraf"><span class="regular-metin">– Sokaklarda geçirdiği onca yıl onun akıl sağlığını bozmuş olabilir mi diye düşünüyorum... Ben... ben...</span></p>
				<p class="paragraf"><span class="regular-metin">Dün geceden beri onu boğan gerilimi serbest bırakarak ağlamaya başladı. Sandrine onu omuzlarından tuttu, kendine çevirdi ve kollarının arasına aldı.</span></p>
				<p class="paragraf"><span class="regular-metin">– Yavrum, sana iyice saçmaladığını söylemek zorundayım.</span></p>
				<p class="paragraf"><span class="regular-metin">Naoko onun kollarından kurtuldu, gözyaşlarını kuruladı. Yeniden kıyı boyunca yürümeye başladılar. Açık renkli taş, karanlık kanal, Sandrine’in onu yana doğru iteklemesi... Tüm bunlar ona tiksinti veriyordu. Bir anda uyumak, bilincini yitirmek istedi.</span></p>
				<p class="paragraf"><span class="regular-metin">– Düşünüyorum da... diye mırıldandı Naoko. Onu tanıdığımda siz birlikteydiniz, değil mi?</span></p>
				<p class="paragraf"><span class="regular-metin">– Hayır. Çoktan bitmişti.</span></p>
				<p class="paragraf"><span class="regular-metin">– Seninleyken nasıldı?</span></p>
				<p class="paragraf"><span class="regular-metin">– Sadece bir flörttü. Üzerinde konuşacak bir şey yok. Sen onun hayatının aşkısın.</span></p>
				<p class="paragraf"><span class="regular-metin">Naoko bir baş hareketiyle bunu reddetti:</span></p>
				<p class="paragraf"><span class="regular-metin">– Hayır. Tüm bunlar çok geride kaldı.</span></p>
				<p class="paragraf"><span class="regular-metin">– Anladım. Ama bu kahrolası iş hallolana kadar birbirinize destek olmak zorundasınız...</span></p>
				<p class="paragraf"><span class="regular-metin">Naoko burnunu çekti, bir kâğıt mendil çıkardı ve gülümsedi. Sandrine, şen şakrak davranışları ve düzensiz el kol hareketleriyle, şimdiye kadar hiç olmadığı kadar iyi niyet doluydu. Oysa güya soğuk ve ihtiyatlı olan Naoko, saçma sapan bir düşüncenin hemen peşine takılıyordu. </span></p>
				<p class="paragraf"><span class="regular-metin">Bu kez Sandrine’e sarılan o oldu. Burun deliklerine dolan misk kokusu, ona neredeyse hayvani bir teselli kaynağı oldu.</span></p>
				<p class="paragraf"><span class="regular-metin">– Sen olmasaydın ne yapardım, bilmiyorum...</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-12-backlink" id="footnote-225-12">12</a><span class="char-style-override-8">.</span><span class="char-style-override-8"> </span><span class="char-style-override-9">“Yabancı” anlamına gelen Japonca sözcük. (ç.n.)</span></p>
					</div>
				</div>
			</div>
		</div>
	</body>
</html>