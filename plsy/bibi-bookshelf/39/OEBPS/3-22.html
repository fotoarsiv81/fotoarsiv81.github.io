<html xmlns="http://www.w3.org/1999/xhtml">
	<head>
		<title>3-22.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-22.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-22"><span class="bold" style="font-size:1em;">22</span></p>
				<p class="paragraf"><span class="regular-metin">Passan dönel kavşakta hızla yol alıyordu.</span></p>
				<p class="paragraf"><span class="regular-metin">Yeniyetmeliği boyunca, La Défense’ın çevresindeki bu beton tacı mobiletle dolanmıştı. Söylenebilecek tek şey, semtin kendi kendini inşa etmiş olmasıydı. La Grande Arche. EDF, CBX kuleleri, Exaltis binaları, Cœur Défense gökdelenleri... Gökyüzüne uzanan camdan oklar. Balkıyan doruklar. Yarısaydam bloklar. Tüm bunlar asfaltı delmiş, yerkabuğunu kırmış, bir anda özgürce gökyüzüne yükselmişti. Sermayenin ve yatırımların tektoniği.</span></p>
				<p class="paragraf"><span class="regular-metin">İki paralık bu sosyal felsefe, başına gelen korkunç şeyden daha ezici değildi. Evine girilmişti. Yaşam alanı tecavüze uğramıştı. Karısının ve çocuklarının yaşadığı evin mahremiyetine saygısızlık edilmişti. Bu nasıl mümkün olabilirdi? Aslında, çok zor olmamıştı. Cinayet Bürosu’ndaki deneyimine rağmen, takviyeli kilitler takmayı, çelik kapılar yaptırmayı, alarm sistemi kurdurmayı hep reddetmişti. Batıl itikatları daha ağır basmıştı: “Fazla ihtiyat, bütün sıkıntıların anasıdır.” Ya da “Kötülükten ne kadar çok korkarsan, onu o kadar üzerine çekersin.”</span></p>
				<p class="paragraf"><span class="regular-metin">Bir türlü kurtulamadığı aptalca özdeyişler.</span></p>
				<p class="paragraf"><span class="regular-metin">Naoko dengeyi sağlıyordu. Her kilidi üç kez kontrol etmek, yürürken daima arkasına bakmak, kalabalıkta çantasına sımsıkı sarılmak gibi marazi bir alışkanlığı vardı. Ama villayı korumak için ciddi bir sistem kurulmasını hiç talep etmemişti.</span></p>
				<p class="paragraf"><span class="regular-metin">Her gece her tarafın iyice kapatılıp kapatılmadığını kontrol ederdi. Eğer kilitler zorlanmış olsa, bunu fark ederdi. Anlaşılması güç bir başka şey de Diego’ydu. Evin maskotu, bir bekçi köpeği değildi ama hiç havlamadan Shinji ile Hiroki’nin odasına birinin girmesine asla müsaade etmezdi.</span></p>
				<p class="paragraf"><span class="regular-metin">Davetsiz misafirin profilini hayal etmeye çalıştı: İçeri fark ettirmeden girme konusunda bir profesyonel, bir gece kuşu... İsimler, tarihler peş peşe aklına geldi ama hepsini bir kenara itti – tek bir isim dışında: Patrick Guillard. Bunu içinde hissediyordu. Eve giren Doğumcu’ydu. Bu bir uyarıydı: Passan ona yaklaşmamalıydı. Aksi takdirde aralarındaki savaş başka bir zemine kayacaktı.</span></p>
				<p class="paragraf"><span class="regular-metin">Trois-Fontanot Sokağı’na yaklaşıyordu. Hayır. Bu varsayımın elle tutulur bir yanı yoktu. Guillard asla böyle riskleri göze almazdı. Kurbanlarıyla oynama ve onlara efendilik taslama konusunda çok daha basit davranırdı. Masum ve kurban. Hiçbir sebep onu çizgisinden saptıramazdı.</span></p>
				<p class="paragraf"><span class="italik" xml:lang="tr-TR">Düşmanlarımın listesini çıkarmalıyım.</span><span xml:lang="tr-TR"> Son dönemlerde tedirgin ettiği ve henüz yakalanmamış herifler. Kodese tıktığı ve cezasını çekip hapisten çıkmış sabıkalılar. Hâlâ hapiste yatan, ancak dışarıda suç ortakları olanlar.</span></p>
				<p class="paragraf"><span class="regular-metin">Otoparka girerken Guillard yeniden aklına takıldı. O anda, karmaşık bir duyguya kapıldı. Oğullarının saçının tek bir teline bile dokunulduğu düşüncesi onu kaygılandırmıştı ama aynı zamanda da anlaşılması güç bir memnuniyet duyuyordu. Pislik herif sonunda ormandan dışarı çıkıyordu...</span></p>
				<p class="paragraf"><span class="regular-metin">Kontağı kapattı ve kendi çılgınlığının boyutlarını tarttı. Babadan çok bir polis miydi? Çocuklarının içinde bulunduğu tehlikeye rağmen, bir savaşçının coşkusunu hissediyordu. Guillard, onun aylardan beri beklediği hatayı yapmak üzereydi.</span></p>
				<p class="paragraf"><span class="regular-metin">Arabasının kapısını kilitlerken, aslında köşeye sıkışmış olduğunu anladı. Villasında araştırma yapması lazımdı. Eve zorla girerken bir iz bırakıp bırakmadığını öğrenmeliydi. Parmak izi almalıydı. Komşularla konuşmalıydı... Bunların hiçbirini yapamazdı. En azından durumu Naoko’ya açıklamadıkça ve bu da, söz konusu değildi.</span></p>
				<p class="paragraf"><span class="regular-metin">Asansöre doğru ilerledi. Zaten davetsiz misafir, hiç kuşkusuz önlem almış ve herhangi bir iz bırakmamış olmalıydı. Geriye kalan tek savunma yöntemi, şimdilik önleyici tedbirler almaktı. Malum hedefi –ve kendi ailesini– sürekli gözetim altında tutmak. </span></p>
			</div>
		</div>
	</body>
</html>