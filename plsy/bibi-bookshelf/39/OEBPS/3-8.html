<html xmlns="http://www.w3.org/1999/xhtml">
	<head>
		<title>3-8.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-8.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-8"><span class="bold" style="font-size:1em;">8</span></p>
				<p class="paragraf"><span class="regular-metin">– Sonuncuyu ben istiyorum. Babamın son kruvasanını ben istiyorum!</span></p>
				<p class="paragraf"><span class="regular-metin">– Çok geç, dişlerini fırçaladın.</span></p>
				<p class="paragraf"><span class="regular-metin">Hiroki Fransızca konuşmuş, Naoko ona Japonca cevap vermişti. Holde, bir dizini yere koymuş, küçük oğlanın kabanını ilikliyordu. Oğullarının iki kültürü de özümsemesini istiyordu. Ancak okulun, arkadaşların, televizyonun etkisiyle terazi hep Fransızcanın lehine ağır basıyordu. Sürekli bu karşıtlıkla yaşıyordu.</span></p>
				<p class="paragraf"><span class="regular-metin">– Ya havuz çantam?</span></p>
				<p class="paragraf"><span class="regular-metin">Başparmaklarını sırt çantasının askılarına geçirmiş bekleyen Shinji’ye döndü. Günlerden pazartesiydi. Havuz günü. </span><span class="italik" xml:lang="tr-TR">Lanet olsun! </span><span class="regular-metin">Cevap vermeden ayağa kalktı ve üst kata çıktı. Bir eli taş tırabzanda, koridordaki çok dar dönemeci geçerken kalçasını duvarın köşesine çarptı. Yeniden bir küfür savurdu. Bir anda, tamamen betondan inşa edilmiş, köşelerle dolu bu evden nefret etti.</span></p>
				<p class="paragraf"><span class="regular-metin">Çocukların odasında bir mayoyu, havuzda takılması zorunlu boneyi, bir havluyu, içinde tarak, şampuan ve sabun bulunan bir tuvalet çantasını bir araya topladı. Hepsini sugeçirmez bez bir çantaya koydu ve saatine bakarak odadan çıktı. 08.15 olmuştu. Çoktan okulun kapısında olmaları gerekiyordu. Sıkıntıdan sıcak basmıştı. Yüzü terden yapış yapış olmuştu. Makyajı aklına geldi. Bunu daha sonra düşünecekti.</span></p>
				<p class="paragraf"><span class="regular-metin">08.32. Naoko, Carnot Sokağı’ndaki Jean-Macé Koleji’nin önünde yavaşladı. Sinirlerinin yay gibi gerildiğini hissederek arabayı çılgın gibi sürmüş, saçma sapan riskleri göze almıştı. Kaldırımın kenarında bir park yeri gördü, ama başka bir araba ondan daha hızlı davrandı, onu solladı ve boşluğa girdi.</span></p>
				<p class="paragraf"><span class="regular-metin">– Salak! diye bağırdı Naoko.</span></p>
				<p class="paragraf"><span class="regular-metin">Shinji iki koltuğun arasından kafasını öne doğru uzattı.</span></p>
				<p class="paragraf"><span class="regular-metin">– Kötü söz söyledin anne.</span></p>
				<p class="paragraf"><span class="regular-metin">– Özür dilerim.</span></p>
				<p class="paragraf"><span class="regular-metin">Biraz daha uzakta, ikinci sırayı oluşturarak durdu, kontağı kapattı, dörtlüleri yaktı. Arka kapıyı açmak için arabadan indi. </span><span class="italik" xml:lang="tr-TR">Sıcak.</span></p>
				<p class="paragraf"><span class="regular-metin">– Haydi, çabuk! Herkes dışarı! dedi Japonca.</span></p>
				<p class="paragraf"><span class="regular-metin">İki küçük oğlanın ellerinden tutarak okulun kapısına kadar koştu. Diğer anneler de aynı koşuşturma içindeydi. O sırada, Hiroki’nin göğüs cebinden taşan lolipopun sapını fark etti.</span></p>
				<p class="paragraf"><span class="regular-metin">– Bu ne?</span></p>
				<p class="paragraf"><span class="regular-metin">– Babamın hediyesi! dedi oğlan, kışkırtıcı bir ses tonuyla.</span></p>
				<p class="paragraf"><span class="regular-metin">– Sende de var mı? diye Shinji’ye sordu Naoko.</span></p>
				<p class="paragraf"><span class="regular-metin">Büyük oğlan başını “evet” anlamında salladı, çok daha küstah bir tavırla.</span></p>
				<p class="paragraf"><span class="regular-metin">– Onları bana verin, diye emretti elini uzatarak.</span></p>
				<p class="paragraf"><span class="regular-metin">Çocuklar, somurtkan bir ifadeyle denileni yaptı. Naoko lolipopları cebine koydu.</span></p>
				<p class="paragraf"><span class="regular-metin">– Şeker ve lolipop yok! Kural bu.</span></p>
				<p class="paragraf"><span class="regular-metin">– Bunu babama sen söylersin, diye homurdandı Shinji.</span></p>
				<p class="paragraf"><span class="regular-metin">Naoko yüreğinde hissettiği sıkıntıyla çocuklara sarıldı ve onları okul kapısına doğru uğurladı. Küçük omuzlarında sallanan sırt çantalarının görüntüsü onu yine altüst etti. Sürekli kafasını kurcalayan soru bir kez daha aklına geldi: Neden boşanarak her şeyi berbat ediyordu? Bu iki melek, yetişkinlerin aralarındaki anlaşmazlığı çözmeleri için çaba sarf etmeye değmez miydi? Bu gibi durumlarda kendi özel hayatının hiçbir önemi olmadığını düşünüyordu.</span></p>
				<p class="paragraf"><span class="regular-metin">Lolipopları çöp kutusuna attı ve gıcır gıcır parlayan Fiat 500’üne bindi. Yeniden yola koyulurken birazdan katılacağı toplantıya odaklanmaya çalıştı. Birkaç ay içinde iflası kaçınılmaz olan şirketin başkanına haber vermek gerekiyordu, aslında bu iflası görmek için rakam eğrilerine bakmak bile yeterliydi. Ona bunu nasıl söyleyecekti? Nasıl bir dil kullanacaktı? Japonca, birbirinden farklı üç alfabenin dışında, farklı düzeyde –birbirinden ayrı lehçelerde– birçok nezaket cümlesi de içeriyordu. Ama ya Fransızca? Bunu uygun bir şekilde söyleyebilecek kadar Fransızcaya hâkim miydi?</span></p>
				<p class="paragraf"><span class="regular-metin">Puteaux Köprüsü’nü geçti. Sağanak yeniden başlamıştı. Boulogne Ormanı’na girdiğinde ürperdi. Takip edildiği hissine kapılmıştı. Dikiz aynasına bakınca olağanüstü bir şey fark etmedi. Bu saatte trafik nispeten yoğundu ve arabalar diğer günlerde olduğu gibi yanından geçip gidiyordu.</span></p>
				<p class="paragraf"><span class="regular-metin">Trafiğin akışına riayet ederek aynı hızda yoluna devam etti. Çok geçmeden gördüğü Concorde Lafayette Oteli’nin kulesi onu rahatlattı. Yeniden dikiz aynasına bir göz attı. Belirgin bir şey yoktu. Şüphelerinden kurtuldu ve yeniden toplantının konusuna odaklandı. Fransızların dediği gibi, çok kibar davranmalıydı.</span></p>
				<p class="paragraf"><span class="regular-metin">Maillot Kapısı’nı geçip Grande-Armée Caddesi’ne girdi. Zafer Takı’nı görünce bir kez daha rahat bir nefes aldı. Yıllar içerisinde nihayet Paris’i sevmişti. Pisliğini ve güzelliğini. Boğuculuğunu ve görkemini. Can sıkıcı insanlarını ve renkli küçük barlarını.</span></p>
				<p class="paragraf"><span class="regular-metin">Bugün artık hiç şüphesi yoktu: O, bu şehre aitti.</span></p>
				<p class="paragraf"><span class="regular-metin">İyi günde de kötü günde de.</span></p>
			</div>
		</div>
	</body>
</html>