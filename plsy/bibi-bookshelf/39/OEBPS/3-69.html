<html xmlns="http://www.w3.org/1999/xhtml">
	<head>
		<title>3-69.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-69.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-11"><span class="bold" style="font-size:1em;">67</span></p>
				<p class="paragraf"><span class="regular-metin">Her şey tersine dönmüştü. Şimdi o, Naoko’nun yatağının karşısında volta atıyordu. Hastane değişmişti –Robert-Debré Çocuk Hastanesi– ama oda onunkinden ne daha sevimli ne de daha donanımlıydı. Sadece önceki günkü Passan gibi, Naoko’nun şansı da tek kişilik oda olmuştu. Geri kalanı bildik şeylerdi: bejimsi duvarlar, morg kokusu, normal olmayan sıcaklık...</span></p>
				<p class="paragraf"><span class="regular-metin">Saat 16.00. Fifi binicilik merkezine, Shinji ile Hiroki’yi almaya gitmişti. Onları Suresnes’e götüremezdi. Sandrine’in evine de. McDonald’s’ta öğle yemeği yemişler, bir sinemaya girmişlerdi – sonra atom bombasına karşı bir sığınak. Film saat 18.00’de bitiyordu. Sonrasını düşüneceklerdi.</span></p>
				<p class="paragraf"><span class="regular-metin">Passan, kodeinli ilaçlar yutmuş olan Naoko’nun aşırı güçsüzlüğünü görmezden gelerek aynı soruları tekrarlayıp duruyordu. Yarasının dikilmesi yaklaşık bir saat sürmüştü.</span></p>
				<p class="paragraf"><span class="regular-metin">– Böyle dolanıp durmayı bırak, diye mırıldandı Naoko. Beni yoruyorsun.</span></p>
				<p class="paragraf"><span class="regular-metin">– Bundan sağ kurtulman bir mucize.</span></p>
				<p class="paragraf"><span class="regular-metin">– Her şey yolunda... Hiçbir şeyim yok. Doktora sor. Basit bir sıyrık.</span></p>
				<p class="paragraf"><span class="regular-metin">– Sıyrık mı? Kılıç yarası değil mi?</span></p>
				<p class="paragraf"><span class="regular-metin">– Sadece derimi sıyırdı. Paçayı iyi kurtardım. Araba düşüşümü yumuşattı. Biraz morluklar olacak, hepsi bu.</span></p>
				<p class="paragraf"><span class="regular-metin">Passan sertçe başını salladı ve homurdandı:</span></p>
				<p class="paragraf"><span class="regular-metin">– Kahrolası bir mucize, evet...</span></p>
				<p class="paragraf"><span class="regular-metin">Naoko yatağında, bir sfenks gibi hareketsiz yatıyordu. Koluna bir serum takılıydı.</span></p>
				<p class="paragraf"><span class="regular-metin">– Tam olarak ne gördün? diye sordu Passan inatla.</span></p>
				<p class="paragraf"><span class="regular-metin">– Sana en az on kere söyledim: Hiçbir şey.</span></p>
				<p class="paragraf"><span class="regular-metin">– Ama Sandrine’i kimin öldürdüğünü gördün, değil mi?</span></p>
				<p class="paragraf"><span class="regular-metin">Naoko elini kaldırmak istedi, ama kolu yatak örtüsünün üstüne külçe gibi düştü.</span></p>
				<p class="paragraf"><span class="regular-metin">– Bir karaltı vardı. Siyahlar içinde. Sandrine’in arkasında duruyordu. Sonra kan. Her yer kırmızıya boyandı. Ancak pencereden atlayacak zamanım oldu.</span></p>
				<p class="paragraf"><span class="regular-metin">– Başka bir şey hatırlamıyor musun? Küçük bir ayrıntı?</span></p>
				<p class="paragraf"><span class="regular-metin">– Onun bir kadın olduğunu düşünüyorum.</span></p>
				<p class="paragraf"><span class="regular-metin">– Japon bir kadın mı?</span></p>
				<p class="paragraf"><span class="regular-metin">– </span><span class="italik" xml:lang="tr-TR">Katana</span><span class="regular-metin">’yı kullanma biçimine bakarsan, sanırım evet... Tek bir hamlede onu öldürdü. (Sesini alçalttı.) Zavallı Sandrine... Kimonolarıyla...</span></p>
				<p class="paragraf"><span class="regular-metin">Cümlesi hıçkırıklarla kesildi. Passan’ın merhamet gösterecek zamanı yoktu. Listedeki bir sonraki kişiler onlardı, burası kesindi. Japon kadının listesi... No maskesi. Kimono. Ve şimdi de </span><span class="italik" xml:lang="tr-TR">katana</span><span class="regular-metin">. Katil eski geleneklere göre hareket ediyordu. Onun da çok sevdiği eski geleneklere göre.</span></p>
				<p class="paragraf"><span class="regular-metin">– Onun kanser olduğunu biliyor muydun? diye sordu Naoko.</span></p>
				<p class="paragraf"><span class="regular-metin">– Kimin?</span></p>
				<p class="paragraf"><span class="regular-metin">– Sandrine. Terminal evrede kanserdi. Sadece birkaç ayı kalmıştı.</span></p>
				<p class="paragraf"><span class="regular-metin">Passan ilk defa duyuyordu. Özür diler gibi cevap verdi:</span></p>
				<p class="paragraf"><span class="regular-metin">– Otopsi henüz başlamadı.</span></p>
				<p class="paragraf"><span class="regular-metin">– İnsanların hayatını bilebilecek bir adli tabip yok.</span></p>
				<p class="paragraf"><span class="regular-metin">– Çok tuhaf.</span></p>
				<p class="paragraf"><span class="regular-metin">Naoko yatağında doğruldu:</span></p>
				<p class="paragraf"><span class="regular-metin">– Olanları anlamıyorsun, değil mi? Yaşadığımız tartışma, boşanma, çocuklara sırayla bakma gibi saçmalıklar arasında temel bir şeyi gözden kaçırdık. Kendi küçük mutsuzluklarımızla o denli meşguldük ki, en iyi arkadaşımızın ölmek üzere olduğunu bile fark etmedik.</span></p>
				<p class="paragraf"><span class="regular-metin">Passan karşı çıktı:</span></p>
				<p class="paragraf"><span class="regular-metin">– Yaşadığımız mutsuzlukların o kadar basit olduğunu sanmıyorum.</span></p>
				<p class="paragraf"><span class="regular-metin">Naoko, kendi kendine konuşur gibi, tekdüze bir sesle devam etti:</span></p>
				<p class="paragraf"><span class="regular-metin">– Dolapta kimonoları bulunca, bize yapılan saldırılarda onun parmağı olduğunu düşündüm. Bu çok saçmaydı, ama o anda...</span></p>
				<p class="paragraf"><span class="regular-metin">– Kafasında tam olarak ne vardı?</span></p>
				<p class="paragraf"><span class="regular-metin">– Bilmiyorum. Japonya’ya odaklanmıştı. Son haftalarını benimle ve çocuklarla geçirmek istiyordu. Bana </span><span class="italik" xml:lang="tr-TR">kami</span><span class="regular-metin">’lerden söz etti...</span></p>
				<p class="paragraf"><span class="regular-metin">– Şintocu mu olmuştu?</span></p>
				<p class="paragraf"><span class="regular-metin">Naoko bir anda sesini yükseltti:</span></p>
				<p class="paragraf"><span class="regular-metin">– Hiçbir şey bilmiyorum, sana söyledim! Ölmek üzereyken, insanların kafasından ne geçtiğini kim bilebilir? (Yeniden sesini alçalttı.) Şüphesiz Doğu mistisizminde, Zen sükûnetinde bir teselli, bir güç bulmuştu... Boş şeyler. Japonya bir zehirdir.</span></p>
				<p class="paragraf"><span class="regular-metin">Bu konuşma Olivier’yi şoke etti, ama onun ne demek istediğini anlıyordu. Takımadalar, Batı için bir kurtuluş yoluydu. Sorunları halletmekten çok, huzurun ve sükûnetin ağır bastığı Asya’da bir cennet –bir Japonya ideali– düşlemek tercih ediliyordu. Passan da bunun ilk kurbanıydı.</span></p>
				<p class="paragraf"><span class="regular-metin">– Katile dönelim, dedi Passan, sert bir tonda. Onu görmüş olman lazım. Nasıl giyinmişti?</span></p>
				<p class="paragraf"><span class="regular-metin">– Siyahlar içindeydi, sana söyledim. Yani, sanıyorum. Bilmiyorum...</span></p>
				<p class="paragraf"><span class="regular-metin">– Yaşı?</span></p>
				<p class="paragraf"><span class="regular-metin">– Canımı sıkıyorsun. Her şey bir anda olup bitti. Sandrine’in vücudunun ikiye ayrıldığını gördüm. Gözlerime kan sıçramıştı. Ben... ben arkama dönmüştüm ve atladım. Ben...</span></p>
				<p class="paragraf"><span class="regular-metin">Sesi gerçekten titriyordu. Hıçkırıklar, birkaç damla gözyaşı: Batılı bir kadın için fıskıyeyle eşdeğer.</span></p>
				<p class="paragraf"><span class="regular-metin">Passan yumuşadı ve yatağa eğildi:</span></p>
				<p class="paragraf"><span class="regular-metin">– Biraz dinlenmen lazım. Bunları yarın konuşuruz. Ama en başından itibaren yanılmışız, anlıyor musun? Hep benim peşimde olduklarını düşündüm. Guillard ya da başka bir alçak... Ama her şey, seninle alakalıydı. Bu bir Japon hikâyesi.</span></p>
				<p class="paragraf"><span class="regular-metin">Naoko gözlerini fal taşı gibi açtı:</span></p>
				<p class="paragraf"><span class="regular-metin">– Böyle düşünmenin sebebi kaçık katilin kimono giymiş olması ve...</span></p>
				<p class="paragraf"><span class="regular-metin">Passan iPhone’unu çıkardı ve cinayet mahallinde çektiği fotoğrafı gösterdi.</span></p>
				<p class="paragraf"><span class="regular-metin">– Duvarda bu yazılıydı. Ne anlama geliyor?</span></p>
				<p class="paragraf"><span class="regular-metin">Naoko geri çekildi. Passan onun yutkunmaya çalıştığını fark etti. Gırtlağı titriyordu. Teni artık beyaz değildi, sararmış, kesilmiş süt gibi olmuştu. No masklarının aşınmış ahşabını çağrıştırıyordu.</span></p>
				<p class="paragraf"><span class="regular-metin">– Cevap ver, diye üsteledi Passan.</span></p>
				<p class="paragraf"><span class="regular-metin">Naoko dudağını ısırdı ve Passan’a dik dik baktı. Her zaman olduğu gibi, Passan onun gözkapaklarının Moğol kıvrımlarından etkilendi. Hafif bir şehlalık etkisi yaratan o eğik çizgiden. Bu bakışta birbiriyle tezat anlamlar vardı: Gözbebeklerinin, her şeyi yumuşatan, gözlere mırıldanan, yürek okşayan hafif ayrıklığından kaynaklanan şiddetli bir öfkenin yanı sıra bir dinginlik, bir sevecenlik...</span></p>
				<p class="paragraf"><span class="regular-metin">Naoko fısıldar gibi konuştu:</span></p>
				<p class="paragraf"><span class="regular-metin">– “O benimdir.”</span></p>
				<p class="paragraf"><span class="regular-metin">– “O benimdir” ne? dedi Passan.</span></p>
				<p class="paragraf"><span class="regular-metin">– Japoncada bu tür cümlelerde eril ve dişil yoktur. Ayrıca “Onlar benimdir” anlamına da gelebilir.</span></p>
				<p class="paragraf"><span class="regular-metin">– Bunlar kanji veya hiragana karakterleri mi?</span></p>
				<p class="paragraf"><span class="regular-metin">– İkisi de var.</span></p>
				<p class="paragraf"><span class="regular-metin">– Başka karakterler yok mu?</span></p>
				<p class="paragraf"><span class="regular-metin">– Katakana karakterleri mi? Hayır. Cümlede yabancı dilden gelme hiçbir işaret yok.</span></p>
				<p class="paragraf"><span class="regular-metin">Japonlar yabancı dilden geçen sesleri ve isimleri ifade etmek için bir üçüncü alfabe yaratmıştı, bu da ülkenin ruh hali hakkında çok şey anlatıyordu.</span></p>
				<p class="paragraf"><span class="regular-metin">– Üslup bakımından nasıl, saygılı, yansız, kaba?</span></p>
				<p class="paragraf"><span class="regular-metin">– Kaba.</span></p>
				<p class="paragraf"><span class="italik" xml:lang="tr-TR">Beni şaşırtıyorsun.</span></p>
				<p class="paragraf"><span class="regular-metin">– Şu cümleye iyice bak. Yazan hakkında, herhangi bir şekilde bizim için ipucu olabilecek bir şey var mı?</span></p>
				<p class="paragraf"><span class="regular-metin">– Hayır.</span></p>
				<p class="paragraf"><span class="regular-metin">Passan tehditkâr bir ifadeyle cep telefonunu salladı, kızmıştı:</span></p>
				<p class="paragraf"><span class="regular-metin">– Ne demek istiyor, kahretsin!</span></p>
				<p class="paragraf"><span class="regular-metin">Naoko gözlerini hızla kırpıştırdı.</span></p>
				<p class="paragraf"><span class="regular-metin">– Bilmiyorum, dedi, gitgide daha donuklaşan bir sesle. Belki kimonolar. Çok pahalı olmalılar. Sandrine belki de onları çaldı ve...</span></p>
				<p class="paragraf"><span class="regular-metin">– Benimle dalga mı geçiyorsun?</span></p>
				<p class="paragraf"><span class="regular-metin">Naoko hiçbir şey demeden ona baktı. Gözleri artık her şeyi ele veriyordu. Korkuyu, öfkeyi. Asyalıların sözüm ona soğukkanlı olduklarını düşündü. Sonra da kendi salaklığını. On yıl bir Japon’la yaşamış ve bu klişeye ulaşmıştı. Hiçbir şey öğrenememişti. Asla da öğrenemeyecekti. </span></p>
				<p class="paragraf"><span class="regular-metin">– “O benimdir”, diye, bir ağaç kabuğunu çiğner gibi tekrar etti. Bunun anlamı ne olabilir? Senin geçmişinle alakalı olamaz mı? Ailenle? Oradaki arkadaşlarınla?</span></p>
				<p class="paragraf"><span class="regular-metin">– Sen aklını mı kaçırdın?</span></p>
				<p class="paragraf"><span class="regular-metin">– Mutlaka bir anlamı olmalı. Bunu bulmak zorundasın. Şu an için, başka çözüm yolu göremiyorum.</span></p>
				<p class="paragraf"><span class="regular-metin">– Saçmalıyorsun. Köpeğimizi öldürmüş, Sandrine’i katletmiş birinden söz ediyoruz. Paris’in göbeğinde geleneksel Japon kılıcı kullanacak kadar aklını kaçırmış birinden. Üzgünüm, ama tüm hatırlayabildiklerim bu kadar.</span></p>
				<p class="paragraf"><span class="regular-metin">Passan ikna olmasa da kabullenmiş gibi yaptı. Bu varsayım akla yatkın değildi. Bir kez daha, yumuşamış gibi yaptı ve yatağın kenarına oturdu. Her şeyi göze alıp genç kadının elini tuttu. Naoko karşı koymadan elini ona bıraktı. </span><span class="italik" xml:lang="tr-TR">Kötü belirti...</span></p>
				<p class="paragraf"><span class="regular-metin">– Tokyo’ya dönüyorum, dedi Naoko, kesin bir ses tonuyla.</span></p>
				<p class="paragraf"><span class="regular-metin">– İyi fikir. Orada biraz dinlenirsin, sen...</span></p>
				<p class="paragraf"><span class="regular-metin">– Hayır. Temelli dönüyorum. Tüm bu aptallıklar sona ermeli.</span></p>
				<p class="paragraf"><span class="regular-metin">Passan, bilinçaltında hep böyle bir karardan korktuğunu anladı.</span></p>
				<p class="paragraf"><span class="regular-metin">– Ya... ya çocuklar? diye kekeledi.</span></p>
				<p class="paragraf"><span class="regular-metin">– Konuşuruz. Ama şu an için benimle geliyorlar.</span></p>
				<p class="paragraf"><span class="regular-metin">Dar kafalı bir polis gibi “Şimdilik ülke sınırlarını terk etmemen gerekiyor. Sen bizim bir cinayet davasındaki en önemli tanığımızsın” diye cevap vermek isterdi. Ya da anlayışsız bir koca gibi “Avukatlarımız bunu ayarlayacaktır” demeyi. Ama teselli eden bir ses tonuyla konuştu:</span></p>
				<p class="paragraf"><span class="regular-metin">– Sen dinlen. Yarın bu konuyu yeniden konuşuruz.</span></p>
				<p class="paragraf"><span class="regular-metin">– Bu gece nerede kalacaksınız?</span></p>
				<p class="paragraf"><span class="regular-metin">Hazırlıksız yakalanmıştı. Bunu henüz düşünmemişti.</span></p>
				<p class="paragraf"><span class="regular-metin">– Otelde, diye cevap verdi gayriihtiyari. Kaygılanma.</span></p>
				<p class="paragraf"><span class="regular-metin">Ona yavaş yavaş cevap vermek için biraz daha dikkatli düşünmeli ve düşüncelerini bir mantık çerçevesine oturtmalıydı. Beyninde anlaşılmaz bir baskı vardı. </span><span class="italik" xml:lang="tr-TR">Tokyo. Çocuklar. İlk korku...</span></p>
				<p class="paragraf"><span class="regular-metin">Öncelikle bu olayı çözmeliydi. Ardından da gitmesine engel olmalıydı.</span></p>
				<p class="paragraf"><span class="regular-metin">Bir kâbustan sonra bir diğeri...</span></p>
				<p class="paragraf"><span class="regular-metin">– Seni yalnız bırakayım, dedi mırıldanır gibi. Çok yoruldun.</span></p>
				<p class="paragraf"><span class="regular-metin">Ayağa kalktı ve öpmek için yeniden Naoko’nun elini tuttu. Eğildiği sırada, giyotinin bıçağı ensesine iniyormuş gibi bir hisse kapıldı.</span></p>
			</div>
		</div>
	</body>
</html>