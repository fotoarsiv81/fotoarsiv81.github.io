<html xmlns="http://www.w3.org/1999/xhtml">
	<head>
		<title>3-10.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-10.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-10"><span class="bold" style="font-size:1em;">10</span></p>
				<p class="paragraf"><span class="regular-metin">– Nereye gidiyoruz beyefendi?</span></p>
				<p class="paragraf"><span class="regular-metin">– Eve.</span></p>
				<p class="paragraf"><span class="regular-metin">Şoför hareket etti. Arkaya oturmuştu, taktıkları boyunluğu çıkardı ve deri koltuğuna iyice gömüldü. Bu zımbırtıyla </span><span class="italik" xml:lang="tr-TR">Harp Esirleri</span><span class="regular-metin"> filmindeki Erich von Stroheim’a benziyordu. İçinde küçük bir soğutucu bulunan dirsek dayama yerinin kapağını kaldırdı, bir Cola Zero çıkarıp açtı ve derin bir soluk aldı.</span></p>
				<p class="paragraf"><span class="regular-metin">Ensesinde şiddetli bir ağrı, kollarında ve bacaklarında yaralar vardı, göğsüne sancılar giriyordu, ama maruz kaldığı şiddet göz önüne alınırsa bunlar pek bir şey değildi. Saint-Denis Hastanesi’nde birkaç saat boyunca gözaltında tutulması da fazla önemli değildi. </span></p>
				<p class="paragraf"><span class="regular-metin">Bu sabah erken saatte, telefon etmesine izin vermişlerdi. Avukatı iki saat içinde her şeyi yoluna koymuştu. </span></p>
				<p class="paragraf"><span class="regular-metin">Hasmının onu hırpalaması lehine olmuştu. Geceki saldırı sadece yeni bir perdenin başlangıcıydı. Psikopat </span><span class="italik" xml:lang="tr-TR">kendisiydi</span><span class="regular-metin">. Ne var ki atölyesinde ceset bulunması durumu ağırlaştıran bir olguydu. Katil olmasa bile bu mekân ile kurbanlar arasında bir bağ kurulması kaçınılmazdı. Bunu inkâr etmek imkânsızdı. Ama savunmasını hazırlamak, suçlamaları bir çalışanına –ya da semtteki bir suçluya– yöneltmek için önünde uzun zaman vardı.</span></p>
				<p class="paragraf"><span class="regular-metin">Atölyenin adresi dışında, hasmının elinde yeni bir şey yoktu. Onu atölyenin dışında serserilerle kapışırken gördüğünde olacakları tahmin etmişti. Hemen harekete geçmiş ve kendisini anneyle ilişkilendirebilecek en önemli şeyden kurtulmuştu. Kaçtığı için gururlanmıyordu ama mecburdu. Eseriyle arasında belli bir mesafe oluşturması gerekiyordu; “yolu”na devam edebilmek için Fransız kanunlarının “suç” saydığı şeyden mümkün olduğunca uzaklaşmalıydı. Anka Kuşu’nun Eseri.</span></p>
				<p class="paragraf"><span class="regular-metin">Planı işlemişti. İçinde bulunduğu tatsız duruma rağmen yargıç onun serbest bırakılmasını emretmişti. Kurbanla arasında hiçbir fiziksel bağ yoktu. Polis başkomiserinin geceki baskınının da hiçbir yasal dayanağı yoktu. Yeni sorgulamalar, yeni aramalarla yeni bir soruşturma başlatılacaktı. Ama hiçbir şeyden korkmuyordu; son beş gün ne yaptığını, nerelere gittiğini ispatlayabilirdi. Ve Leïla Moujawad’la hiç temas kurmamıştı.</span></p>
				<p class="paragraf"><span class="regular-metin">Artık yoluna devam edebilirdi. Atölyesine giren birinden davacı olan çok sarsılmış mal sahibini, şaşkına dönmüş masumu oynamayı sürdürmeliydi. Atölyesine zorla kim girmiş olabilirdi? Onun mekânında böyle bir barbarlığa kim kalkışmış olabilirdi? Her şey nasıl açıklanmalıydı? Bu çok kolay olmayacaktı ama üstesinden gelecekti. </span></p>
				<p class="paragraf"><span class="regular-metin">Esas sorun, Clos-Saint-Lazare’ın arkasındaki geniş arazide bırakmak zorunda kaldığı delillerdi. Dönüp onları alması söz konusu olamazdı. Kimsenin onları bulmaması için dua etmekten başka çaresi yoktu.</span></p>
				<p class="paragraf"><span class="regular-metin">Diğer bir sorun da Stains’deki atölyesiydi. Bu mülkü neden holding bünyesinde göstermediğini açıklaması gerekecekti. Burayı diğer kurbanlara bağlayacak herhangi bir organik kalıntı bulunmamasını ümit ediyordu. Her seferinde, her şeyi ateşle temizlemişti; onu ele verebilecek hiçbir şey yoktu.</span></p>
				<p class="paragraf"><span class="regular-metin">Tek gerçek tehdit hâlâ hasmıydı. “Avcı” veya “Gece Süvarisi” olarak adlandırdığı o polis.</span></p>
				<p class="paragraf"><span class="regular-metin">Bunu düşünmek içini sıkıntıyla doldurdu ve içeceğinden bir yudum daha aldı. Passan asla vazgeçmeyecekti. Söz konusu olan ne soruşturma ne de işti, sadece bir takıntıydı. Tutarsız, olumsuz, projesine bir tür eklenti.</span></p>
				<p class="paragraf"><span class="regular-metin">Hangi Tanrı böyle bir engeli yoluna çıkarmıştı? Bu sınamanın anlamı neydi?</span></p>
				<p class="paragraf"><span class="regular-metin">“Nanterre. La Défense. Neuilly-sur-Seine” levhaları göründü. </span></p>
				<p class="paragraf"><span class="regular-metin">Bu yolu seviyordu. A86. 93’ten 92’ye geçiş. Artık kendi güzergâhındaydı. La Courneuve’ün karanlık mahallelerinden Neuilly-sur-Seine’in lüks rezidanslarına. Bu hedefe ulaşmak için birbiri ardına toplumsal sınıf katmanlarını tırmanmıştı. Çirkeften çıkmak için. Köklerinin sefaletinden kurtulmak için. Aptal, hoşgörüsüz bulduğu burjuvaziden tiksiniyordu ama Neuilly’de, varsılların sessizliği onda en azından huzur dolu bir vahada yaşıyormuş hissi uyandırıyordu. Özel malikânesindeyken sanki fildişi bir kuledeydi. Acısını hafifletmekte özgürdü. Yeniden doğuşlarını gerçekleştirmekte de.</span></p>
				<p class="paragraf"><span class="regular-metin">Yeniden Avcı’yı düşündü. Sırrını biliyor muydu? Bildiğine kanaat getirdi. Gözaltındayken DNA testi yapmak için kendisinden numune alışları yeniden gözünün önüne geldi. Bunu hatırlamak bile titremesi için yeterli oldu.</span></p>
				<p class="paragraf"><span class="regular-metin">Passan diğerleri gibi bir polis değildi. Her kadın ve her erkek bedeni dişil ve eril parçacıklar içerirdi, fizyolojik cinsiyetin ağır bastığı bir yüzde içinde daima karşı cinse ait parçacıklar vardı. Polisle ilk karşılaştığı anda, dikkatini çeken şey onu allak bullak etmişti. Polis başkomiseri neredeyse mutlak bir saflıktaydı. Yüzde yüz eril hormonlar. Cürufsuz bir metal.</span></p>
				<p class="paragraf"><span class="regular-metin">Bu şaşkınlığını atlatarak, tebessümünü ve nazik ses tonunu koruyup sevimli bir yüz ifadesi takınmıştı. Avcı’nın sebebi ziyareti sadece şöyle bir yoklamak içindi. Sahip olduğu tek ipucu sadece bir rastlantıydı: Kurbanlardan biri Saint-Denis’deki galeriden bir araba satın almıştı, bir diğeri ise arabasını La Courneuve’deki servise tamire getirmişti. Başka bir ipucu yoktu. </span><span class="italik" xml:lang="tr-TR">Sadece bir rastlantı.</span><span class="regular-metin"> Onun sorularını şaşırmış ve kuşkulanmış gibi yaparak, hiç zorluk çekmeden cevaplamıştı.</span></p>
				<p class="paragraf"><span class="regular-metin">Ama başkomiser yutmamıştı. Passan onun için gelmişti ve onun gibi içgüdüleriyle hareket ediyordu, bunu hissedebiliyordu. Böylece düello başlamıştı. Sonrasında yaşananlar onu haklı çıkarmıştı. Gizlice izlemeler, aramalar, sorgular... Polis kudurmuş gibiydi. Hatta üçüncü annenin öldürülmesinden hemen sonra onu mayıs ayı ortasında tutuklamıştı. Ama şansı yaver gitmişti: Nisan 2011’de çıkan yeni bir yasa, gözaltındaki birine sorgu esnasında avukat bulundurma hakkı tanıyordu. Avukatı da polisin yönelttiği suçlamaların üstesinden gelmeyi başarmıştı.</span></p>
				<p class="paragraf"><span class="regular-metin">Şikâyetçi olmuştu. Passan’ın aleyhinde tanıklık etmişti. Polis tarafından hırpalandığına dair ifade vermişti. Avukatı polisin görevden alınmasını istemiş, ancak emniyet teşkilatı memurunun yanında yer almıştı. Başkomiser soruşturmadan alınmamış ama bir numaralı şüpheliye yaklaşması yasaklanmıştı. O artık sadece masum biri değildi, aynı zamanda </span><span class="italik" xml:lang="tr-TR">dokunulmazdı</span><span class="regular-metin"> da.</span></p>
				<p class="paragraf"><span class="regular-metin">Yeniden doğuşlarından vazgeçmesi gerekirdi, ama yapamıyordu. </span><span class="italik" xml:lang="tr-TR">Bu bir ölüm kalım meselesi.</span><span class="regular-metin"> Daha ihtiyatlı davranmaya başlamıştı. Yöntem değiştirmişti. Değiştirmediği tek şey cinayet mahalliydi. Bu da az kalsın özgürlüğüne mal olacaktı.</span></p>
				<p class="paragraf"><span class="regular-metin">Başka bir kutu Cola Zero açtı. Soğuk meşrubat boğazında kabarcıklandı. Gözlerini kapattı. Gözkapaklarının altında canlanan görüntü katıksız bir cinsel hazdı. Bayır aşağı polisle birlikte yuvarlanırken öleceğini sanmıştı. Ama aynı zamanda da korunduğunu hissetmişti. </span><span class="italik" xml:lang="tr-TR">Erkekten kadına</span><span class="regular-metin"> dönüşmüştü. Korku gerçek bir zevk halini almıştı. Kollarını açarak hasmını karşılamış, sözle anlatılamayacak bir şehvetle kendinden geçmişti.</span></p>
				<p class="paragraf"><span class="regular-metin">– Geldik beyefendi.</span></p>
				<p class="paragraf"><span class="regular-metin">Ağlıyordu. Doğruldu ve sargı bezlerini ıslatan gözyaşlarını kuruladı. Bu basit hareket bile kuyruksokumundan ensesine şiddetli bir ağrının yükselmesine neden oldu. Bir an önündeki manzaraya baktı: çıkmaz sokak, kaldırım boyunca uzanan demir parmaklıklar, hazır olda duran özel malikâneler. </span></p>
				<p class="paragraf"><span class="regular-metin">– Beni burada bırakıp siz servis istasyonuna dönün.</span></p>
				<p class="paragraf"><span class="regular-metin">Ancak bir taş kadar konuşkan olan şoförü başını salladı. Ne şiş suratı hakkında bir yorum yapmış ne de hastanede geçirdiği saatlerle ilgili soru sormuştu. Bunun için ona minnet duyuyor ve hiç soru sormadan, gündüzleri onu her yere götüren bu gölge adam için kendini kutluyordu.</span></p>
				<p class="paragraf"><span class="regular-metin">Güçlükle arabadan çıktı. Acılarını hafifletmek için kullanacağı bitkilerin ve Çin tozlarının listesini çoktan kafasında hazır etmişti. Yıllardan beri Batı’ya ait hiçbir ilacı ağzına sürmüyordu. Yeniyetmeliği boyunca aşırı miktarda molekül, aktif madde ve ilaç içmişti. Şimdi bunları içmeyi reddederken aslında kendisini dışlamış ve mahkûm etmiş olan bu uygarlığı reddediyordu.</span></p>
				<p class="paragraf"><span class="regular-metin">Güneş yine kalın bir bulut tabakasının arkasına gizlenmişti. Yağmur, dar sokağı gri ve pis bir örtüyle kaplayarak yeniden yağmaya başlamıştı. Mekanik adımlarla malikâneler boyunca yürüdü. Bedenindeki ağrıların sebebi sadece aldığı darbeler değildi – Avcı kurban töreninin, henüz gerçekleşmemiş ya da tamamlanmamış yeniden doğuş sürecinin yarıda kalmasına sebep olmuştu.</span></p>
				<p class="paragraf"><span class="regular-metin">Acıktığını hissediyordu, </span><span class="italik" xml:lang="tr-TR">doyumsuz</span><span class="regular-metin"> olduğunu.</span></p>
				<p class="paragraf"><span class="regular-metin">Bunun tek bir çaresi vardı. </span></p>
			</div>
		</div>
	</body>
</html>