<html xmlns="http://www.w3.org/1999/xhtml">
	<head>
		<title>3-13.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-13.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-13"><span class="bold" style="font-size:1em;">13</span></p>
				<p class="paragraf"><span class="regular-metin">İlk ceset geçen 18 Şubat’ta, Fort d’Aubervilliers toplu konutlarında, Maladrerie çimenliklerinden birinde bulunmuştu. Gebe kadın çıplaktı, karnı yarılmıştı, kömürleşmiş bebek yanına bırakılmıştı ve göbek kordonu hâlâ iki bedeni birbirine bağlıyordu.</span></p>
				<p class="paragraf"><span class="regular-metin">Önce bunun karıkoca arasındaki vahşi bir hesaplaşma olduğu düşünülmüştü. Ama soruşturmadan elde edilen ilk bilgiler bu varsayımı hemen çürütmüştü. Yirmi sekiz yaşındaki, sekiz aylık hamile Audrey Seurat üç gün önce kaybolmuştu. Kaybolduğunu bildiren de kocasıydı. Adamın bu üç gün boyunca nerede olduğuna tanıklık edecek sağlam şahitleri vardı. Ayrıca ne bir âşık ne de kurbanın yakın çevresinden bir şüpheli söz konusuydu. En tutarlı senaryo bunun bir kaçırma olduğu ve ardından da bilinmeyen bir yerde kadının kurban edildiğiydi. Katil daha sonra anne ile çocuğu, kimseye görünmeden Mala Parkı’na bırakmıştı.</span></p>
				<p class="paragraf"><span class="regular-metin">Savcı bu iş için Paris Cinayet Bürosu’nu görevlendirmiş, onlar da dosyayı Başkomiser Olivier Passan’a vermişti. Çok geçmeden, başkomiser bu olayın hayatının davası olacağını anlamıştı. Başlangıçta suç mahallindeki görüntüler karşısında şoka girmişti: yeşil çimenlerin üstünde kavrulmuş bebeğiyle çırılçıplak yatan bu cesedin edebe aykırılığı; kanlı bedenler ile taze çimler arasındaki tezat.</span></p>
				<p class="paragraf"><span class="regular-metin">Sonra kendini toparlamıştı. Cesetteki kesiğin insanı hayrete düşüren acımasızlığı, annenin ölüm nedenindeki gizem (karnı yarılmasına rağmen, adli tabip kadının ölüm sebebinin zehirlenme olduğunu düşünüyordu), hiçbir ipucu ve tanığın olmaması... Her şey, bu cinayetin çelik gibi sinirleri olan soğukkanlı bir katilin işi olduğunu gösteriyordu. Hem çılgın ve planlı, hem de kaçık ve sert –ve bu kadarla da yetinmeyeceği kesin– bir yaratık.</span></p>
				<p class="paragraf"><span class="regular-metin">Ekibini bilgilendirmişti. Soruşturmaya sıfırdan başlanmasını, komşuların sorgulanmasını, kurbanın geçmişinin didik didik edilmesini, son günlerinde ne yaptığının öğrenilmesini, benzerlikler gösteren bir cinayet olup olmadığının belirlenmesi için dosyaların incelenmesini istemişti. Çok geçmeden zorluklar baş göstermeye başlamıştı. Kapı kapı dolaşarak yapılan görüşmelerden bir şey çıkmamıştı. Maladrerie, Seine-Saint-Denis’nin en çetin mahallelerinden biri değildi ama polisi coşkuyla karşılayıp kucaklayan bir yer olduğu da söylenemezdi. Suç mahallinde de durum parlak değildi. Hiç parmak izi, organik bir kalıntı, en ufak bir ipucu yoktu. Arşivdeki dosyalara gelince, böyle cinayetlere ancak filmlerde rastlanırdı...</span></p>
				<p class="paragraf"><span xml:lang="tr-TR">Buna karşılık, semt polisinin bir MOBESE merkezi vardı; bütün video görüntüleri, telsizden yapılan çağrılar, devriyelerin konumlarının kayıtları burada tutulurdu. Ama orada toplanan verilerin analizinden de bir sonuç elde edilememişti; kameraların çoğu bozulmuş, geçen haftalarda bölgede en ufak bir şüpheli olay kaydedilmemişti. Şüphe uyandıran tek bir olasılık vardı: Belki de katil, bir kilometrelik bir yarıçap içinde bütün uydu bağlantılarını kesebilen bir </span><span class="italik" xml:lang="tr-TR">jammer</span><span xml:lang="tr-TR">’a sahipti. Bu olgu diğer cinayetlerle de doğrulanmıştı. Cesedin bırakıldığı gecelerde, gün ağarmasına yakın saatlerde birkaç dakikalık bir arıza meydana geldiği saptanmıştı. </span><span class="italik" xml:lang="tr-TR">Katilin zamanı.</span></p>
				<p class="paragraf"><span class="regular-metin">Yapılan araştırmalar neticesinde, bu tip sinyal bozucuların Pakistan’da üretildiği öğrenilmişti ve el altından satılıyordu. Soru: Aubervilliers’nin bir semtindeki bir kara deliğin tam zamanını öğrenmek bir yarar sağlar mıydı? Hayır. Ya katilin Pakistan’dan gelmiş bir malzemeyi kullandığını öğrenmek? Hayır. Bu tür bir cihazın satın alınabileceği yerler araştırılmış, bir işe yaramamıştı.</span></p>
				<p class="paragraf"><span class="regular-metin">Ayrıca kandaki, idrardaki, safradaki toksik madde analizlerinden de bir sonuç çıkmamıştı. Kadın, çoğul gebelik sırasında embriyo azaltmakta kullanılan kimyasal bir bileşik olan potasyum klorür iğnesi sonucunda ölmüştü. Passan ham potasyum klorür formülü KCI üzerinde bizzat çalışmıştı. Damardan zerk edilmesi, karıncık fibrilasyonu sonucunda ani kalp durmasına sebep oluyordu. Bu, insan bedeninde zaten var olan ve gerek gıdalarda, gerekse gübre üretiminde bileşen olarak kullanılan çok yaygın bir ürün, zehir olarak da eşsiz bir maddeydi.</span></p>
				<p class="paragraf"><span class="regular-metin">Hastanelere ve kliniklere bu maddeyi tedarik edenleri sorgulamışlardı. Stokları kontrol etmişlerdi. Olası hırsızlıkları tahkik etmişlerdi. Bu tuzun ölümcül bir zehre nasıl dönüştürüldüğünü anlamak için kimyagerleri sorguya çekmişlerdi. İntihara meyilli kişilerin, etkisi nedeniyle bu maddeyi anestezi uzmanlarından talep ettiklerini öğrenmişlerdi. Bunun üzerine amatör kimyagerlere yönelmişlerdi. Tüm bunlar boşunaydı.</span></p>
				<p class="paragraf"><span class="regular-metin">Kurbana gelince, o da bir kara delikti. Audrey Seurat’da da, çevresinde de şüphe uyandıracak en ufak bir şey yoktu. İki yıllık evli olan genç kadın posta memuresiydi. Kocası Sylvain bilişim mühendisiydi. Gerçek birer Saint-Denis’li olan çift Floréal semtinde oturuyordu. 2004 model ikinci el bir Golf satın almışlardı ve Delafontaine Doğumevi’nde rezervasyon yaptırmışlardı. Sylvain babalık doğum izinlerinin tarihlerini bile belirlemişti. Bir anda uçup giden, önceden ilan edilmiş bir mutluluk.</span></p>
				<p class="paragraf"><span class="regular-metin">Mart ayının ortasında, üstlerinden gitgide artarak gelen baskılar ve Sorgu Yargıcı Ivo Calvini’nin ardı arkası kesilmeyen telefonları dışında hiçbir şey elde edememişti. Olumlu tek bir nokta vardı: Medya olaya ilgi göstermemişti. Gazeteciler bütün bilgilere sahip olmadıklarından, cinayetin şaşkınlık uyandıran boyutlarını değerlendirememişlerdi.</span></p>
				<p class="paragraf"><span class="regular-metin">Passan bu işe dört elle sarılmıştı. Audrey’nin son haftalarda zamanını nasıl değerlendirdiğini büyük bir titizlikle yeniden araştırmıştı. İşverenini, meslektaşlarını, arkadaşlarını, aile üyelerini sorgulamıştı. Jinekoloğunu, jimnastik hocasını, kuaförünü sorguya çekmişti. Hatta Seurat’ların arabalarını satın aldığı La Courneuve’deki Alfieri Galerisi’ni de görmeye gitmişti. Hipotezi şöyleydi: Herhangi bir zamanda Audrey’nin yolu katille kesişmişti. Davranışlarındaki bir ayrıntı –yüzü, giysileri, gebeliği– kaçık katilin içindeki cinayet dürtüsünü harekete geçirmişti. Genç kadının gidiş-geliş yollarını takip ederse onun da yolu katille kesişebilirdi.</span></p>
				<p class="paragraf"><span class="regular-metin">Olayın geçtiği yere yeniden gitmişti. Audrey’nin kaybolduğu, Montfermeil Postanesi ile çevresine. La Maladrerie’ye. Koyu renkli elbiselerini giymemiş, polis arabasını almamış, banliyö treniyle gitmiş, ağaçların arasındaki o küçük apartmanları ve son on yılın büyük binalarına nazire olarak 1960’lı yıllardan kalma toplu konutları dolaşmıştı.</span></p>
				<p class="paragraf"><span class="regular-metin">Semtin altını üstüne getirmiş, nabzını tutmuştu. Katilin şehrin bu köşesiyle ilgilenmesinin gizli bir sebebi olduğunu düşünüyordu. Ya burada oturuyordu ya da, ki bu daha yüksek bir olasılıktı, çocukluğu burada geçmişti ve yaşadığı bir travma geri tepen bir kâbus dalgası gibi onu buraya sürüklüyordu.</span></p>
				<p class="paragraf"><span class="italik" xml:lang="tr-TR">Tamamen tahmin.</span><span xml:lang="tr-TR"> Mart ayı sonunda, Passan bir daha artık Audrey Seurat’nın katilinden söz edilmeyeceğini düşünmeye başlamıştı.</span></p>
				<p class="paragraf"><span class="regular-metin">Ama birkaç gün sonra, başka bir ceset bulunmuştu.</span></p>
				<p class="paragraf"><span class="regular-metin">Telefonu çalınca elektrik verilmiş bir çite dokunmuş gibi sıçradı.</span></p>
				<p class="paragraf"><span class="regular-metin">Yerde oturduğunu, parmaklarının toz ve mürekkeple kaplı olduğunu, dosyaların arasında kaybolduğunu fark etti. Bir kez daha, soruşturma bir manyetik alan gibi onu çekmişti.</span></p>
				<p class="paragraf"><span class="regular-metin">Telefon çalmaya devam ediyordu. Saatine baktı: 17.00’ydi. Ezbere bildiği kâğıtları okumak için iki saatten beri buradaydı. Camlı duvardan, onu böyle yerde, bu pozisyonda otururken görenler gülüp alay etmiş olmalıydı.</span></p>
				<p class="paragraf"><span class="regular-metin">Telefon hâlâ çalıyordu.</span></p>
				<p class="paragraf"><span class="regular-metin">Kramplardan yerinden kımıldayamaz hale gelmişti, doğruldu ve el yordamıyla masasının üstündeki telefonu buldu.</span></p>
				<p class="paragraf"><span class="regular-metin">– Alo?</span></p>
				<p class="paragraf"><span class="regular-metin">– Buradalar.</span></p>
				<p class="paragraf"><span class="regular-metin">Arayan Lefebvre’di.</span></p>
				<p class="paragraf"><span class="regular-metin">– Kimler?</span></p>
				<p class="paragraf"><span class="regular-metin">– İçişleri müfettişleri. Seni üçüncü katta bekliyorlar. Acele et.</span></p>
				<p class="paragraf"><span class="regular-metin">Passan telefonu kapadı ve güçlükle ayağa kalktı. Böğrünü ovuştururken, gülümsemesine engel olamadı.</span></p>
				<p class="paragraf"><span class="regular-metin">Bölüm amirinin can sıkıcı söylevinden sonra, İçişleri </span><span class="regular-metin" xml:lang="cs-CZ">Bakanlığ</span><span class="regular-metin">ı’nın kıskacı.</span></p>
				<p class="paragraf"><span class="regular-metin">Fransız idaresi en ufak bir sürprize yer vermiyordu.</span></p>
			</div>
		</div>
	</body>
</html>