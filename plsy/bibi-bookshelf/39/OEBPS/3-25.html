<html xmlns="http://www.w3.org/1999/xhtml">
	<head>
		<title>3-25.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-25.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-25"><span class="bold" style="font-size:1em;">25</span></p>
				<p class="paragraf"/>
				<p class="paragraf"/>
				<p class="paragraf"><span class="italik" xml:lang="tr-TR">It’s quarter to three, there’s no one in the place</span></p>
				<p class="paragraf"><span class="italik" xml:lang="tr-TR">Except you and me...</span></p>
				<p class="paragraf"><span class="italik" xml:lang="tr-TR">Make it one for my baby</span></p>
				<p class="paragraf"><span class="italik" xml:lang="tr-TR">And one more for the road...</span><span class="dipnot-numaras-"><a class="footnote-link" href="#footnote-225-6" id="footnote-225-6-backlink">6</a></span></p>
				<p class="siir-ustbosluk"/>
				<p class="paragraf"><span xml:lang="tr-TR">Naoko, internetten </span><span class="italik" xml:lang="tr-TR">The Sky’s the Limit’</span><span xml:lang="tr-TR">in ulaşılabilir tek versiyonu olan bu İspanyol filmini bulmuştu. Fred Astair’in 1943 tarihli pek bilinmeyen bir filmiydi. Annesi bir Godard, Truffaut, Resnais hayranı da olsa, Naoko sadece klasik dans ve klaketleri seviyordu. Passan onun daha ziyade Mizoguçi filmlerine veya kabuki tiyatrosuna düşkün olmasını arzulamıştı. Başkaları onun Japon idollerden ve hatta buto dansı çılgınlıklarından hoşlandığını düşünüyordu. Ama hayır. Onun Batılı –ve demode– zevkleri vardı. Görkemli balelere bayılıyordu</span><span class="italik" xml:lang="tr-TR">. Giselle. Coppélia. Kuğu Gölü</span><span xml:lang="tr-TR">. Star dansçıların, koreografların isimleri konusunda alt edilemezdi. Tokyo’daki gençliği boyunca yüreği pas de deux</span><span class="dipnot-numaras-" xml:lang="tr-TR"><a class="footnote-link" href="#footnote-225-7" id="footnote-225-7-backlink">7</a></span><span xml:lang="tr-TR"> için çarpmıştı. Düşüncelerinde sık sık, Garnier Operası ve Bolşoy’da, gidip görmeye ant içtiği o mitsel mekânlarda geziniyordu.</span></p>
				<p class="paragraf"><span xml:lang="tr-TR">Ama hepsinin üstünde tuttuğu başka bir şey vardı: 1930’lu yıllardan 1950’lere kadarki Amerikan müzikalleri. En başta da Stanley Donen ile Audrey Hepburn’ün oynadığı filmler, </span><span class="italik" xml:lang="tr-TR">Batı Yakasının Hikâyesi, Neşeli Günler</span><span xml:lang="tr-TR">... Bunun ötesinde bir mutluluk yoktu.</span></p>
				<p class="paragraf"><span xml:lang="tr-TR">Saat 22.00 olmuştu ve kendini iyi hissediyordu. Çocuklar yatmıştı. Isısı kırk iki derece olan suyla banyo yaptıktan sonra kendini hâlâ huzur dolu bir sıcaklık içinde hissediyordu. Sanki tüm bedeni, huzurdan kaynaklanan bir tür buğu yayıyordu. </span><span class="italik" xml:lang="tr-TR">Nihayet...</span></p>
				<p class="paragraf"><span class="regular-metin">Kırmızı yatak örtüsünün üzerinde ahşap bir tepsi, kuşkonmaz çorbası ve kavrulmuş yeşil çayıyla odasındaydı. Gözleri televizyon ekranında, kâh çorbasını içiyor, kâh kokulu çayından yudumlar alıyordu.</span></p>
				<p class="paragraf"><span class="regular-metin">Gün içinde öfkesi giderek azalmıştı ve Passan’ın anahtarlarının, çantasında olması fikri onu rahatlatıyordu. Artık hayatına burnunu sokamayacaktı.</span></p>
				<p class="paragraf"><span class="regular-metin">Birden uzaktan kumandayı aldı ve filmi durdurdu. Villanın her zamanki sessizliğiyle örtüşmeyen çekiç sesini andıran tuhaf bir gürültü duymuştu. Hemen Diego’yu düşündü. Sahi o neredeydi?</span></p>
				<p class="paragraf"><span class="regular-metin">Kulak kabarttı. Hiçbir şey yoktu. Aklına binanın altyapısı geldi. Borular. Elektrik kabloları. Havalandırma. Dönemin mimarı tüm bu sistemleri duvarların içine yerleştirmişti. Görünürde ne bir silme ne de tel vardı. Naoko bundan hoşlanmıyordu. Sanki ev içinde saklı bir hayatı barındırıyordu.</span></p>
				<p class="paragraf"><span class="regular-metin">Kalktı ve kapıya doğru yürüdü, kulağı kirişteydi. Koridor sessizdi. Her şeyi göze alıp koridora çıktı. Her yer karanlığın içinde donup kalmıştı. Işığı yakmadan birkaç adım attı, etrafa hâlâ sessizlik hâkimdi. Çıplak ayakları buz kesmişti.</span></p>
				<p class="paragraf"><span xml:lang="tr-TR">Aklına çocuklar geldi. Gece lambasından yayılan yıldızlarla bezeli yarı karanlıkta huzurlu bir şekilde uyuyorlardı. Lambayı söndürürken, tedirginliği biraz daha arttı. Tam olarak duyduğu neydi? Bir yere mi vurulmuştu? Ayak sesleri miydi? Yoksa Diego mu? </span><span class="italik" xml:lang="tr-TR">Yabancı bir ses</span><span xml:lang="tr-TR">. Passan olamazdı.</span></p>
				<p class="paragraf"><span class="regular-metin">Odadaki dolapları kontrol etti, sonra yeniden koridora çıktı. Az kalsın çığlık atıyordu. Diego tam karşısında durmuş, ağır ağır soluyordu. Kahkahalarla güldü. Ona sarılması gerekirdi. Hayvan son derece sakin görünüyordu. Köpek bacaklarının arasında, merdivenden indi. Neredeyse hiç mobilyanın olmadığı villa, sert hatları ve çıplaklığıyla geleneksel Japon evlerini hatırlatıyordu. Deprem korkusundan uzak, oturaklı ve sağlam bir versiyonu.</span></p>
				<p class="paragraf"><span class="regular-metin">Salonu geçti, yemek odasına girdi. Göze çarpan hiçbir şey yoktu. Bodruma yöneldi. Passan’ın ini. Koridorun ışığını yaktı ve odaları dolaştı. Burada kendini kötü hissediyordu. Sanki burada, eski kocası bir tür hıncı arkasında bırakmıştı. Kaçarcasına yukarı çıktı ve mutfağa girdi, Diego yanında olmasına rağmen, duyduğu kaygıdan kurtulamıyordu.</span></p>
				<p class="paragraf"><span class="regular-metin">Işığı yakmadan, mutfak tezgâhına dayandı ve derin derin nefes almaya çalıştı. Sonra buzdolabına doğru gitti. Güzel bir meyve suyu ve yatak. Düşüncesi buydu. Elini dolabın kapısına doğru uzatmıştı ki, pencereden Passan’ın arabasını gördü. </span></p>
				<p class="paragraf"><span class="regular-metin">Bir anda öfkesi depreşti. Hızlı adımlarla giriş kapısına yöneldi, anahtarlarını aldı ve dışarı çıktı. Çim alanı geçti, topuklarının toprağa çekiç gibi indiğini hissediyordu. Düşünceleri de aynı şekilde hızlanmıştı. Bu adamdan nefret ediyordu. Onun takıntılarından, dik kafalılığından, polis tavırlarından... Hiçbir şey anlamamıştı. Asla hiçbir şey anlamıyordu.</span></p>
				<p class="paragraf"><span class="regular-metin">Öfkeyle uzaktan kumandaya bastı. Bahçe kapısı açıldı. Çıplak ayaklarının altındaki ıslak asfalta aldırış etmeden kapıdan çıktı.</span></p>
				<p class="paragraf"><span class="regular-metin">– Burada ne arıyorsun? diye bağırdı.</span></p>
				<p class="paragraf"><span class="regular-metin">Passan arabanın camını indirdi:</span></p>
				<p class="paragraf"><span class="regular-metin">– Her şey yolunda mı diye bakmaya geldim.</span></p>
				<p class="paragraf"><span xml:lang="tr-TR">Naoko yan koltukta duran yeşil çay dolu termosu ve Tanizaki’nin bir romanını gördü. Bir </span><span class="italik" xml:lang="tr-TR">şakuhaçi’</span><span xml:lang="tr-TR">den</span><span class="dipnot-numaras-" xml:lang="tr-TR"><a class="footnote-link" href="#footnote-225-8" id="footnote-225-8-backlink">8</a></span><span xml:lang="tr-TR"> yükselen belli belirsiz bir melodi çalıyordu. Modası geçmiş, kusursuz, küçük bir Japon seti. Passan’ı öldürebilirdi.</span></p>
				<p class="paragraf"><span class="regular-metin">– Demek bu sabah tam olarak anlamadın. Bu benim haftam, tamam mı? Buralarda dolanıp durmaya hakkın yok! Bu konuyu avukatımla görüşeceğim.</span></p>
				<p class="paragraf"><span class="regular-metin">– Senin avukatın mı? Aynı avukata vekalet vereceğimizi konuşmuştuk!</span></p>
				<p class="paragraf"><span class="regular-metin">Naoko kollarını göğsünde çaprazladı:</span></p>
				<p class="paragraf"><span class="regular-metin">– Fikir değiştirdim.</span></p>
				<p class="paragraf"><span class="regular-metin">– Artık uzlaşma yok mu?</span></p>
				<p class="paragraf"><span class="regular-metin">– Çek git yoksa polis çağıracağım.</span></p>
				<p class="paragraf"><span class="regular-metin">– Mükemmel.</span></p>
				<p class="paragraf"><span class="regular-metin">Passan arabanın kapısını açtı, ama Naoko bir tekme darbesiyle kapıyı sert bir şekilde yeniden kapattı.</span></p>
				<p class="paragraf"><span class="regular-metin">– Artık birlikte yaşamıyoruz! diye bağırdı. Bunu kafana sok! ARTIK SANA İHTİYACIM YOK!</span></p>
				<p class="paragraf"><span class="regular-metin">Olivier başıyla villayı işaret etti:</span></p>
				<p class="paragraf"><span class="regular-metin">– Bodrum katın ışığını yaktığını gördüm. Bir sorun mu var?</span></p>
				<p class="paragraf"><span class="regular-metin">Bir komutan sesi. Bir muhafız sakinliği. Naoko kapıya bir tekme daha savurdu.</span></p>
				<p class="paragraf"><span class="regular-metin">– Evimden defol!</span></p>
				<p class="paragraf"><span class="regular-metin">Passan onu sakinleştirmek için bir elini havaya kaldırdı, diğer eliyle kontak anahtarını çevirdi:</span></p>
				<p class="paragraf"><span class="regular-metin">– Tamam. Sinirlenme.</span></p>
				<p class="paragraf"><span class="regular-metin">Naoko artık öfkesini dizginleyemiyordu. Arabanın tavanını yumrukladı.</span></p>
				<p class="paragraf"><span class="regular-metin">– DEFOL! DEFOL!</span></p>
				<p class="paragraf"><span class="regular-metin">Passan ıslak asfaltta lastiklerini öttürerek arabayı kaldırdı. Naoko son anda kenara kaçtı. </span></p>
				<p class="paragraf"><span class="regular-metin">Ansızın soluğu kesilir gibi oldu, nefes alamadı. Elini boğazına götürdü, hiçbir şey çıkmamasına rağmen var gücüyle öğürmeye başladı. Fışkıran asit yemek borusunu tahriş etti, yüzünü yaktı. Dizlerinin üstüne çöktü, gözleri yaşlarla doldu.</span></p>
				<p class="paragraf"><span class="regular-metin">Birkaç saniye sonra, şok dalgası geçti. Kendini rahatlamış hissediyordu. Sabahtan beri içinde taşıdığı öfke pıhtısını kusmuştu.</span></p>
				<p class="paragraf"><span class="regular-metin">Sallanarak çimenliği geçti. Diego onu bekliyordu. Gri tüyleri sokak lambalarının ışığında gümüşi bir renk alıyordu. Naoko onun mutfak kapısındaki kapaktan çıkmış olduğunu düşündü, sonra sokak kapısının aralık olduğunu fark etti – o öfkeyle, hiçbir şeyi kapatmamıştı. Sanki uzun bir ayrılıktan sonra yeniden kavuşmuş gibi ona şirinlikler yapan hayvanı okşadı.</span></p>
				<p class="paragraf"><span class="regular-metin">– Tamam Diego... Tamam, buradayım, sakin ol, diye mırıldandı.</span></p>
				<p class="paragraf"><span class="regular-metin">Kendini sinirli, ama aynı zamanda da rahatlamış ve yorgun hissediyordu. Nihayet huzur içinde uyuyabilecekti. Mutfakta ışığı yakmadan musluğun altında ağzını çalkaladı. Aklına biraz önceki düşüncesi geldi: Bir bardak meyve suyu.</span></p>
				<p class="paragraf"><span class="regular-metin">Buzdolabının kapısını açtı ve bağırarak geriye doğru sıçradı.</span></p>
				<p class="paragraf"><span class="regular-metin">Tam karşısında, en az altı aylık bir fetüs, ölü ağzıyla ona sırıtıyordu.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-6-backlink" id="footnote-225-6">6</a>. Üçe çeyrek var, mekânda kimse yok/Senden ve benden başka.../Bir tane bebeğim için hazırla/Ve bir tane de yol için... (ç.n.)</p>
					</div>
					<div class="footnote">
						<p class="dipnot para-style-override-10"><a class="footnote-anchor" href="#footnote-225-7-backlink" id="footnote-225-7">7</a>. İkili dans anlamında bir bale terimi. (ç.n.)</p>
					</div>
					<div class="footnote">
						<p class="dipnot para-style-override-10"><a class="footnote-anchor" href="#footnote-225-8-backlink" id="footnote-225-8">8</a>. Geleneksel Japon flütü. (ç.n.)</p>
					</div>
				</div>
			</div>
		</div>
	</body>
</html>