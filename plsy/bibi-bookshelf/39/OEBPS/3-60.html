<html xmlns="http://www.w3.org/1999/xhtml">
	<head>
		<title>3-60.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-60.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-2"><span class="bold" style="font-size:1em;">58</span></p>
				<p class="paragraf"><span class="regular-metin">Saat 19.00. Ders bitiminden sonraki yararsız bir öğretmenler toplantısının ardından Sandrine Dumas nihayet okuldan çıkabilmişti. Villette Kapısı’ndan Maillot Kapısı’na, sonra da Charles-de- Gaule Caddesi’nden Nanterre’e gitmesi yaklaşık bir saat sürmüştü. Savaşçılara özgü, zorlu bir güzergâh. Elbisesini sırılsıklam eden ter. Peruğunu çıkarmasına neden olan kaşıntılar... Tüm bunları bir Haçlı ruhuyla sineye çekmişti. Başkalarına yardım etmek onun misyonuydu. Ölmek üzere olan bir kadın için katlanması zor bir durum...</span></p>
				<p class="paragraf"><span class="regular-metin">Bu akşamki hedefi Olive’di. Yıllardan beri onunla arkadaş değildi. Sandrine, Naoko’nun yanında yer aldığında, bazen birbirlerine düşman bile olmuşlardı. Ama Passan’ın bir sırrını biliyordu. Kimsenin bilmediği, hatta Olivier’nin kendinden bile gizlediği bir sır.</span></p>
				<p class="paragraf"><span class="regular-metin">1998 yılında Passan bir anda mahvolmuştu. Petites-Écuries Sokağı’ndaki bir binanın çatısında iki hırsızı kovaladığı sırada Sandrine’i aramıştı. Yerinden kımıldayamıyordu. Korkmuş, felç olmuş gibi çinko dama sımsıkı tutunmuştu, aklında tek bir düşünce vardı: Aşağı atlamak. </span></p>
				<p class="paragraf"><span class="regular-metin">Sandrine hemen yanına gitmişti. Hizmetçi odalarının bulunduğu kattan Passan’a ulaşmış ve onu içeri sokmayı başarmıştı. Passan konuşamıyordu. Sandrine sadece Passan’ın gıcırdayan dişlerinin sesini duyuyordu.</span></p>
				<p class="paragraf"><span class="regular-metin">İşte o zaman iki gerçeğin farkına varmıştı.</span></p>
				<p class="paragraf"><span class="regular-metin">İlki: Passan onu aramıştı, çünkü başka kimsesi yoktu. Son derece sıradan bir tanışma olmuştu onlarınki. Bir yıl önce, Sandrine bir gece kulübünden çıkarken saldırıya uğramış ve parası gasp edilmişti. Şikâyetini kayda alan polis de Passan’dı. Akşam yemeği yemişlerdi. Görüşmüşlerdi. Bir şeyleri aşmışlardı. Ama birlikte yapacakları hiçbir şey yoktu. Bununla birlikte sık sık görüşmeye devam etmişlerdi. Sandrine onun en iyi arkadaşı, sırdaşı olmuştu. Her şeyin anlatıldığı ve hiçbir şeyin yapılmadığı bir arkadaş. O bununla yetinmişti.</span></p>
				<p class="paragraf"><span class="regular-metin">İkinci gerçek: Kötü geçmişinden kurtulamıyordu, bu panik krizi ciddi bir depresyonun ilk işaretiydi. Emniyet baştabibinden hastalık izni almıştı. Resmi olarak ona kalp yetmezliği teşhisi konmuş ve bir sürü tıbbi inceleme istenmişti. Sandrine onun tıbbi kontrollere giderken tansiyonunun düşük çıkması için betablokörler aldığını anlamıştı. Amirlerinin onu bir depresif olarak bilmesini istemiyordu.</span></p>
				<p class="paragraf"><span class="regular-metin">Aylar boyunca onunla ilgilenmişti, onu yedirmiş içirmiş, geceleri başında beklemiş, kollamıştı. Beylik tabancasını saklamıştı. Kaygı girdabına kapıldığında –ya da hiçbir şey yapamaz duruma geldiği anlarda– toparlanması için ona destek olmuştu. Herkes beraber yaşadıklarını düşünüyordu, aslında doğruydu. Ancak ilişkileri hasta-hemşire ilişkisiydi.</span></p>
				<p class="paragraf"><span class="regular-metin">Passan yavaş yavaş işine geri dönmüştü. Tünellerde boğulacak gibi oluyor, tuvaletlerde ağlıyor, ofisine kapanıyordu. Bazen çok daha kötü şeyler de oluyordu: Kendini toparlıyor ve kontrol edemediği bir saldırganlıkla ortaya çıkan hiperaktif bir evreye giriyordu. Gece yarısı evden çıkıp gidiyor ve gün ağarırken, donuk bakışlarla, üstü başı kan içinde geri dönüyordu, hiçbir şey hatırlamıyordu. Sandrine dehşete kapılıyordu. Bu güçlü kuvvetli adam, tabancası ve polis kimliğiyle şehir için büyük bir tehlikeydi. Sonra tekrar, o uyuşuk haline geri dönüyor ve Sandrine onu yeniden hazır bebek mamalarıyla beslemeye başlıyordu.</span></p>
				<p class="paragraf"><span class="regular-metin">Passan’ın bu durumu hakkında düşünmek için zamanı olmuştu. Sandrine’in çok da orijinal olmayan görüşüne göre, Passan doğduğu andan itibaren hep yalnızdı. Tek başına büyümüş, tek başına hayata tutunmuş, tek başına kendini ispatlamaya çalışmıştı. Bu da, içinde fırtınalar kopsa da, güçlü bir kişiliğe sahipmiş gibi görünmesine neden olmuştu. Artık kuyu kurumuştu. Geriye kalan ise, Passan’ın üstesinden geldiğini sandığı ürkütücü psikolojik bozukluklardan –karanlıktan korkma, ölüm kaygısı, kronik yalnızlık– başka bir şey değildi...</span></p>
				<p class="paragraf"><span xml:lang="tr-TR">Zaten Ocak 1999’da apar topar Sainte-Anne Hastanesi’ne yatırıldığında da psikiyatrlar aynı sonuca varmıştı. Passan’ın psişik sistemi çökme noktasına gelmişti. </span><span class="italik" xml:lang="tr-TR">Dibe vurmuştu.</span><span xml:lang="tr-TR"> Kuşkusuz bu ani kırılmayı bir olay tetiklemişti. Bunun ne olduğunu anlamak ve başka depremlere karşı önlem almak için artık kendi ruhunun derinliklerine inmesi gerekiyordu. Bir terapi onun kara kutusunu açabilirdi. </span></p>
				<p class="paragraf"><span class="regular-metin">Antidepresanlar. Anksiyolitikler. Analiz... Passan ruhunun antikorlarını yeniden canlandırmış ve onları arındırmıştı. İş hayatında şerefini kurtarmıştı. Kimse onun gerçek hastalığı konusunda şüpheye düşmemişti. Özel hayatında ise, yakın arkadaşları onu terk etmiş, Passan da yeniden hayata bağlanma sebebini bulmuştu: Naoko.</span></p>
				<p class="paragraf"><span class="regular-metin">Sandrine sonunda hastanenin park alanına girdi. Kampüsün ortasındaki binayı gördü. Asansörde, ter içinde olduğunu fark etti. Yine aynı koku... Parfümünü unutmuştu. Omzunu silkti. Tüm bunlar geçmişte kalmıştı.</span></p>
				<p class="paragraf"><span class="regular-metin">Koridor. Sıcak. Eterin, dezenfektanın, idrarın pis kokusu. Saint-Antoine Hastanesi’ne gide gele üstündeki hastane korkusunu atmıştı. Artık, en ufak bir rahatsızlık duymadan bir morgda kamp kurabilirdi.</span></p>
				<p class="paragraf"><span class="regular-metin">Passan’ın kapısını vurdu. Cevap yoktu. Bir eliyle kapı kolunu çevirdi, içeri baktı.</span></p>
				<p class="paragraf"><span class="regular-metin">– Selam.</span></p>
				<p class="paragraf"><span class="regular-metin">Passan tanınmayacak haldeydi. Saçlarının bir kısmı yanmıştı. Kafası pansumanlarla sarılıydı. Yüzünde, başka pansumanların yanı sıra, yeşilimsi gazlı bezler ve beyaz bantlar vardı. Ona sarılmak içinden gelmedi ve ceketini çıkarmadan, yatağın kenarındaki sandalyeye oturdu. Sessizlik onu bunaltıyordu. Çok yakın insanlarla yaşanan sorun, konuşacak bir şey bulamamaktı.</span></p>
				<p class="paragraf"><span class="regular-metin">– Bir şeye ihtiyacın var mı? diye sordu, uzun bir sessizliğin ardından, her şeyi göze alarak. </span></p>
				<p class="paragraf"><span class="regular-metin">Passan başıyla “hayır” işareti yaptı.</span></p>
				<p class="paragraf"><span class="regular-metin">– Ağrın var mı?</span></p>
				<p class="paragraf"><span class="regular-metin">Passan bu kez başını her anlama çekilebilecek şekilde salladı.</span></p>
				<p class="paragraf"><span class="regular-metin">– Burada uzun süre kalacak mısın?</span></p>
				<p class="paragraf"><span class="regular-metin">– Bir gün daha. Sonra pansumanları çıkaracaklar. Yani, öyle umuyorum.</span></p>
				<p class="paragraf"><span class="regular-metin">Sanki sesi de yüzü gibi yanmıştı. Sandrine ona son yaşanan olayları veya Guillard hakkındaki düşüncelerini soracaktı. Ama vazgeçti: Her halükârda Passan yalan söyleyecekti.</span></p>
				<p class="paragraf"><span class="regular-metin">– Naoko’yu düşünüyorum, diye mırıldandı Passan, sanki bir konu açmak ister gibi.</span></p>
				<p class="paragraf"><span class="regular-metin">– Demek öyle, dedi Sandrine alaycı bir ses tonuyla.</span></p>
				<p class="paragraf"><span class="regular-metin">– Dün, tüm bunlar olmadan önce, bahçede karşılaştık.</span></p>
				<p class="paragraf"><span class="regular-metin">– Şu meşhur Zen bahçesinde mi?</span></p>
				<p class="paragraf"><span class="regular-metin">Alaycı ses tonuyla karşılık vermeyi sürdürüyordu. Passan onu işitmiyormuş gibi kendi kendine konuşuyordu.</span></p>
				<p class="paragraf"><span class="regular-metin">– Onu gerçekten... güzel buldum.</span></p>
				<p class="paragraf"><span class="regular-metin">– Söyleyeceğin başka bir şey yok mu?</span></p>
				<p class="paragraf"><span class="regular-metin">Passan bandajların arasından gözlerini Sandrine’e doğru çevirdi.</span></p>
				<p class="paragraf"><span class="regular-metin">– Demek istediğim... (Nefesi gazlı bezin dokusundan süzülüyordu.) Radyoda dinlediğin eski bir parça gibiydi. Uzun zaman dinlediğin için artık duymadığın bir parça... Ve sonra bir gün, arabanın direksiyonundayken yeniden duyduğunda ürperdiğin.</span></p>
				<p class="paragraf"><span class="regular-metin">– Yani? (Sandrine’in sesi öfke doluydu.) Boşanmaktan vaz mı geçtiniz?</span></p>
				<p class="paragraf"><span class="regular-metin">Passan yavaşça elini salladı. Sandrine ses tonunu sertleştirdiği için pişman oldu.</span></p>
				<p class="paragraf"><span class="regular-metin">– Tam tersine, diye mırıldandı, Passan. Ama dün, sevmiş olduğum kadını yeniden bulduğum ve yıllardan beri hayatımı bir yabancıyla paylaşmamış olduğum için sevindim. </span></p>
				<p class="paragraf"><span class="regular-metin">Yeniden sessizlik oldu.</span></p>
				<p class="paragraf"><span class="regular-metin">– Japonya’ya gittiğinde, diye devam etti Passan, iki ruh hali arasında gidip gelirsin. Bazen kendini Mars’taymış gibi hissedersin. Ama akabinde, duyduğun bir cümleyle, karşılaştığın bir ayrıntıyla, Japonlar, tam tersine sanki sana çok yakınmış gibi gelir.</span></p>
				<p class="paragraf"><span class="regular-metin">– Nereye varmaya çalışıyorsun?</span></p>
				<p class="paragraf"><span class="regular-metin">– Naoko’yla on yıl boyunca bu gelgitleri yaşadım.</span></p>
				<p class="paragraf"><span class="regular-metin">– Bu da onun cazibesinin bir parçası.</span></p>
				<p class="paragraf"><span class="regular-metin">Passan birkaç sözcük homurdandı, sonra daha anlaşır bir şekilde ifade etti:</span></p>
				<p class="paragraf"><span class="regular-metin">– Onu en son yaklaşık iki yıl önce öptüm. Ve sanki kendi elimi öpüyormuşum gibi bir hisse kapıldım.</span></p>
				<p class="paragraf"><span class="regular-metin">Sandrine ona doğru yaklaştı ve günah çıkarma kabinindeki bir rahip gibi konuştu:</span></p>
				<p class="paragraf"><span class="regular-metin">– Bütün bunları neden kafana takıyorsun bilmiyorum... Açık yüreklilikle söylemek gerekirse, başka sorunlar var. Dinlenmen lazım, sen...</span></p>
				<p class="paragraf"><span class="regular-metin">Sustu. Passan’ın yüzü bir anda çökmüş, çenesi göğsüne düşmüştü. Uyuyordu. Bu görüntü Sandrine’de şok etkisi yarattı: Sanki Passan ölmüştü.</span></p>
				<p class="paragraf"><span class="regular-metin">Çantasını aldı, ayağa kalktı, birkaç saniye hareketsiz durdu. Ne anlayış ne de merhamet duyuyordu.</span></p>
				<p class="paragraf"><span class="regular-metin">Sadece tek bir gerçeği görüyordu: Passan planı için bir engel teşkil etmeyecekti artık.</span></p>
			</div>
		</div>
	</body>
</html>