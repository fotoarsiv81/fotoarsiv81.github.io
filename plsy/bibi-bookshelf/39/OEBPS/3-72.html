<html xmlns="http://www.w3.org/1999/xhtml">
	<head>
		<title>3-72.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-72.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-14"><span class="bold" style="font-size:1em;">70</span></p>
				<p class="paragraf"><span class="regular-metin">Passan ile çocuklar Pullman Otel’in lobisine saat 19.30’da girdiler. Yakın korumaları Fifi, Jaffré ve Lestrade’dı – silahlı üç polis, boş vakitlerinde çocuk bakıcılığı görevi de üstleniyordu.</span></p>
				<p class="paragraf"><span class="regular-metin">Passan bir kez daha, buraya gizlediği Arnavut tanığı düşündü. Elinde olmadan bir mukayese yaptı. Bugün onunla tam olarak aynı durumdaydılar. Ciddi bir tehlike altındaki zayıf varlıklar. Buna benzer birçok olayla karşılaşmıştı. Tanıklar. Kurbanlar. Masum şüpheliler... Olağanüstü durumların perişan ettiği sıradan insanlar. Artık o da onlardan biriydi.</span></p>
				<p class="paragraf"><span class="regular-metin">Fifi kayıt işlemleriyle ilgilendi. Jaffré ile Lestrade bavulları odaya çıkardı. Küçük bir süit, tüm ekibin bir arada kalması için tek çözümdü. Savcı vekili talep dilekçesini imzalamıştı. Ekstralar bile devlet tarafından karşılanacaktı. </span><span class="italik" xml:lang="tr-TR">Bundan böyle koruma altına alınmış tanıklar. </span></p>
				<p class="paragraf"><span class="regular-metin">Mekânı keşfederken çocuklar sevinç çığlıkları atıyorlardı. Passan onlara annelerinin hasta olduğunu, ancak üzülmemelerini söylemişti. Şaşırtıcı bir durumun da farkına varmıştı: Evin iki direğinden biri yanlarında olduğu sürece çocuklar en ufak bir kaygı belirtisi göstermiyorlardı. Suratı yanmış olsa da babaları oradaydı – ve her zamanki gibi sağlıklıydı.</span></p>
				<p class="paragraf"><span class="regular-metin">Polisler salona kamp kuracak gibi yerleşirlerken, Fifi oyun konsolunu televizyona bağladı. Olivier ise, yüzüne Biafine sürmek için banyoya gitti. Fifi ona “eczanelerde satılmayan” sakinleştiriciler de tedarik etmişti. Ona göre, yasal ilaçlar “homolar içindi”; kendisinin haplarıysa çok daha etkiliydi. Passan yardımcısının, bu </span><span class="italik" xml:lang="tr-TR">up and down</span><span class="regular-metin">’lar</span><span class="dipnot-numaras-" xml:lang="tr-TR"><a class="footnote-link" href="#footnote-225-22" id="footnote-225-22-backlink">22</a></span><span class="regular-metin"> kralının sözüne güveniyordu, ama hâlâ tereddüt içindeydi...</span></p>
				<p class="paragraf"><span class="regular-metin">Kapıyı araladı ve onu çağırdı:</span></p>
				<p class="paragraf"><span class="regular-metin">– Şu senin zımbırtılar, beni serseme çevirmesin?</span></p>
				<p class="paragraf"><span class="regular-metin">– Hiçbir riski yok, diye karşılık verdi Fifi, banyoya girerken. Bunlar Extacy’nin ertesi günü kullanılıyor. Önceleri, eroini ikame etmek için kullanılıyordu, ama modern kimya sürekli gelişme içinde.</span></p>
				<p class="paragraf"><span class="regular-metin">– İkna oldum.</span></p>
				<p class="paragraf"><span class="regular-metin">Fifi güldü ve onu cesaretlendirmek için bir tane yuttu.</span></p>
				<p class="paragraf"><span class="regular-metin">– Tamam, dedi Passan kapıyı kapatırken. Cinayet Bürosu’nu aradın mı?</span></p>
				<p class="paragraf"><span class="regular-metin">– Şu an için Saint-Denis polisi olayla ilgileniyor. Savcılık acilen bir sorgu yargıcı tayin edecek.</span></p>
				<p class="paragraf"><span class="regular-metin">– Adını öğrenince bana haber ver. Seine-Saint-Denis’deki heriflerle temasa geçtin mi?</span></p>
				<p class="paragraf"><span class="regular-metin">– Pré-Saint-Gervais’de yakın çevre soruşturması başlatıldı. Kimse bir şey görmemiş, bir şey duymamış. Cinayet sonrasına gelince, kız buhar olmuş. Hiçbir bir iz yok, en ufak bir şey bile.</span></p>
				<p class="paragraf"><span class="regular-metin">Asansörün karanlık kabini yeniden Passan’ın gözünün önüne geldi. Artık hiç şüphesi yoktu: Kadın kimseye görünmeden kaçmak için –ve yeniden vurmak için– oraya gizlenmişti.</span></p>
				<p class="paragraf"><span class="regular-metin">Fifi dörde katlanmış bir jelatin çıkardı.</span></p>
				<p class="paragraf"><span class="regular-metin">– Müsaade var mı? diye sordu, kokaini işaret ederek.</span></p>
				<p class="paragraf"><span class="regular-metin">– Hayır. Sen nerede olduğunu sanıyorsun? Görevdesin yavrum. Ve çocuklarım yan tarafta.</span></p>
				<p class="paragraf"><span class="regular-metin">– Elbette, diye sırıttı Fifi. Ben nasıl kafayı bulacağım?</span></p>
				<p class="paragraf"><span class="regular-metin">– Minibardaki biralarla idare edeceksin. Benim evle ilgili yeni bir şey var mı?</span></p>
				<p class="paragraf"><span class="regular-metin">– Yok. Ev ev dolaşarak yapılan soruşturmalardan da bir şey çıkmadı. Olay yeri incelemenin analizlerinden de. Sana defalarca söyledim, bu bir hayaletin işi.</span></p>
				<p class="paragraf"><span class="regular-metin">Passan beresini çıkardı, kafasını kaşıdı, sonra da düşüncelerini düzene sokmak istermiş gibi, kalan saçlarını sıvazladı.</span></p>
				<p class="paragraf"><span class="regular-metin">– Sandrine hakkında bilgi toplayabildin mi?</span></p>
				<p class="paragraf"><span class="regular-metin">– Hepsini birden yapamam, diye karşı çıktı Fifi. Ya kendine bir dadı bul ya da...</span></p>
				<p class="paragraf"><span class="regular-metin">Olivier sızlanmasını kısa kesmek için eliyle bir hareket yaptı:</span></p>
				<p class="paragraf"><span class="regular-metin">– Bu akşam odada çalışabilirsin.</span></p>
				<p class="paragraf"><span class="regular-metin">– Sen bizimle kalmıyor musun?</span></p>
				<p class="paragraf"><span class="regular-metin">Passan soruyu ustalıkla geçiştirdi:</span></p>
				<p class="paragraf"><span class="regular-metin">– </span><span class="italik" xml:lang="tr-TR">Katana</span><span class="regular-metin">’ları da araştırmanı istiyorum.</span></p>
				<p class="paragraf"><span class="regular-metin">– Neleri?</span></p>
				<p class="paragraf"><span class="regular-metin">– Japon kılıçları. Bıçak tamircileri, antikacılar ve </span><span class="italik" xml:lang="tr-TR">kendo</span><span class="regular-metin"> kulüpleriyle temasa geç.</span></p>
				<p class="paragraf"><span class="regular-metin">– Bu gece mi?</span></p>
				<p class="paragraf"><span class="regular-metin">– Başının çaresine bak. Ayrıca gümrüklere de sor, son zamanlarda bu tür şeyleri ülkeye sokan biri olmuş mu?</span></p>
				<p class="paragraf"><span class="regular-metin">Fifi küvetin kenarına oturdu. İlaç etkisini gösteriyor olmalıydı, çünkü gözle görülür bir şekilde gevşemişti. Passan ilacın kendisinde de aynı etkiyi göstermesini isterdi ama canı hâlâ acıyordu.</span></p>
				<p class="paragraf"><span class="regular-metin">– Soruşturmanın bizde olmadığını hatırlatırım, dedi yardımcısı bitkin bir sesle. Ne yetkimiz ne de gücümüz var.</span></p>
				<p class="paragraf"><span class="regular-metin">– Bu ilk kez olmuyor.</span></p>
				<p class="paragraf"><span class="regular-metin">– Naoko ne diyor?</span></p>
				<p class="paragraf"><span class="regular-metin">– Hiç.</span></p>
				<p class="paragraf"><span class="regular-metin">– Elbette.</span></p>
				<p class="paragraf"><span class="regular-metin">Passan bu imaya karşılık vermedi. Saat 20.30 olmuştu. Aklına davayla ilgili son bir şey daha geldi:</span></p>
				<p class="paragraf"><span class="regular-metin">– Ya Levy?</span></p>
				<p class="paragraf"><span class="regular-metin">– Levy, ne?</span></p>
				<p class="paragraf"><span class="regular-metin">– DNA analizi yaptırmış mı, öğrenmeni istemiştim.</span></p>
				<p class="paragraf"><span class="regular-metin">– Kahretsin, unutuyordum... Tüm bu olaylar, ben...</span></p>
				<p class="paragraf"><span class="regular-metin">– Bir şey buldun mu?</span></p>
				<p class="paragraf"><span class="regular-metin">Fifi pantolonunun arka cebinden bir defter çıkardı:</span></p>
				<p class="paragraf"><span class="regular-metin">– Doğrusu, evet. Levy, Bordeaux’ya 21 Haziran’da bir eldiven teki yollamış. Aynı gün, diğer tekini de Strasbourg’daki bir laboratuvara ulaştırmış. Onları ertesi günün akşamı, sonuçlarla birlikte geri almış.</span></p>
				<p class="paragraf"><span class="regular-metin">İnsan polis olunca, haklı olmak bir ölüm kâğıdı imzalamak anlamına gelirdi.</span></p>
				<p class="paragraf"><span class="regular-metin">– Her halükârda, bunlar Guillard’ın eldivenleri, diye devam etti Fifi. Onları neden ayırmış ki?</span></p>
				<p class="paragraf"><span class="regular-metin">– Sonuçları karşılaştıran tek kişi olmak istiyordu. Eldivenleri ve sonuçları Guillard’la satmaya kalkıştı.</span></p>
				<p class="paragraf"><span class="regular-metin">– Parayla birlikte tüydü mü?</span></p>
				<p class="paragraf"><span class="regular-metin">– Öldü.</span></p>
				<p class="paragraf"><span class="regular-metin">Passan kapıyı açtı ve dışarı çıktı. Fifi de peşinden. Shinji ve Hiroki, ellerinde oyun kumandaları, Jaffré ile Lestrade’ın eğlenen bakışları altında kahkahalarla gülüyorlardı. Olivier çantadan iki pijama ile tuvalet malzemeleri çıkardı, çocukları banyoya götürdü ve itirazlarına rağmen onları soydu. Hayatlarında değişen bir şey yokmuş, sıradan bir akşammış gibi göstermek için her zamanki gibi davranmalıydı.</span></p>
				<p class="paragraf"><span class="regular-metin">Ardından Naoko’ya telefon açtı. Duygularını gizleyen, donuk bir sesle karşılaştı. Çocuklar anneleriyle konuşmak istediler. Süit odayı tarif edip minibardaki şekerlemelerin adlarını teker teker saydılar, sonra oyunlarına döndüler.</span></p>
				<p class="paragraf"><span class="regular-metin">– Akşam yemeği için oda servisini arayın, dedi Passan, yardımcısına.</span></p>
				<p class="paragraf"><span class="regular-metin">– Yine nereye kaybolacaksın?</span></p>
				<p class="paragraf"><span class="regular-metin">– Halletmem gereken bir iş var.</span></p>
				<p class="paragraf"><span class="regular-metin">Fifi yarı kaygılı, yarı saldırgan bir tavırla karşısına dikildi:</span></p>
				<p class="paragraf"><span class="regular-metin">– Son seferinde de böyle söyledin, meşaleye döndün. Nereye gidiyorsun?</span></p>
				<p class="paragraf"><span class="regular-metin">Passan gülümsemeye çalıştı. Krem ve ilaçlar nihayet etkisini göstermişti. Ve belki sihirli hap da.</span></p>
				<p class="paragraf"><span class="regular-metin">– Evime dönüyorum.</span></p>
				<p class="paragraf"><span class="regular-metin">– Ne yapmak için?</span></p>
				<p class="paragraf"><span class="regular-metin">– Veda etmek için.</span></p>
				<p class="paragraf"><span class="regular-metin">Duş aldı, üstünü değişti ve iki küçük şeytanına sarılıp öptü. Yemekler gelmişti: en büyük boy hamburgerler ve bol miktarda patates kızartması. Naoko’nun eğitim kuralları uzakta kalmıştı ama ne de olsa, içinde bulundukları kaos ortamına rağmen, cumartesi akşamıydı.</span></p>
				<p class="paragraf"><span class="regular-metin">Adamlarına başıyla veda edip gece yarısı döneceğine söz vererek kapıdan çıktı. Fifi ona ertesi sabah yargıçla olan randevusunu yeniden hatırlattı. Passan asansörlere doğru yürürken bu olaydaki tek hayaletin kendisi olduğunu düşündü.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-22-backlink" id="footnote-225-22">22</a>. İngilizcede “yukarı ve aşağı” “çıkış ve iniş” anlamlarında kullanılır. (ç.n.)</p>
					</div>
				</div>
			</div>
		</div>
	</body>
</html>