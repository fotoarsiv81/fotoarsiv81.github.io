<html xmlns="http://www.w3.org/1999/xhtml">
	<head>
		<title>3-76.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-76.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-18"><span class="bold" style="font-size:1em;">74</span></p>
				<p class="paragraf"><span class="regular-metin">– Japon Havayolları yirmi dakika önce havalandı. Naoko da, Shinji ve Hiroki’yle birlikte uçaktaydı. Yapacak bir şey yoktu. Onları gümrükte de durduramadık. Japonya’yla aramızda ülkelerarası bir anlaşma yok ve...</span></p>
				<p class="paragraf"><span class="regular-metin">Passan, République Meydanı’na doğru gidiyordu. Hattın diğer ucundaki Fifi’nin sesi ona uzaktan geliyordu. Çok uzaktan. Neredeyse onu bugüne kadar hakikatlerden uzak tutmuş bir mesafeden. Kalbi dakikada yüz yirmi atıyordu. Güçlükle nefes alıyordu.</span></p>
				<p class="paragraf"><span class="regular-metin">Yine de, sinirleri bloke olmuş gibi, arabayı kimseye çarpmadan sürüyordu. Artık ne koca ne baba ne de erkekti, ama hâlâ polisti.</span></p>
				<p class="paragraf"><span class="regular-metin">– Savcıya haber verdin mi? diye sordu, buz gibi bir sesle.</span></p>
				<p class="paragraf"><span class="regular-metin">– Bunu sen yapacaktın, öyle değil mi?</span></p>
				<p class="paragraf"><span class="regular-metin">– Tamam, bir şey demedim.</span></p>
				<p class="paragraf"><span class="regular-metin">– </span><span class="regular-metin">Uluslararası arama emri de mi çıkartmadın?</span></p>
				<p class="paragraf"><span class="regular-metin">– Bunun bir işe yaramayacağını kendin söyledin. Evimin önünü kendim temizleyeceğim.</span></p>
				<p class="paragraf"><span class="regular-metin">Olivier, Louvre Sokağı Polis Merkezi’nin önünden geçti, sonra Halles Tüneli’ne girdi. Güneşin ardından karanlık.</span></p>
				<p class="paragraf"><span class="regular-metin">– Neler oluyor? diye sordu Fifi, korku ile merak arasında gidip gelen kararsız bir ses tonuyla.</span></p>
				<p class="paragraf"><span class="regular-metin">Passan soruyu duymazdan geldi:</span></p>
				<p class="paragraf"><span class="regular-metin">– Naoko’nun cep telefonu görüşmelerini de kontrol et. Ayrıca Debré’de, yan odalardaki cep telefonlarından yapılmış görüşmeleri de.</span></p>
				<p class="paragraf"><span class="regular-metin">– Neden?</span></p>
				<p class="paragraf"><span class="regular-metin">– Naoko saf değil. Telefon görüşmelerinin kontrol edileceğini bilir. Hemşirelerin telefonları ile hastanede genel kullanıma açık telefonlardan yapılan görüşmelerin kayıtlarını da al. Hastanede internete bağlı bilgisayarlar var mı, araştır. Bana dışarıyla bağlantılı olan ne varsa bul!</span></p>
				<p class="paragraf"><span class="regular-metin">– Tam olarak neyin peşindesin?</span></p>
				<p class="paragraf"><span class="regular-metin">Passan yeniden güneşe çıktı. Işığın yeni bir tokadı. Turbigo Sokağı hemen hemen boştu. Günlerden pazardı. Onun dışında herkes için pazar. Hedefine varmasına sadece birkaç metre kalmıştı.</span></p>
				<p class="paragraf"><span class="regular-metin">– Uçak rezervasyonlarını hastaneden yaptırmış, dedi Passan, sonunda.</span></p>
				<p class="paragraf"><span class="regular-metin">– Yani? Elimizde zaten uçuş bilgileri var.</span></p>
				<p class="paragraf"><span class="regular-metin">– Başka biriyle temas kurduğundan eminim.</span></p>
				<p class="paragraf"><span class="regular-metin">– </span><span class="regular-metin">Kiminle?</span></p>
				<p class="paragraf"><span class="regular-metin">– Katille.</span></p>
				<p class="paragraf"><span class="regular-metin">– Ne demek istiyorsun?</span></p>
				<p class="paragraf"><span class="regular-metin">– En başından beri, tüm hikâye onun geçmişiyle alakalıydı. Hadi çabuk ol ve beni ara.</span></p>
				<p class="paragraf"><span class="regular-metin">136 numaranın önünde durdu. Farkında olmadan dikiz aynasında kendine baktı. Yüzü yaşadığı şoktan veya sıkıntıdan çökmüş gibiydi. Gözleri tüm yüzünü kaplamıştı. Cildi işkence altındaymış gibi acıyordu. Dün gece Fifi’nin verdiği hapı yuttu – artık hiçbir şey uykusunu getiremezdi.</span></p>
				<p class="paragraf"><span class="regular-metin">Sundurmaya doğru yürüdü. Kapı şifresi yoktu. Maymuncuk. Daha önce Isabelle Zacchary’nin evine gelmişti; DNA tespiti neticesinde bir katilin tutuklanmasını kutlamışlardı. Ilık şampanya, içeri tıkılmış bir pislik, sonsuza dek yok olmuş masum bir hayat.</span></p>
				<p class="paragraf"><span class="regular-metin">Bu geniş aile evini hatırlıyordu. Oyuncaklar etrafa dağılmıştı; sonunda Zacchary’yi bütün çıplaklığıyla görmüş gibi bir hisse kapılmıştı. Evli, üç çocuk annesi, hayatını kanlı örnekler toplamakla ve vücut sıvılarını analiz etmekle geçiren bir kadın.</span></p>
				<p class="paragraf"><span class="regular-metin">Asansörü kullanmadı ve uzun adımlarla üçüncü kata çıktı. Daire kapısında, kızarmış ekmek ve haşlanmış yumurta kokusunu aldı. Saat 13.00’ü geçmişti. Pazar gününe özgü </span><span class="italik" xml:lang="tr-TR">brunch</span><span class="regular-metin"> zamanı. Boğazına bir şeylerin düğümlenmesine neden olan taze açmaları, krem peynirleri, somon fümeleri hatırladı. Ailece bir kahvaltı yapmayalı ne kadar zaman olmuştu?</span></p>
				<p class="paragraf"><span class="regular-metin">Açılana kadar kâh zile basarak kâh kapıyı yumruklayarak, bir polis gibi davrandı. Isabelle Zacharry’nin öfkeden kıpkırmızı olmuş yüzü göründü. Passan’ı tanıyınca yüz ifadesi donup kaldı. Onun yanıklarını ilk kez bu kadar yakından görüyordu. Espri yapmaya çalıştı:</span></p>
				<p class="paragraf"><span class="regular-metin">– Sonunda beni kaçırmaya mı karar verdin?</span></p>
				<p class="paragraf"><span class="regular-metin">Passan cevap vermedi. Yüz ifadesi her şeyi anlatıyordu. Zacchary kaşlarını çattı. Kül rengi gri saçlarını, eski zamanların Rus kadınları gibi ensesinde toplamıştı.</span></p>
				<p class="paragraf"><span class="regular-metin">– </span><span class="regular-metin">Neler oluyor?</span></p>
				<p class="paragraf"><span class="regular-metin">– Benim için bir şey yapmanı istiyorum.</span></p>
				<p class="paragraf"><span class="regular-metin">– İçeri gir. Çalışma odama geçelim. Orada...</span></p>
				<p class="paragraf"><span class="regular-metin">– Hayır. Sen dışarı gel.</span></p>
				<p class="paragraf"><span class="regular-metin">Zacchary dışarı çıktı. Yüzünde artık, ailesiyle yemek yiyecek olmanın verdiği huzur ifadesinden ve dalgacı tavrından eser kalmamıştı.</span></p>
				<p class="paragraf"><span class="regular-metin">Passan birkaç kelimeyle durumu açıkladı. Konuşmasının sonunda, o bile bu olaylardaki korkunç mantığın –kendisinin ilk kurban olduğunun– farkına varıyordu. On bin kilometre uzakta başlamış ve burada sonlanan bir yalan.</span></p>
				<p class="paragraf"><span class="regular-metin">– Ne istiyorsun?</span></p>
				<p class="paragraf"><span class="regular-metin">– Shinji ile Hiroki’nin kan örneklerini sakladın mı? Şu duş kabininden aldıklarını?</span></p>
				<p class="paragraf"><span class="regular-metin">– Elbette. Soruşturma henüz kapanmadı.</span></p>
				<p class="paragraf"><span class="regular-metin">Passan elini cebine soktu ve ona etiketli bir tüp uzattı:</span></p>
				<p class="paragraf"><span class="regular-metin">– Naoko’nun kanı. Debré Hastanesi’nin acil servis doktoru verdi.</span></p>
				<p class="paragraf"><span class="regular-metin">– </span><span class="regular-metin">Eee?</span></p>
				<p class="paragraf"><span class="regular-metin">– Ben de kan aldırayım ve dört DNA’yı karşılaştıralım.</span></p>
				<p class="paragraf"><span class="regular-metin">Zacchary’nin yüz ifadesi bir kez daha değişti. Profesyonel ciddiyet, yerini şaşkın bir ruh haline bıraktı. Kadınlar annelik duygusuyla şaka yapmazdı.</span></p>
				<p class="paragraf"><span class="regular-metin">– Bu neye yarayacak? Zaten cevabı biliyorsun, değil mi?</span></p>
				<p class="paragraf"><span class="regular-metin">– İçimin rahat olmasını istiyorum. Testleri şimdi yapabilir miyiz?</span></p>
				<p class="paragraf"><span class="regular-metin">– Pazartesiyi bekleyemez mi?</span></p>
				<p class="paragraf"><span class="regular-metin">Cevap yerine bir sessizlik oldu.</span></p>
				<p class="paragraf"><span class="regular-metin">Zacchary kaderine boyun eğerek gülümsedi:</span></p>
				<p class="paragraf"><span class="regular-metin">– Bir saniye içeri gir. Telefon etmem lazım.</span></p>
				<p class="paragraf"/>
			</div>
		</div>
	</body>
</html>