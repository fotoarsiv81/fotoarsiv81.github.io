<html xmlns="http://www.w3.org/1999/xhtml">
	<head>
		<title>3-93.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-93.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-35"><span class="bold" style="font-size:1em;">91</span></p>
				<p class="paragraf"/>
				<p class="paragraf"><span class="regular-metin">Passan sıçrayarak uyandı ve yataktan düşmüş olduğunu fark etti. Pencerenin dışındaki, ayarı bozulmuş bir televizyon görüntüsü gibi titreyen manzarayı gördü. Yeni bir sarsıntı. Perdeler takılı olduğu yerden kurtuldu. Tavan vantilatörü, tehlikeli bir şekilde sallanarak gıcırdamaya başladı. Emekler vaziyette duran Passan, ellerinin ve dizlerinin altındaki zeminin belirgin bir şekilde sallandığını hissediyordu.</span></p>
				<p class="paragraf"><span class="regular-metin">Etraf yeniden sakinleşti. Ama vücudunun tüm uzuvları hâlâ titriyordu. Tutunacak hiçbir şey olmadığında, geriye ne kalıyordu? Ayaklarımızın altındaki toprak. Yıkılacak en son şey, son sığınak. Üçüncü bir sarsıntı duvarları sallamaya başladı. Tavan sıvası, bir pastanın üstündeki pudraşeker gibi yatağın üstüne ve yere döküldü. Tüm otel dişlerini takırdatıyordu. Passan bu gibi durumlarda ilk güvenlik önlemi olarak bir masanın altına girilmesi gerektiğini hatırladı.</span></p>
				<p class="paragraf"><span class="regular-metin">Ama odasında masa yoktu. Yatağına doğru giderken, vantilatör takılı olduğu yerden kurtuldu. Alet, bir topaç gibi dönerek önce şiltenin üstüne, oradan da yere düştü. Passan son anda duvara yapıştı. Vantilatörün dönmesi durana ve dünya eski halini alana kadar, sıvaya bulanmış bir halde öylece bekledi. </span><span class="italik" xml:lang="tr-TR">Her şey düzene girene kadar.</span></p>
				<p class="paragraf"><span class="regular-metin">Saniyeler geçti. Çok uzun. Sonu gelmeyen saniyeler. Gerçekten bitmiş miydi? Yoksa sarsıntı daha güçlü olarak yeniden mi başlayacaktı? Koridorda homurdanmalar duydu. Şüphesiz işletmeci bu sarsıntının yol açtığı hasardan şikâyet ediyordu. Sesinde panik emaresi yoktu, sanki kedinin yeni aptallıkları söz konusuydu.</span></p>
				<p class="paragraf"><span class="regular-metin">Passan ayağa kalktı ve şaşkınlıkla üstünü silkeledi. Bir deprem eksikti. Japonya’daki depremlerle ilgili yüzlerce şey okumuştu, ama bunu ilk kez yaşıyordu. Saatine baktı. 06.30. Gitme vakti gelmişti. Eşyalarını topladı.</span></p>
				<p class="paragraf"><span class="regular-metin">Sürme kapı yana doğru açıldı. Koyu frambuaz renkli önlüğüyle otelci kadın göründü. Gülüyor, söyleniyor, sızlanıyor, yüzünde birbiriyle çelişen ifadeler meydana geliyordu. Değişmeyen tek şey yüzünün gri rengiydi. </span></p>
				<p class="paragraf"><span class="regular-metin">– </span><span class="italik" xml:lang="tr-TR">Sumimasen...</span><span class="dipnot-numaras-"><a class="footnote-link" href="#footnote-225-28" id="footnote-225-28-backlink">28</a></span></p>
				<p class="paragraf"><span class="regular-metin">Tavandan düşmüş vantilatörü görünce, yeniden söylenmeye başladı. Passan çantasını kapattı ve başını çevirmeden kadını selamladı.</span></p>
				<p class="paragraf"><span class="regular-metin">Dışarıdaki hareketlilik ne saatle ne de yağmurla bağdaşmıyordu. İnsanlar gülüyor, sağanağın altında bağrışıyorlardı, dünyanın öfkesinden bir kez daha kurtuldukları için mutlulardı. Bunun yansıması olarak, kuşlar elektrik tellerinin üstünde boğazlarını yırtarcasına ötüyorlardı.</span></p>
				<p class="paragraf"><span class="regular-metin">Olivier bir taksi bulmak için dar sokağa çıktı. Sıcaklık birkaç derece daha artmıştı. Bu saatte bile insan kendini saunadaymış gibi hissediyordu.</span></p>
				<p class="paragraf"><span class="regular-metin">Sağa döndü, daha geniş bir yola çıktı. Tabelalar yerlere düşmüştü. Klimalar, antenler binalardan sarkıyordu. Bir taksiye seslendi. Roissy Havalimanı’ndan bir sözlük alacak zamanı olmuştu. Hızla “balıkçı barınağı”nın Japonca karşılığını buldu.</span></p>
				<p class="paragraf"><span class="regular-metin">– </span><span class="italik" xml:lang="tr-TR">Gyokoo</span><span class="regular-metin">, dedi.</span></p>
				<p class="paragraf"><span class="regular-metin">Şoför en az on kere tekrarlattığı kelimeyi bir de kendisi telaffuz ettikten sonra nihayet heceler anlamını bulmuş gibi başıyla onayladı. </span></p>
				<p class="paragraf"><span class="regular-metin">Taksi dar sokaklarda yılan gibi kıvrılarak yol almaya başladı. Passan anılarındaki şehri yeniden bulmuştu. Dalga dalga yayılan kahverengi çatılar, çamlıklar, taş tapınaklar... Gri, yeşil ve sonsuzluk. Yağmurda parlayan kiremitler balık pullarını andırıyordu. Evlerin köşeleri, koyu renkli köpükleriyle iç karartıcı bir denizi çağrıştıran kıvrık dalgalar oluşturuyordu. Nagasaki bir deniz şehriydi, buna şüphe yoktu.</span></p>
				<p class="paragraf"><span class="regular-metin">Tavuk şiş satan bir satıcı gördü, taksiyi durdurdu ve ızgaracıya kadar koştu. Beş tane aldı; bir sundurmanın altında, çörtenlerden akan suların sesini dinleyerek ve bu birkaç dakikalık soluklanmanın doğru olup olmadığı düşünerek tavukları yuttu. Ama gerçekten durum bu kadar acil miydi? Düello bu sabah mı olacaktı? Yoksa yarın mı? Ya da üç gün içinde mi?</span></p>
				<p class="paragraf"><span class="regular-metin">Yeniden yola koyuldu. On dakikalık bir yolculuktan sonra, bir burnu dönünce, üzerinde Megami Köprüsü’nün yükseldiği körfez karşılarına çıktı. Limandaki binlerce gemi sallanırken direkleri iç içe geçiyordu. Gemi gövdelerinin arasında, ağır, hantal dalgalar kara kara düşünüyor gibiydi.</span></p>
				<p class="paragraf"><span class="regular-metin">Kara tarafında egzotizm yok oluyordu: süslemesiz binalar, antrepolar, vinçler... Her şey griydi. Nagasaki inci çiftlikleriyle ünlüydü. Passan şehrin kendisinin de bir sedef olduğunu düşündü. Her çatı, her bina cephesi, her tekne bu ince maddeyle kaplanmış, sertleşmişti. Körfez, deniz suyu ve tuzlu ışıkla balkıyan devasa bir kabuklu gibi açılıyordu.</span></p>
				<p class="paragraf"><span class="regular-metin">Passan bu düşünceleri kafasından uzaklaştırdı ve taksiyi Liman Başkanlığı’nın önünde durdurdu. Balık pazarı en civcivli saatlerini yaşıyordu. Passan yengeç ve istiridye dağlarını, ton ve morina balığı tezgâhlarını hızlı adımlarla geçti. Her yerde iyot kokusu vardı. Yassı yüzler ona gülümsüyordu. Kaya tuzunda kurutulmuş gibi buruşmuş yaşlı kadınlar tezgâhlardaki balıkları kokluyorlardı. Kimse bu kıyılarda yarım saat önce deprem olduğuna inanmazdı.</span></p>
				<p class="paragraf"><span class="regular-metin">Omzunda çantasıyla iskeleye vardı. Her balıkçı teknesinin önünde, “Utajima” diye bağırarak rıhtım boyunca ilerledi. Beşinci girişiminde, beysbol kasketli iriyarı bir adam eğildi ve bir makineli tüfek gibi peş peşe </span><span class="italik" xml:lang="tr-TR">hai</span><span class="dipnot-numaras-"><a class="footnote-link" href="#footnote-225-29" id="footnote-225-29-backlink">29</a></span><span class="regular-metin"> </span><span class="regular-metin">dedi. Yolculuk için yirmi bin yen istedi. Passan hiç itiraz etmeden parayı ödedi. Pazarlık yapmaya ne zamanı ne takati vardı.</span></p>
				<p class="paragraf"><span class="regular-metin">Motor homurdandı, motorcu teknelerin arasında manevra yaptı. Sağanak iyice şiddetlenmişti. Dalgalar güçlü şapırtılar çıkarıyordu. Koydan çıktıklarında dalgalar derinlerden gelen bir nefes gibi bir anda büyüdü. Sonu gelmeyen bir döngü içinde, mağara boyutlarındaki dalgaların üstünde yol alıyorlar, sonra karanlık dalga çukurlarına gömülüyorlar, ardından tekrar köpüklü dalga tepelerine çıkıyorlardı.</span></p>
				<p class="paragraf"><span class="regular-metin">Baş tarafta oturduğu yere sımsıkı tutunan Passan, cam elyafından yapılmış tekne gövdesinin dalgaların üstünde çatırdadığını duyuyordu. Hiçbir şey görmüyordu. Sadece hızla çarpıp uzaklaşan ve sürekli geri çekiliyormuş izlenimi veren yağmur duvarını hissediyordu. Yarım saat sonra balıkçı hızı düşürdü. Motorun gürültüsü de bir oktav azalmıştı. Tekne dalgaların ritmine uyum sağladı. Passan elini gözlerine siper etti ve sonunda, dalgaların hizasında beliren kahverengi ve yeşil lekeyi gördü.</span></p>
				<p class="paragraf"><span class="regular-metin">– </span><span class="italik char-style-override-11" xml:lang="tr-TR">Utajima</span><span class="regular-metin">, diye bağırdı motorcu var gücüyle.</span></p>
				<p class="paragraf"><span class="regular-metin">Ada, sanki gökyüzünden düşmüş bir buluttu. Suyla neredeyse aynı hizada bir sıvı yoğunlaşması. Volkanik kumsal, kakao rengindeydi; oysa tepe, sanki şiddetli yağmurlarla yıkanmış ve temizlenmiş gibi yemyeşildi. Gizemli ayrıntı ise ormanın eteğindeki kırmızı noktaydı: Bir </span><span class="italik" xml:lang="tr-TR">torii</span><span class="regular-metin">. Bu cilalı ahşap revak, bir tapınağın girişini gösteriyordu. Adanın tamamı, Şinto dininin kutsal ruhları olan </span><span class="italik" xml:lang="tr-TR">kami</span><span class="regular-metin">’lerin yaşadığı kutsal bir yer olmalıydı.</span></p>
				<p class="paragraf"><span class="regular-metin">Balıkçı, kumsala olabildiğince yakın bir yere yanaşmayı başardı. Passan kıyıya atladı ve cep numarasını kaydettikten sonra denizciyi selamladı. Ve ormana doğru döndü. </span><span class="italik" xml:lang="tr-TR">Torii</span><span class="regular-metin">’nin altında, tepenin zirvesine doğru tırmanan bir patika vardı. Ters kemerin altından geçti ve tırmanmaya başladı. Yolun kenarlarında bazı ağaç gövdelerinin etrafına ip sarılmıştı, bu da, bu ağaçlarda </span><span class="italik" xml:lang="tr-TR">kami</span><span class="regular-metin">’lerin yaşadığını gösteriyordu. Yukarı tırmandıkça, kendini çok uzaklardaki Brocéliande Ormanı’nı andıran perili bir ormana girmiş gibi hissediyordu.</span></p>
				<p class="paragraf"><span class="regular-metin">Sanki bunu doğrular gibi, tepede tapınak göründü. Dört tarafı açık bir pagoda, koyu renkli ahşap direkler üzerine yerleştirilmiş boynuzu andıran bir çatı. Tapınağın loşluğunda, bronz çanı, yalağı, bağış sunağını fark etti.</span></p>
				<p class="paragraf"><span class="regular-metin">Basamakları çıktı ve bir sütunun dibinde Naoko’nun çantasını gördü. Her zaman kalitesini –sugeçirmez, işlevsel– övdüğü sugeçirmez kumaştan çok cepli bir tür heybe. </span></p>
				<p class="paragraf"><span class="regular-metin">Bu sıradan eşya bile Passan’ın kalbini sıkıştırmaya yetti. Naoko buradaydı. Ayumi, Naoko’yu ondan önce bulmuş olabilir miydi?</span></p>
				<p class="paragraf"><span class="regular-metin">Tek bir gerçek vardı: Av başlamıştı.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-28-backlink" id="footnote-225-28">28</a>. “Özür dilerim” anlamında Japonca sözcük. (ç.n.)</p>
					</div>
					<div class="footnote">
						<p class="dipnot para-style-override-10"><a class="footnote-anchor" href="#footnote-225-29-backlink" id="footnote-225-29">29</a>. “Evet, hayhay” anlamına gelen Japonca sözlük. (ç.n.)</p>
					</div>
				</div>
			</div>
		</div>
	</body>
</html>