<html xmlns="http://www.w3.org/1999/xhtml">
	<head>
		<title>3-94.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-94.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-36"><span class="bold" style="font-size:1em;">92</span></p>
				<p class="paragraf"><span class="regular-metin">Naoko şok dalgasından beri kımıldamamıştı, kumda dizlerinin üstünde duruyordu. Bu şekilde ne kadar süre geçtiğini bilmiyordu. Birkaç dakika, bir saat, daha fazla...</span></p>
				<p class="paragraf"><span class="regular-metin">Kumsal dev bir portakal kabuğu gibi milyonlarca topluiğneyle delinmiş gibiydi. Rüzgârla dallarından kopmuş yapraklar yerlere saçılmıştı. Dalgalar hışırdıyordu. Oluşan köpükler durmaksızın kuma vuruyordu. Sağanağın altında boğulacak mıydı, yoksa onu yutmak istercesine yaklaşan dalgalara yem mi olacaktı, bunu bilemiyordu.</span></p>
				<p class="paragraf"><span class="regular-metin">Birden bir önseziyle irkildi ve başını kaldırdı. Yağmur bütün şiddetiyle gözlerine vurdu.</span></p>
				<p class="paragraf"><span class="regular-metin">Oradaydı. </span></p>
				<p class="paragraf"><span class="regular-metin">Bir fino köpeğini andıran her zamanki perçemleri ve kısık gözleriyle. Saçlarını sumo güreşçileri gibi topuz yapmıştı. Üstünde antrenman ceketi olarak kullanılan siyah bir </span><span class="italik" xml:lang="tr-TR">keikogi</span><span class="regular-metin"> ile yine aynı renkte, samuraylara özgü bir pantolon-etek olan </span><span class="italik" xml:lang="tr-TR">hakama</span><span class="regular-metin"> vardı. Kılıçlarını, </span><span class="italik" xml:lang="tr-TR">katana</span><span class="regular-metin"> ile </span><span class="italik" xml:lang="tr-TR">vakizaşi</span><span class="regular-metin">’yi,</span><span class="dipnot-numaras-"><a class="footnote-link" href="#footnote-225-30" id="footnote-225-30-backlink">30</a></span><span class="regular-metin"> kesici kısımları yukarı bakacak şekilde kemerine sokmuştu. Manolya ağacından yapılma, cilalı iki kın Toşiro Mifune’nin filmlerindeki gibi kalçasının üstünde kesişiyordu.</span></p>
				<p class="paragraf"><span class="regular-metin">Görüntü gerçekten çok komikti. Ama Naoko’nun hiç gülecek hali yoktu.</span></p>
				<p class="paragraf"><span class="regular-metin">İhtiyatla ayağa kalktı, az kalsın yeniden yere düşüyordu. Uyuşmuş bacakları artık onu taşımıyordu. Toprağın üstünde yaşama yeteneğini kaybetmişti.</span></p>
				<p class="paragraf"><span class="regular-metin">Naoko yeniden dengesini buldu ve ip gibi yağan yağmurun arasından seslendi:</span></p>
				<p class="paragraf"><span class="regular-metin">– Hâlâ anlaşabiliriz.</span></p>
				<p class="paragraf"><span class="regular-metin">Bir saniye sonra kılıç Ayumi’nin elindeydi. Naoko onun kılıcı kınından çıkardığını bile görmemişti. O anda bu durumdan iki sonuç çıkardı: Dilsiz, çalışmalarına hiç ara vermemişti. Dolayısıyla  da onun karşısında hiç şansı yoktu.</span></p>
				<p class="paragraf"><span class="regular-metin">Ayumi ağır hareketlerle kılıcını aşağı indirdi. Ve tek harekette kumun üstüne birkaç kanji karakteri çizdi. </span></p>
				<p class="paragraf"><span class="regular-metin">Naoko gözleriyle arabesk şekilleri takip etti. “Çok geç” yazıyordu.</span></p>
				<p class="paragraf"><span class="regular-metin">Katil, kılıcın keskin kısmını sol elinin başparmağı ve işaretparmağıyla hafifçe tutarak, geleneksel hareketle kınına soktu. Naoko hatırlıyordu: Bu silahlar XVII. yüzyıla, Genroku dönemine aitti. Ayumi’nin babasının armağanıydı. Kendi kılıcı onunkiyle aynı değerde değildi; babasının ailesinden kalmıştı, yani o kadar eski değildi ve çeliği, Ayumi’nin muhteşem silahlarıyla boy ölçüşemezdi.</span></p>
				<p class="paragraf"><span class="regular-metin">Hasmı dikilitaş şeklindeki koyu renkli bir kayayı işaret etti. Aralarında elli metre kadar bir mesafe bırakarak o tarafa doğru yürüdüler ve sağ tarafında siyah taş blokların, sol tarafında ise çam ormanının bulunduğunu kumluk bir açıklığa geldiler. Naoko uysal bir şekilde onu takip ediyordu. Ayumi’nin her şeyi önceden düşünmüş olduğunu anlıyordu, nedense hiç şaşırmamıştı. Sadece burada, geri döndürülemez bir söz adına bir zamanlar kanlarını karıştırdıkları bu yerde dövüşebilirlerdi.</span></p>
				<p class="paragraf"><span class="regular-metin">Ayumi durdu. Granit kayanın gölgesi saçları ve giysileriyle bir bütün olmuştu. Perçemlerinin örttüğü alnı dışında yüzü beyaz bir çakıl gibi parlıyordu. Filmlerde bütün samurayların yaptığı hareketi yaptı: Sağ elinde bir kayış belirdi. Kayışın bir ucunu dişlerinin arasına aldı ve kol yenlerini sıvalı tutmak için omuzlarının çevresinden geçirdi.</span></p>
				<p class="paragraf"><span class="regular-metin">Aynı anda kılıçlarını çektiler, topuklarının üstüne oturdular, sonra sivri uçlarıyla birbirlerine dokunacaklarmış gibi kılıçlarını doğrultular. Naoko bu hareketleri yapmayalı ne kadar olmuştu?</span></p>
				<p class="paragraf"><span class="regular-metin">Bu şekilde, kılıç kılıca birkaç saniye durdular. Bu anlar, normalde hasmını değerlendirme fırsatıydı, oysa Naoko Ayumi’yi yirmi beş yıldan beri değerlendiriyordu – ve tamamen yanılmıştı. </span></p>
				<p class="paragraf"><span class="regular-metin">Aynı anda ayağa kalktılar. </span><span class="italik" xml:lang="tr-TR">Kamae</span><span class="regular-metin"> –savunma– zamanı. Bu, bekleme duruşu değil, ayaklar zeminde sabit, dövüş duruşuydu. Ayumi yanlamasına yer değiştirmeye başladı. Naoko, hasmını merkez alarak kendi etrafında döndü. N</span><span class="italik" xml:lang="tr-TR">iten</span><span class="regular-metin"> öğretisi açıktı: Dövüşün başında kılıç titreşimli bir tür duyargaya dönüşür, hamleyi, hasmın duruş açısını, mesafesini, darbeye karşı savunmasını algılardı.</span></p>
				<p class="paragraf"><span class="regular-metin">Son anda kılıcını uzatarak Ayumi’nin bir patlama kadar ani darbesini savuşturdu. Ardından bir başka darbe. Ve bir darbe daha. Sonra, aralarında üç metre mesafe bırakarak yeniden savunma pozisyonuna geçtiler. Naoko ne ölmüş ne de darbe almıştı. Kılıçlar gözünün önünde patlamıştı. Yağmur damlaları birer kıvılcıma dönüşmüştü. Hiçbir şeyi önceden sezmemiş, hamlelerini planlı yapmamıştı. Hayatta kalmasını refleksleri sağlamıştı. Kaslarının, sinirlerinin hafızası...</span></p>
				<p class="paragraf"><span class="regular-metin">Ayumi yeniden ağır hareketlerle daire çizmeye başladı ama bu kez iki eliyle tuttuğu kılıcı başının üstündeydi. Canlıları ve ölüleri birbirinden ayırmaya hazır bir yargıca benziyordu. Naoko, kılıcı aşağıda, bu dönme hareketini takip ediyordu. İlk saldırıdan kurtulmuş olduğunu düşünmek ona coşku ve bir tür umut veriyordu. Belki de tahmin ettiğinden daha iyiydi.</span></p>
				<p class="paragraf"><span class="regular-metin">Dilsiz ona doğru bir adım attı, Naoko geriledi: İşaret. Gücünü serbest bıraktı. </span><span class="italik" xml:lang="tr-TR">Ki</span><span class="regular-metin">’sinin</span><span class="dipnot-numaras-"><a class="footnote-link" href="#footnote-225-31" id="footnote-225-31-backlink">31</a></span><span class="regular-metin"> karnından ve kalçalarından çıktığını, kollarına ulaşıp kılıcında toplandığını hissetti. Bir darbe. İki darbe. Üç darbe. Peş peşe üç hamleden fazlası yapılmazdı: İnsanın sadece iki bacağı vardı.</span></p>
				<p class="paragraf"><span class="regular-metin">Aynı anda geri çekildiler. Havaya sıcak çelik kokusu sinmişti. Ayumi artık kımıldamıyordu, kılıcı hâlâ yukarıdaydı. Sessizliği ürkütücüydü. Kenjutsuda haykırılırdı. Haykırma, </span><span class="italik" xml:lang="tr-TR">kai</span><span class="regular-metin">, esastı; en az kılıç kadar etkiliydi. Ama Ayumi bağıramıyordu, bu da ona tuhaf bir şekilde fazladan bir güç veriyordu.</span></p>
				<p class="paragraf"><span class="regular-metin">Ayumi sıçradı. Yana hamle. </span><span class="italik" xml:lang="tr-TR">Do</span><span class="regular-metin">. Geri çekilme. Başka bir hamle – iki kez soldan, bir kez karşıdan. Yüze hamle. </span><span class="italik" xml:lang="tr-TR">Men</span><span class="regular-metin">. Naoko her darbeyi savuşturuyordu. Becerisi geri geliyordu. Ayumi, Musaşi öğretisindeki gibi hayati noktaları hedefleyerek hamle yapıyordu. Boyun damarlarını, bilek damarlarını, kalbi, gırtlağı, karaciğeri hedef alıyordu.</span></p>
				<p class="paragraf"><span class="regular-metin">Ayumi çekildi. Naoko saldırıya geçti; teması, dövüşü, ölüm dansını bırakmak istemiyordu. Hasmını yormak, aynı zamanda da hayatta kalma şansını artırmak istiyordu. Uçurumun kenarında yürüyordu... Bir hamle. İki hamle. Üç hamle.</span></p>
				<p class="paragraf"><span class="regular-metin">Ayumi geriye doğru bir adım daha attı. Bu defa geri çekilen Naoko olmamıştı. Naoko yaralanmamıştı, ama kılıçların arasından kazanmasının imkânsız olduğunu anlayabiliyordu. Sadece </span><span class="italik" xml:lang="tr-TR">dayanabilirdi </span><span class="regular-metin">– ve çocukları için sonuna kadar dövüşebilirdi.</span></p>
				<p class="paragraf"><span class="regular-metin">Yeni bir hamle. Kılıcın kabzasını saran örme deriyi tutan parmaklarının titrediğini hissediyordu. Nefes nefese kalmıştı. Gözlerinden yaşlar geliyordu. Derisinin altında kanı kor gibi yanıyordu. Kendinden geçtiğini hissediyordu. Tıpkı onur ve ölüm kalım mücadelesiyle transa geçen samuraylar gibi.</span></p>
				<p class="paragraf"><span class="regular-metin">Haykırdı ve yana hamle yaptı. Geri çekildi ve karşıdan gelen bir hamleyi savuşturdu. Ayumi yeniden saldırıya geçiyordu. Naoko vurdu. Ayumi hiçbir hamlenin hedefine ulaşmasına izin vermiyordu. Sanki dövüşün tüm kontrolü ondaydı.</span></p>
				<p class="paragraf"><span class="regular-metin">Gücü tükenen Naoko dengesini kaybetti ve düşmemek için son anda büyük siyah kayaya tutundu. Yağmura rağmen avucunun yapış yapış olduğunu hissetti. Kan. Ayumi çoktan saldırıya geçmişti.</span></p>
				<p class="paragraf"><span class="regular-metin">Birbirine çarpan kılıçlar vücudundaki kemikleri titretiyordu. Sona yaklaşıyordu. Kılıcı da kırılmıştı. Bir kılıcın çeliğini, sadece sahibinin ona olan sevgisi keskinleştirirdi. Oysa Naoko kılıcının bakımını hiç yapmamıştı – bu ilgisizlik hayatına mal olacaktı. </span><span class="italik" xml:lang="tr-TR">Katana</span><span class="regular-metin">’sını attı ve cebindeki </span><span class="italik" xml:lang="tr-TR">kaiken</span><span class="regular-metin">’i bulmaya çalıştı.</span></p>
				<p class="paragraf"><span class="regular-metin">Yana doğru sıçradı. Ölümcül bir saldırıdan son anda kurtulmuştu.</span></p>
				<p class="paragraf"><span class="regular-metin">Ayumi de ikinci kılıcını kınından çıkarmıştı. İki kılıç havada ıslık çaldı. </span><span class="italik" xml:lang="tr-TR">Miyamoto Musaşi’ye özgü stil.</span><span class="regular-metin"> Çevikliği şaşırtıcıydı. Naoko kendini yerde buldu. </span><span class="italik" xml:lang="tr-TR">Kaiken</span><span class="regular-metin">’i ceketinin cebinden çıkaramıyordu.</span></p>
				<p class="paragraf"><span class="regular-metin">Emekleyerek iki kayanın arasındaki boşluğa sığındı. Kılıç onu takip etti ve granite çarparak ürkütücü metalik bir ses çıkardı. Naoko’nun aklına </span><span class="italik" xml:lang="tr-TR">jan-ken-pon</span><span class="regular-metin"> geldi: Taş makası yener, kâğıt taşı yener, makas kâğıdı yener... Ayaklarından çekildiğini hissetti. Çırpınarak döndü ve Ayumi’nin suratını gördü. Gözleri etten bir maskedeki iki tırnak izini andırıyordu.</span></p>
				<p class="paragraf"><span class="regular-metin">Hiç düşünmeden bacaklarıyla tepinmeye başladı ama dilsiz, onu ayak bileklerinden tutmaya devam ediyordu. Kayaların arasından dışarıya çekildiğinde, Ayumi’nin onu yakalamak için kılıçlarını bırakmak zorunda kaldığını fark etti. Naoko onun yüzüne doğru atılarak yanağını ısırdı. Diğeri var gücüyle onun saçlarını çekti ve acıyla geriye doğru çekilerek yanağını kurtardı.</span></p>
				<p class="paragraf"><span class="regular-metin">Naoko volkanik taşa doğru fırlatıldığını hissetti. Çarpmanın etkisiyle gözlerini kapattı. Yeniden açtığında, Ayumi </span><span class="italik" xml:lang="tr-TR">katana</span><span class="regular-metin">’sını almıştı. Naoko </span><span class="italik" xml:lang="tr-TR">vakizaşi’</span><span class="regular-metin">ye doğru hamle yaptı ve elinde kılıçla yeniden doğruldu.</span></p>
				<p class="paragraf"><span class="regular-metin">Sonu yakın olsa bile üzgün değildi.</span></p>
				<p class="paragraf"><span class="regular-metin">Elinden gelenin en iyisini yapmıştı.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-30-backlink" id="footnote-225-30">30</a><span class="char-style-override-12">. </span>Elli santimetre uzunluğunda, <span class="char-style-override-10">katana</span>’ya benzeyen, ama daha kısa olan Japon kılıcı. Samuraylar <span class="char-style-override-10">katana </span>ile <span class="char-style-override-10">vakizaşi</span>’yi beraber taşırdı. (ç.n.) </p>
					</div>
					<div class="footnote">
						<p class="dipnot para-style-override-10"><a class="footnote-anchor" href="#footnote-225-31-backlink" id="footnote-225-31">31</a><span class="char-style-override-12">. </span>Japon ve Çin kültüründe evreni ve hayatı oluşturduğuna, canlı varlıklar ile cisimler arasında bağ oluşturduğuna inanılan temel kavram. Batı dillerinde, aynı anlama gelmese de “ruh” sözcüğüyle karşılanabilir. (ç.n.)</p>
					</div>
				</div>
			</div>
		</div>
	</body>
</html>