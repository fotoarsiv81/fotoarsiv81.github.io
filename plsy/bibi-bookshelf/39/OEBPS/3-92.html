<html xmlns="http://www.w3.org/1999/xhtml">
	<head>
		<title>3-92.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-92.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-34"><span class="bold" style="font-size:1em;">90</span></p>
				<p class="paragraf"/>
				<p class="paragraf"/>
				<p class="paragraf"><span class="regular-metin">Gökyüzünü yol yol yapan hantal sağanağın arkasında gün ağarıyordu. Naoko dağın tepesindeki tapınaktaydı. Dört bir tarafı açık, yaklaşık kırk metrekare genişliğinde, servilerden yapılmış basit bir yerdi. Cilalı direkler, ağaç kabuğundan bir çatı, siyah keresteden bir zemin. Tam ortada, kalın burma ipiyle bronz bir çan, arınmak için su dolu leğenler. Başka bir şey yoktu. Şinto tapınakları her zaman boş olurdu; onları dualarla, meditasyonlarla doldurmak gerekiyordu – Naoko da burayı korkusuyla dolduruyordu.</span></p>
				<p class="paragraf"><span class="regular-metin">Yine de hiç rüya görmeden ve hiç uyanmadan, ulu çamların hışırtısı altında rahatça uyumuştu. Kimonosuyla, bir krizalit gibi değişime uğradığını düşünüyordu, ama tam tersiydi. Bir gün önce, bir kelebekti, Avrupalı özgür bir kadındı. Şimdi ise biyolojik ortamına, doğal çevrimine mahkûm bir tırtıl olmuştu. Diğer uysal, önemsiz hayatlar arasında bir hayat – </span><span class="italik" xml:lang="tr-TR">bir Japon kadını.</span></p>
				<p class="paragraf"><span class="regular-metin">Çantasını karıştırdı ve plastik torbaya sarılı bir miktar pirinç buldu. Açgözlü bir şekilde, elleriyle yedi. Soğuktu, yapış yapıştı, canlandırıcı bir etkisi vardı. Bir yanı bu tadı çok iyi biliyordu. Yılların getirdiği Batı tarzı yemek alışkanlığı hiçbir şeyi değiştirmemişti. Genetik hafızası, bir pagodanın dibinde, çeltik tarlalarının serinliğinde diz çökerek yenen yemeklere dayanıyordu.</span></p>
				<p class="paragraf"><span class="regular-metin">Adaya akşam saatlerinde ulaşmıştı. On bin yen karşılığında Naoko’yu adaya getiren balıkçı ona cep numarasını bırakmıştı – dönüş için. Tabii her şey yolunda giderse. Adanın batı kıyısındaki, siyah kumları olan bir plaja yanaşmışlardı. Çam ağaçları ve ağaçların diplerine yerleştirilmiş taş fenerler onu bekliyordu sanki. Tam bir film dekoruydu – ilk sahnelerden itibaren insanların ölmeye başladığı eski kılıç filmlerinden biri.</span></p>
				<p class="paragraf"><span class="regular-metin">Adanın tepesindeki tapınağa varmıştı. Haftada bir kez gelen bahçıvanlar ve temizlikçiler dışında buraya kimse uğramazdı. Karanlıkta hemen antrenman yapmaya başlamıştı. </span><span class="italik" xml:lang="tr-TR">İtto seiho</span><span class="regular-metin">’nun on iki tekniği. Sonuç pek parlak değildi. Birkaç ısınma hareketiyle kaybettiği yılları yakalayamazdı. Üstelik bugüne kadar hiç gerçek bir kılıçla çalışmamıştı – çok tehlikeliydi.</span></p>
				<p class="paragraf"><span class="regular-metin">Kalktı ve giyindi. Bir eşofman altı, pamuklu bir </span><span class="italik" xml:lang="tr-TR">yukata, </span><span class="regular-metin">basket ayakkabıları. Hepsi koyu renkliydi ve İkinci Dünya Savaşı sırasında kadınların giymek zorunda olduğu üniformaları hatırlatıyordu; bu kıyafet, kimonolardan farklı olarak, koşmayı ve hareket etmeyi kolaylaştırıyordu. Belini kumaş bir kuşakla bağladı ve kılıcını yerleştirdi. Sonra pantolon cebine </span><span class="italik" xml:lang="tr-TR">kaiken</span><span class="regular-metin">’i soktu – </span><span class="italik" xml:lang="tr-TR">B planı</span><span class="regular-metin">.</span></p>
				<p class="paragraf"><span class="regular-metin">Hiç kendini bu kadar aptal hissetmemişti. Passan’ın bir polis operasyonuna şilahşör kostümüyle gitmesi gibiydi. Ama aynı zamanda da kendini dengede hissediyordu. Hayatını yönlendiren,  özdeşleştiği bir gelenekle bütünleşmiş gibiydi. Zaten Passan da, mesleğinde D’Artagnan değerlerine sahip çıkmayı hiç saçma bulmaz ve öyle davranırdı.</span></p>
				<p class="paragraf"><span class="regular-metin">Kumsala inen anayolu takip etmek yerine doğuya doğru yürüdü. Adanın arkasındaki bir başka kumsalı görmesini sağlayacak bir çıkıntı hatırlıyordu. </span></p>
				<p class="paragraf"><span class="regular-metin">Islatmadığı en ufak bir toprak parçası bırakmayan yağmur, yoldaki her taşı ayna gibi parlatıyordu. Naoko, Ayumi’yi düşünüyordu. Ondan korkmuyordu. İşlediği cinayetler ve deliliği, geçmiş anıların yerini almayı başaramazdı. İnanmasa da, Naoko hâlâ bir anlaşmaya varacaklarını umut ediyordu.</span></p>
				<p class="paragraf"><span class="regular-metin">Taraçayı buldu. Ama bu gözlem yerinin bir işe yaramayacağını hemen anladı. Ayumi henüz adaya ulaşmamış olsa bile, diğer taraftan gelebilirdi. Eğer adadaysa, bu tepede sırtını boşluğa vererek onu beklemek hiç iyi olmazdı.</span></p>
				<p class="paragraf"><span class="regular-metin">Geri döndü ve adanın içlerine girmekten kaçınarak batıya doğru indi. Bilmediği bu cangıla dalması söz konusu olamazdı. Ana kumsala gidip onu beklemesi de.</span></p>
				<p class="paragraf"><span class="regular-metin">Artık bir şey düşünmüyordu. Birkaç saat, belki de birkaç dakika içinde dövüş başlayacaktı, hiçbir şey düşünecek hali yoktu. Sadece doğayla bütünleşmiş bir varlık, gökyüzüyle kucaklaşan toprağın içindeki bir tırtıldı. Yağmurla bütünleşiyor, onu benimsiyor, onunla besleniyordu. Tıpkı aldığından daha fazla hayat veren orman gibi...</span></p>
				<p class="paragraf"><span class="regular-metin">Kumsalın manzarası iç açıcı değildi. Bulutlar dev ponza taşlarına benziyordu. Dalgalar katran rengindeydi. Çarpıp çatlayan dalgalardan, sıcak asfalttan çıkanlara benzeyen su buharı yükseliyordu. Ufuk, kurşun rengi bir perdenin ardındaydı.</span></p>
				<p class="paragraf"><span class="regular-metin">Birden başı döndü. Her şey alabora oldu. Deniz eğilip büküldü. Zemin sallandı. Dengesini yeniden bulduğunda ne olduğunu anlamaya çalıştı ama sallantı yeniden başladı. Daha güçlü, daha şiddetli. Bu kez yere düştü ve rüya görmediğini anladı.</span></p>
				<p class="paragraf"><span class="regular-metin">Bir deprem.</span></p>
				<p class="paragraf"><span class="regular-metin">Son depremden bu yana, her hafta az ya da çok şiddetli sarsıntılar oluyordu. Bunların, yeni bir felaketin habercisi olan öncü depremler mi, yoksa tam tersine büyük depremin sona erdiğini gösteren artçılar mı –geçip giden bir kuyrukluyıldızın kuyruğu gibi– olduğu bilinmiyordu. Bir efsaneye göre Japonya, sürekli hareket eden dev bir yayınbalığının sırtındaydı. Yayınbalığı uyanmak üzere miydi, yoksa yeniden uyumak üzere mi, bunu kimse bilmiyordu.</span></p>
				<p class="paragraf"><span class="regular-metin">Siyah kumda dizlerinin üstünde duran Naoko gülümsedi. Bu sarsıntı bir uyarıydı.</span></p>
				<p class="paragraf"><span class="regular-metin">Belki dünyanın sonunu değil ama onun dünyasının sonunu haber veriyordu.</span></p>
			</div>
		</div>
	</body>
</html>