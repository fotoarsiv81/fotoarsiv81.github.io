<html xmlns="http://www.w3.org/1999/xhtml">
	<head>
		<title>3-54.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-54.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-26"><span class="bold" style="font-size:1em;">53</span></p>
				<p class="paragraf"><span class="regular-metin">Passan’ın Ultima Ratio’su</span><span class="dipnot-numaras-"><a class="footnote-link" href="#footnote-225-18" id="footnote-225-18-backlink">18</a></span><span class="regular-metin"> ışıklı bir Nightforce dürbünle donatılmıştı. Bu mesafeden dürbüne ihtiyacı yoktu. Optik büyütme rahatsız edici bile olabiliyordu, ama bu çok gelişmiş cihaz ona güven veriyordu. Bunu kullanması gerekecek miydi? Passan kendine bu tür sorular sormazdı. Son olaylar ona her planın, her manevranın yararsız olduğunu göstermişti.</span></p>
				<p class="paragraf"><span class="regular-metin">Bir bere, bir tişört, bir kot pantolon ile bir asker parkası giymiş –hepsi siyahtı–, bir ağaca tünemiş, bir saatten beri gece görüşlü dürbünüyle yaklaşık yüz elli metre uzaktaki terası gözlüyordu. Dürbünün binlerce kez büyüttüğü evin zayıf ışığı, ona Afganistan’da bir operasyondaymış izlenimi veren yeşil bir hale içinde görünüyordu. Aslında etraf, penceresiz bina cepheleriyle, apartman avlularıyla ve bir bahçıvanlık fuarının stantları kadar ürkütücü küçük bahçeleriyle doluydu.</span></p>
				<p class="paragraf"><span class="regular-metin">Her şeye rağmen parmağı tetikte, atış pozisyonunda bekliyordu. Onu rahatlatan başka bir şey daha vardı. Yeniden silahlanmak için –tabancasına el koymuşlardı– kişisel cephaneliğine başvurmuştu: Belinde Glock 17, ayak bileğinde Sig SP 2022, belinin arkasına yerleştirdiği Eickhorn bıçak. Yanına ne telefon ne GPS ne balistik bilgisayar almıştı – modern teknolojik cihazlarla saptanabilecek hiçbir şey.</span></p>
				<p class="paragraf"><span class="regular-metin">Guillard’ı, savaşçı terminolojisiyle donanımlı, dikkatli, tehlikeli –zekâsı ortalamanın çok üstünde olan– bir düşman olarak kabullenmeye karar vermişti.</span></p>
				<p class="paragraf"><span class="regular-metin">23.30. Terasta dikkat çekici bir şey yoktu. Evin içi de sakindi. Bununla birlikte avı oradaydı, pusuya yatmış zararlı bir böcek kadar kurnazdı. İçgüdüsel olarak bu gecenin bir eyleme sahne olacağını hissediyordu.</span></p>
				<p class="paragraf"><span class="regular-metin">Naoko’yla yaptığı o kafa karıştırıcı görüşmeden sonra, piyano dersini es geçerek, doğrudan çocuklarla akşam yemeği yemişti. Çocukları yatırmış, onları, salonda sehpanın üstündeki monitörlerin karşısında oturan Fifi’ye emanet etmişti. Kameralar çalışıyordu. Mikrofonlar çalışıyordu. Dışarıda da polisler çalışıyordu...</span></p>
				<p class="paragraf"><span class="regular-metin">Villa dokunulmazlığı olan bir kaleye dönüşmüştü. En azından o öyle olduğunu umut ediyordu.</span></p>
				<p class="paragraf"><span class="regular-metin">21.30’da hazırlanmıştı. Fifi spor çantasını ve tüfek kılıfını görünce yüzünü buruşturmuştu.</span></p>
				<p class="paragraf"><span class="regular-metin">– Tam olarak nereye gidiyorsun?</span></p>
				<p class="paragraf"><span class="regular-metin">– Kaygılanma.</span></p>
				<p class="paragraf"><span class="regular-metin">– Görüş alanımdan çıktığın anda kaygılanırım.</span></p>
				<p class="paragraf"><span class="regular-metin">– Çocuklara göz kulak ol. Senden tek istediğim bu.</span></p>
				<p class="paragraf"><span class="regular-metin">22.00’de Neuilly-sur-Seine’in sessiz koyu karanlığına ulaşıyordu. Chezy Meydanı dolaylarında üstünü değiştirmiş ve ilk tur için harekete geçmişti.</span></p>
				<p class="paragraf"><span class="regular-metin">Guillard’ın malikânesi iki yanında villalar ve koyu renkli apartmanlar bulunan bir caddenin en sonundaydı. Maymuncuğu sayesinde Olivier ilk parmaklığı aşmış ve park etmiş arabaların arkasına gizlenerek ilerlemişti. Görevdeki iki polis oradaydı, bir sokak lambasının altında, beklemekten sıkılmış bir halde sigaralarını tüttürüyorlardı. Ne olursa olsun bu işi onlarsız yapacağını anlamıştı. Artık leşçilin yöntemini biliyordu. Aubervilliers’de, binaların arkasındaki otoparktan kaçmıştı. Evinde de buna benzer bir çıkış olmalıydı.</span></p>
				<p class="paragraf"><span class="regular-metin">Passan villanın çevresinde bir tur atmış, sonra iyi bir görüş açısına sahip bir yer bulmak için bahçelerde, avlularda keşif yapmıştı. Sonunda, bahçe duvarının üzerine doğru sarkan bir kestane ağacı bulmuş, yeşil dalların arasına girmişti. Bulunduğu yerden mükemmel bir görüş alanına sahipti.</span></p>
				<p class="paragraf"><span class="regular-metin">Bina tek katlıydı. Birkaç hafta önce arama yapmak için eve gelmişti. İçi çok hoşuna gitmişti. Beyaz duvarlar. Balkonu ve korkuluğu olmayan dikdörtgen pencereler. Dizayn mobilyalarla çekici kılınmış, sade odalar. Bütün odalar, bahçe mobilyaları ile beyaz kumaştan geniş bir güneşliğin bulunduğu tik ağacından bir terasa açılıyordu. Tüm bunlar bir derginin sayfalarından fırlamış gibiydi. Passan, Guillard’ın villanın iç dekorunu bir profesyonele yaptırdığını tahmin ediyordu. Katilin kişisel olarak buna bir katkısı olmamıştı. O başka bir âlemde yaşıyordu. Gerçekle alakası olmayan, karanlık ve korku dolu bir dünyada. Yıkık dökük bir kulübede veya bir hapishane hücresinde de yaşayabilirdi.</span></p>
				<p class="paragraf"><span class="regular-metin">Dürbünüyle yeniden baktı. Hâlâ bir şey yoktu. Sağdaki odanın penceresinde ışık vardı ama kapalı stordan içerisi görünmüyordu. Öğleden sonraki kovalamaca belki de hayvanı sakinleştirmişti. Ama hayır. Kendine karşı öfkesi, intikam tutkusu –ya da öldürme içgüdüsü– onu dışarı çıkmaya zorlayacaktı. Kana susamış bir vampirdi. Taze et peşindeki bir yırtıcıydı.</span></p>
				<p class="paragraf"><span class="regular-metin">Gece yarısı olmak üzereydi. Bedeninde tutulmalar başlıyordu. Aklına hep aynı soru geliyordu: Bu gece herhangi bir kanıt olmadan, sorgusuz sualsiz Guillard’ı öldürecek miydi? Peki sonra? Bir daha aynaya bakabilecek miydi? Zaten onu kuduz bir köpek gibi gören Naoko ne düşünecekti?</span></p>
				<p class="paragraf"><span class="italik" xml:lang="tr-TR">Naoko.</span></p>
				<p class="paragraf"><span xml:lang="tr-TR">Bahçedeki konuşma dengesini bozmuştu. O küçük toprak parçasında hiç bu kadar güçlü bir Japonya havası hissetmemişti. Sanki karısı, sonunda ona Zen bahçelerinin </span><span class="italik" xml:lang="tr-TR">fusei</span><span xml:lang="tr-TR">’sini açan anahtarı vermişti. Altın parıltılı, esmer renkli yosunlar ve pırıltılı çamlar arasında, </span><span class="italik" xml:lang="tr-TR">oraya</span><span xml:lang="tr-TR"> gitmiş gibi hisse kapılmıştı. Kyoto’nun üstündeki Kiyomizu-dera Tapınağı’nda fotoğraf çektirdikleri döneme.</span></p>
				<p class="paragraf"><span class="regular-metin">Naoko barışmak için gelmişti. Ama her zamanki gibi, düşündüğünün onda birini bile söylememişti. Ona kızmıyordu: Onun sessizliğinin altında hep başka bir sessizlik vardı. Belki de hiçbir zaman açığa çıkamamış, kendine özgü bir yoğunluğu olan karanlık bir bölge. Bu akşam, taşların üstünde yürürlerken onlara eşlik eden de bu sırdı.</span></p>
				<p class="paragraf"><span class="regular-metin">İlişkilerinin başlarında, Passan, zıpırlık olsun diye ona “En fazla sevdiğim yanınız ruhunuz” demişti. Elbette yalan söylüyordu. Böyle bir güzellik karşısında, buna şüpheyle yaklaşmayacak tek bir erkek olamazdı.</span></p>
				<p class="paragraf"><span class="regular-metin">Buna karşılık Naoko da, “Yanılıyorsunuz. Benim ruhum karanlıktır” diye cevap vermişti. Çok sonra, Naoko ilginç olmak için böyle bir cevap verdiğini itiraf etmişti. </span></p>
				<p class="paragraf"><span class="regular-metin">Bununla birlikte, bilmeden de olsa, her ikisi de gerçeği söylemişti. Naoko gerçekten de son derece karanlık bir ruha sahipti – sanki ruhu, kozmik bir delik gibi bütün ışıkları soğuruyordu. Ve Passan’ın da tutkuyla sevdiği şey –tıpkı Naoko’nun ipeksi ölüm yansıları olan saçlarında kaybolmayı sevdiği gibi– bu koyu karanlıktı.</span></p>
				<p class="paragraf"><span class="regular-metin">Birden yüreği hopladı. Terastan bir siluet geçmişti, ama o denli hızlı geçmişti ki, insan hayal gördüğünü sanabilirdi. Evin içinde kımıldayan bir şey yoktu, pencerelerinde hâlâ ışık vardı. Ne bir kapı ne de pencere sesi duyulmuştu.</span></p>
				<p class="paragraf"><span xml:lang="tr-TR">Passan dürbününü sımsıkı tuttu ve bahçeyi taradı. </span><span class="italik" xml:lang="tr-TR">Doğrulandı.</span><span xml:lang="tr-TR"> Bir gölge ağaçların arasına giriyordu. Çevre duvarına tırmanıyordu. Duvarın tepesine ulaştığında ay ışığı, bir bıçakta yansır gibi sırtını yaladı. Guillard. Tepeden tırnağa siyahlar giymişti. Onunkiyle aynı amacı taşıyan bir komando kıyafeti.</span></p>
				<p class="paragraf"><span class="regular-metin">Diğer tarafa atladı, gözden kayboldu. Sonra yirmi metre uzakta, bir apartmanın bahçe avlusunda yeniden ortaya çıktı. Passan onun yürüyüşünü tanıdı. Doğumcu, gecenin krallığına doğru yola çıkmıştı.</span></p>
				<p class="paragraf"><span class="regular-metin">Polis yanağını silaha yasladı, ama işaretparmağı tetiğe dokunmadı.</span></p>
				<p class="paragraf"><span class="regular-metin">Bunun için burada değildi. Avını takip etmek ve onun içindekini keşfetmek için buradaydı.</span></p>
				<p class="paragraf"><span class="regular-metin">Doğruldu, modüler tüfeğini yerleştirdi, duvarın üstüne inmek için bir bacağını uzattı. Bir ip cambazı gibi hızlı ve sessiz bir şekilde duvarın üstünde ilerledi. Kafasını kaldırıp baktığında Guillard’ın ortalarda olmadığını fark etti. Passan duvarın diğer tarafına kendini bıraktı ve koşmaya başladı.</span></p>
				<p class="paragraf"/>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-18-backlink" id="footnote-225-18">18</a>. Hassas atışlar için kullanılan, kalibresi 7,62x51 mm olan modüler bir tüfek. (ç.n.)</p>
					</div>
				</div>
			</div>
		</div>
	</body>
</html>