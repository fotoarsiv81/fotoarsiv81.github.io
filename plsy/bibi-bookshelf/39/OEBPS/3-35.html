<html xmlns="http://www.w3.org/1999/xhtml">
	<head>
		<title>3-35.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-35.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-7"><span class="bold" style="font-size:1em;">34</span></p>
				<p class="paragraf"><span class="regular-metin">Katlanmak imkânsızdı.</span></p>
				<p class="paragraf"><span xml:lang="tr-TR">Saat 18.00 trafiğine takılıp kaldığı sırada Adli Tabip Rudel aramıştı. Bulduğu veteriner –</span><span class="italik" xml:lang="tr-TR">Cebus apella,</span><span xml:lang="tr-TR"> yani “siyah perçemli kapuçin maymunu” uzmanı– maymunun otopsisini bitirmişti.</span></p>
				<p class="paragraf"><span class="italik" xml:lang="tr-TR">Katlanmak imkânsızdı.</span></p>
				<p class="paragraf"><span class="regular-metin">Philippe Vandernoot, Levallois-Perret’de yaşıyordu. Passan az önce Clichy Kapısı’nı geride bırakmıştı. GPS’ine muayenehanenin adresini, Paul-Vaillant-Coutier Sokağı’nın ismini girdi. Yazılıma göre yirmi dakikalık bir yolu vardı. Sirenini açarak bu süreyi yarıya indirebilirdi. Direksiyonu kırdı, Champerret Kapısı’ndan çıktı, gazı kökledi.</span></p>
				<p class="paragraf"><span class="regular-metin">Otobüs yolları. Tek yönler. Refüjler. Sekiz dakikadan daha kısa bir sürede hedefine vardı. Yoldayken, Gaïa’yı arama imkânı bulmuş ve ona “biraz” gecikeceğini söylemişti. Ayrıca evin önünde bekleyen iki polise, Jaffré ile Lestrade’a da telefon etmişti. Her ikisi de görev yerlerindeydi. Dikkat çekici bir durum yoktu. Cluseret Sokağı’na huzur hâkimdi.</span></p>
				<p class="paragraf"><span xml:lang="tr-TR">Telefonunun mesaj kutusuna göz attı. Naoko’dan bir SMS gelmişti. Eve dönüp dönmediğini teyit etmek istiyordu. </span><span class="italik" xml:lang="tr-TR">Lanet olsun! </span><span xml:lang="tr-TR">Telefonu kapattıktan sonra cebine koydu ve veteriner muayenehanesini gördü. Camekânı, bir tıbbi tahlil laboratuvarını ya da geçici bir istihdam bürosunu andırıyordu. Cam kapılar, rengi atmış storlar, gri harflerle yazılmış bir tabela: “Vandernoot. Tahlil, tedavi, aşı ve cerrahi operasyon.” Alçak kaldırımın üstüne park etti ve azalmakta olan gün ışığına çıktı.</span></p>
				<p class="paragraf"><span xml:lang="tr-TR">Bekleme salonu boştu, evcil hayvan posterleri ve afişleriyle dekore edilmişti. Sehpa, üstündeki hayvan dergileri nedeniyle çökecek gibiydi: </span><span class="italik" xml:lang="tr-TR">30 millions d’amis, Cheval magazine, Atout chat, Animal santé et bien-être... </span><span xml:lang="tr-TR">İçeriye eter ve hayvan kokusu hâkimdi. Sağ tarafta, üzerinde bir zilin bulunduğu bir banko vardı.</span></p>
				<p class="paragraf"><span class="regular-metin">Yaklaşık bir dakika sonra, yeşil önlüklü bir adam belirdi. Şüphesiz Vandernoot’tu. Kısa boylu, tıknazca, altmışlarında gösteren biriydi, boyuyla bağdaşmayan ince uzun bir boynu vardı. Kafası, bir kaplumbağanınki gibi öne doğru sarkıktı. Burnunun üzerinde, bir kordona bağlı yarımay biçiminde bir gözlük vardı. İçeri kaçık gri gözleri, kabukları içindeki yumuşakçaları andırıyordu.</span></p>
				<p class="paragraf"><span class="regular-metin">– Siz o polis misiniz?</span></p>
				<p class="paragraf"><span class="regular-metin">Rudel, Passan’ın geleceğini veterinere bildirmişti. Adamın sesi cüssesinden beklenmeyecek kadar güçlüydü. </span></p>
				<p class="paragraf"><span class="regular-metin">– Olivier Passan, Cinayet Bürosu başkomiseri. Sizden kapuçin maymununun otopsisini almaya geldim. Ve bu konuyla ilgili görüşlerinizi dinlemeye.</span></p>
				<p class="paragraf"><span class="regular-metin">– Beni takip edin.</span></p>
				<p class="paragraf"><span class="regular-metin">Bir korku filminin final sahnesini çağrıştıran aşırı sıcak bir salondan geçtiler. Duvarlar demir kafeslerle kaplıydı. İçlerinde, çevreye meraklı gözlerle bakan, huzursuz, yerinde duramayan, ancak sessiz maymunlar vardı. Gözbebekleri o denli delici ve canlıydı ki insan kendini, göğsüne çelik bilye yemiş gibi hissediyordu. Tam ortada üstü örtülü çelik bir masa duruyordu. Zemin kıl, kan, talaş kaplıydı.</span></p>
				<p class="paragraf"><span class="regular-metin">En kötüsü de kokuydu. Odanın kasvetini artıran ve Passan’ın nefes almasını zorlaştıran bir şey: dışkı, kan, çiğ et, insanın içini bayan ter kokusu.</span></p>
				<p class="paragraf"><span class="regular-metin">– Size oturmamanızı öneririm.</span></p>
				<p class="paragraf"><span class="regular-metin">Passan, evcil hayvanını bu Doktor Frankenstein’a kim emanet edebilir diye düşünüyordu. Adam muayene masasının üstündeki örtüyü kaldırdı. Korkunç yaratık, aynı fetüs pozisyonunda, masanın üstündeydi, karnı ve kafası beyaz bir iplikle üstünkörü dikilmişti. Beyni bir kavanozun içindeydi. Diğer kaplarda, kırmızımtırak bir sıvının içinde yüzen organları vardı.</span></p>
				<p class="paragraf"><span class="regular-metin">– Bu... bu şeyle ilgili olarak bana ne söyleyebilirsiniz?</span></p>
				<p class="paragraf"><span class="regular-metin">– Yaklaşık beş yaşında bir erkek. Bunun dışında başka bir şey yok.</span></p>
				<p class="paragraf"><span class="regular-metin">– Bir buzdolabında bulunmuş, derisi yüzülmüş bir maymun olduğu söyleniyor.</span></p>
				<p class="paragraf"><span class="regular-metin">– İlk bakışta görünen bu. Kesiklere gelince, teknik profesyonelce. Bu kapuçinin derisi sanatın gerektirdiği kurallara uygun olarak yüzülmüş.</span></p>
				<p class="paragraf"><span class="regular-metin">– Bunu yapan bir veteriner olabilir mi?</span></p>
				<p class="paragraf"><span class="regular-metin">– Veteriner. Kasap. Avcı.</span></p>
				<p class="paragraf"><span class="regular-metin">Bunların hiçbiri Guillard’ın profiline uymuyordu.</span></p>
				<p class="paragraf"><span class="regular-metin">– Nasıl öldürülmüş?</span></p>
				<p class="paragraf"><span class="regular-metin">– Bunu söylemek zor. Öldürücü bir iğne olabilir, öyle sanıyorum.</span></p>
				<p class="paragraf"><span class="regular-metin">– Herhangi bir yara izi yok mu?</span></p>
				<p class="paragraf"><span class="regular-metin">– Yok. Başta hayvanın ensesine vurularak öldürüldüğünü düşündüm, ama omurlarında hasar yoktu.</span></p>
				<p class="paragraf"><span class="regular-metin">– Toksikoloji analizi yaptınız mı?</span></p>
				<p class="paragraf"><span class="regular-metin">– Bu tür bir inceleme yapmamı istiyorsanız savcıdan yazılı talep getirmeniz gerekiyor ve...</span></p>
				<p class="paragraf"><span class="regular-metin">– Boş verin.</span></p>
				<p class="paragraf"><span class="regular-metin">Passan hâlâ şikâyetçi olmamıştı – adli açıdan bakıldığında, kapıda zorlama yoktu.</span></p>
				<p class="paragraf"><span class="regular-metin">– Bununla birlikte, öleli uzun zaman olmuş, dolayısıyla moleküller de yok olmuştur.</span></p>
				<p class="paragraf"><span class="regular-metin">– Bana daha ziyade yeni ölmüş gibi gelmişti.</span></p>
				<p class="paragraf"><span class="regular-metin">– Bu durumda öyle sanılabilir, çünkü dondurulmuş. Bazı bulgular yanıltmaz. Organların şişmesi. Damarların ve arterlerin patlaması.</span></p>
				<p class="paragraf"><span class="regular-metin">– Söylemek istediğiniz...</span></p>
				<p class="paragraf"><span class="regular-metin">– Bu hayvanın belki birkaç ay ya da yıl önce öldürülmüş olduğu. Bunu bilmek imkânsız. Buzdolabına konmadan önce çözündürülmüş.</span></p>
				<p class="paragraf"><span class="regular-metin">– Bu tür hayvanlar bu şekilde satın alınabilir mi? Yani, demek istediğim... dondurulmuş olarak?</span></p>
				<p class="paragraf"><span class="regular-metin">Bu soru Vandernoot’u güldürdü. Bir sigarillo yaktı. Passan üzerindeki yaldızlı harfleriyle beyaz kutuyu tanıdı: Davidoff.</span></p>
				<p class="paragraf"><span xml:lang="tr-TR">– Afrikalılar Avrupa’ya bazı dondurulmuş hayvan örnekleri ithal ediyorlar ama o hayvanlar daima kürklüdür ve iğneyle öldürülmemiştir. Ayrıca </span><span class="italik" xml:lang="tr-TR">Cebus apella </span><span xml:lang="tr-TR">bir Amerika maymunudur ve kimse onu yemez.</span></p>
				<p class="paragraf"><span class="regular-metin">Passan tüm bu verileri bir araya getirdi. Saldırgan şüphesiz canlı olarak siyah perçemli bir kapuçin edinmişti. Ona öldürücü bir madde zerk etmiş, derisini yüzmüş, sonra yeri geldiğinde kullanmak için dondurmuştu. Tüm bunlar bir hüner ve özel malzemeler gerektiriyordu, bu da Guillard’la gitgide daha az örtüşür bir hal alıyordu. Özellikle de bu tür bir mizansen, önceden planlamayı gerektirirdi.</span></p>
				<p class="paragraf"><span class="regular-metin">– Fransa’da nereden kapuçin maymunu bulunabilir?</span></p>
				<p class="paragraf"><span class="regular-metin">– Birçok kanal var. Kapuçinlerden evcil hayvan olarak da yararlanılır. Ancak bizim elimizdeki örneğin resmi bir kanaldan geldiğini düşünüyorum.</span></p>
				<p class="paragraf"><span class="regular-metin">– Neden?</span></p>
				<p class="paragraf"><span class="regular-metin">– Vücudunda herhangi bir işaret, herhangi bir dövme bulamadım.</span></p>
				<p class="paragraf"><span class="regular-metin">– Belki de postuyla beraber gitmiştir...</span></p>
				<p class="paragraf"><span class="regular-metin">– Genellikle bu tür bir işaret kulağın içinde yer alır. Her halükârda bu, tedavide kullanılan hayvanları kapsayan bir uygulamadır.</span></p>
				<p class="paragraf"><span class="regular-metin">– Anlamadım?</span></p>
				<p class="paragraf"><span class="regular-metin">Vandernoot, boka bulanmış bir çubuğu andıran sigarillosundan kuvvetli bir nefes çekti:</span></p>
				<p class="paragraf"><span class="regular-metin">– Kapuçinler, birkaç yıl önce “tetraplejik hastalar için maymundan yararlanma programı” çerçevesinde tedavi edici hayvanlar olarak kullanılmıştı. Ama fazla sürmedi, çünkü çok pahalıydı.</span></p>
				<p class="paragraf"><span class="regular-metin">Bu Passan’a bir şey hatırlattı. Engellilerin tedavisinde kullanılan, insana alıştırılmış maymunlar. Körlere yardımcı olan köpeklerin benzeri.</span></p>
				<p class="paragraf"><span class="regular-metin">– Ben de programa katkıda bulundum, diye devam etti veteriner. Bu projede Belçikalılarla ve Kanadalılarla birlikte çalışıyorduk. </span></p>
				<p class="paragraf"><span class="regular-metin">– Bu kapuçinlerden siz de eğittiniz mi?</span></p>
				<p class="paragraf"><span class="regular-metin">– Birkaç meslektaşımla birlikte, evet.</span></p>
				<p class="paragraf"><span class="regular-metin">– Peki sonra... öğrencilerinizi ne yaptınız?</span></p>
				<p class="paragraf"><span class="regular-metin">Adam kafeslere tekme attı, metal sesiyle birlikte tiz çığlıklar yükseldi.</span></p>
				<p class="paragraf"><span class="regular-metin">– İşte hepsi burada. Salak şeyler!</span></p>
				<p class="paragraf"><span class="regular-metin">Vandernoot demir kafeslere yeniden bir tekme savurdu. Bağırtılar anında kesildi. Passan eğildi ve baykuş gözlü, siyah perçemli yaratıklara baktı. Böyle bir hayvanın ona kahvesini hazırlamasından hoşlanmayacağı açıktı.</span></p>
				<p class="paragraf"><span class="regular-metin">– Onları neden tutuyorsunuz?</span></p>
				<p class="paragraf"><span class="regular-metin">– Kendim için. Beni eğlendiriyorlar.</span></p>
				<p class="paragraf"><span class="regular-metin">– Sirk kurmayı mı düşünüyorsunuz?</span></p>
				<p class="paragraf"><span class="regular-metin">– Size göstereyim.</span></p>
				<p class="paragraf"><span class="regular-metin">Kafeslerden birini açtı. Siyah bir top kucağına atladı. Hayvanın bir kemirgen kadar parlak tüyleri vardı. Olduğu yerde büyük bir esneklikle, çeviklikle fırıl fırıl dönüyordu. Kürklü uzun kuyruğu, neonların altında ipek bir kas gibi parlıyordu.</span></p>
				<p class="paragraf"><span xml:lang="tr-TR">Vandernoot hayvanı masanın ucuna, derisi yüzülmüş türdeşinin yanına bıraktı. Hayvanı, kolaylıkla tek eliyle taşıyordu. Kapuçinin boyu otuz santimetreden uzun değildi. Passan, Hector Malot’nun </span><span class="italik" xml:lang="tr-TR">Kimsesiz Çocuk</span><span xml:lang="tr-TR"> romanındaki bilge maymun Jolikör’ü düşündü.</span></p>
				<p class="paragraf"><span class="regular-metin">– Size Cocotte’u takdim ederim.</span></p>
				<p class="paragraf"><span class="regular-metin">Kafasındaki hale biçimindeki kürke rağmen, dişi maymun, ayrık kulakları ve küçük pembe ağzıyla bir insan yavrusunu andırıyordu. Birkaç aylık bir bebeğin, bol kıllı, kötü bir kopyası. Lifli bir meyvenin çekirdeği gibi cangıldan fırlamış bir yaratık. Simsiyah gözleri, büyük bir dikkatle ve kayıtsızlıkla Passan’a bakıyordu. </span></p>
				<p class="paragraf"><span class="regular-metin">Veteriner ceplerini karıştırdı. Sigarillo kutusunu çıkardı ve alaycı bir reverans yaparak kutuyu açtı. Hayvan kutudan bir Davidoff aldı ve hemen ağzına götürdü. Veteriner sigarilloyu yaktı.</span></p>
				<p class="paragraf"><span class="regular-metin">Cocotte uzun nefesler vererek dumanı dışarı üfledi. Sivri dişlerinin arasından, genişlemiş burun deliklerinden duman kıvrımları yükseliyordu. Vandernoot kahkahalarla gülüyordu. Gösteri o denli hüzün vericiydi ki Passan başını salladı. </span></p>
				<p class="paragraf"><span class="regular-metin">Saat 19.00’a geliyordu. Buradan tüymeliydi. Yuvasına dönmeliydi. Hemen.</span></p>
				<p class="paragraf"><span class="regular-metin">– Hayvanı buzdolabına koyan herif hakkında ne söyleyebilirsiniz?</span></p>
				<p class="paragraf"><span class="regular-metin">– Bir soytarı.</span></p>
				<p class="paragraf"><span class="regular-metin">– Şaka olarak biraz saldırganca, değil mi?</span></p>
				<p class="paragraf"><span class="regular-metin">Adam omzunu silkti, Cocotte’tan sigarilloyu aldı, sonra bir çanağa biraz nar suyu döktü. Dişi maymun açgözlülükle sıvıyı içti ve kendiliğinden kafesine döndü.</span></p>
				<p class="paragraf"><span class="regular-metin">Vandernoot izmariti ezdikten sonra başkomisere döndü:</span></p>
				<p class="paragraf"><span class="regular-metin">– Bir gösteri daha görmek ister misiniz? İçlerinde kart oynamayı bilenler de var.</span></p>
				<p class="paragraf"><span class="regular-metin">Passan teklifi gülümseyerek reddetti ve adamın yanından uzaklaştı. Burada öğreneceği daha fazla bir şey yoktu. Trafiğin uğultusuna, sokağın pis kokusuna aldırış etmeden, koşar adımlarla Subaru’suna vardı. İş çıkışı olduğundan, bu saatte Levallois’da trafik iki yönde de sıkışık olurdu. İşyerlerini –Anatole-France Sokağı’ndaki cam binalar– terk etmeye çalışanlar. Evlerine dönmek için Levallois Köprüsü’ne ve daha ötesine gitmeye çalışanlar.</span></p>
				<p class="paragraf"><span class="regular-metin">Cep telefonunu kontrol etti. Naoko’dan bir mesaj daha vardı. Dinlemeden mesajı sildi. Telefonu çaldığında arabasına binmişti. Eski karısının aradığını sandı, ama Fifi’ydi:</span></p>
				<p class="paragraf"><span class="regular-metin">– Aubervilliers’deki Sainte-Marie Tıp Enstitüsü, arşiviyle birlikte yanmış.</span></p>
				<p class="paragraf"><span class="regular-metin">– Geriye hiçbir şey kalmamış mı?</span></p>
				<p class="paragraf"><span class="regular-metin">– Maalesef.</span></p>
				<p class="paragraf"><span class="regular-metin">– Bu ne zaman olmuş?</span></p>
				<p class="paragraf"><span class="regular-metin">– 2001’de.</span></p>
				<p class="paragraf"><span class="regular-metin">Guillard’ın Seine-Saint-Denis’ye döndüğü tarih.</span></p>
				<p class="paragraf"><span class="regular-metin">– Kaza mı?</span></p>
				<p class="paragraf"><span class="regular-metin">– Kundaklama olduğuna dair güçlü şüpheler var, ama elle tutulur hiçbir kanıt yok.</span></p>
				<p class="paragraf"><span class="regular-metin">Passan noktaları birleştirdi. Genç Guillard’ın Jules-Guesde yatakhanesini yakma konusundaki başarısız girişimi. Sainte-Marie yangını. Yakılan bebekler...</span></p>
				<p class="paragraf"><span class="regular-metin">– O yıllarda hastanede çalışan ebeyi, hemşireleri, doktorları bulmaya çalış.</span></p>
				<p class="paragraf"><span class="regular-metin">– Başka işler de var Olive ve...</span></p>
				<p class="paragraf"><span class="regular-metin">– Onları sorgula ve annenin kimliğini öğren.</span></p>
				<p class="paragraf"><span class="regular-metin">– Kimse bunu hatırlamaz.</span></p>
				<p class="paragraf"><span xml:lang="tr-TR">– Cinsiyeti belirsiz, ne kız ne erkek olan, reddedilmiş bir çocuğu mu? </span><span class="italik" xml:lang="tr-TR">Herkes</span><span xml:lang="tr-TR"> böyle bir çocuğu hatırlar. Annenin kimliğini sapta ve yerini bul. </span></p>
				<p class="paragraf"><span class="regular-metin">– Hepsi bu kadar mı?</span></p>
				<p class="paragraf"><span class="regular-metin">– Hayır. Sana verdiğim dosyada Guillard’ın gençliğiyle ilgili her şey var. Daha gerilere git ve başka kundaklama olayları var mı bak.</span></p>
				<p class="paragraf"><span class="regular-metin">– Onun piroman olduğunu mu düşünüyorsun?</span></p>
				<p class="paragraf"><span class="regular-metin">– Dediğimi yap ve beni ara.</span></p>
			</div>
		</div>
	</body>
</html>