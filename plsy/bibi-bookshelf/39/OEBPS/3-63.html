<html xmlns="http://www.w3.org/1999/xhtml">
	<head>
		<title>3-63.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-63.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-5"><span class="bold" style="font-size:1em;">61</span></p>
				<p class="paragraf"><span class="regular-metin">Çimenler parlak ve maviydi. Tepe lambaları evin cephesinde Dantevari görüntüler oluşturuyordu. Bir açık hava sinemasındaki gösterimden farksızdı. Filmin tamamı gösteriliyordu. Sanki her tehlike işaretinde orada bulunan güvenlik güçlerinin sayısı biraz daha artıyordu.</span></p>
				<p class="paragraf"><span class="regular-metin">Evin içinde ayakkabıyla gezilmiyordu. Ayaklarına galoşları geçirdiler, sonra mutfaktan geçtiler. Salona uğramadan merdivene yöneldiler. Birinci kat. Etrafa derin bir sessizlik hâkimdi. Passan geçerken etraftakiler gözlerini kaçırıyordu. Yüzü yanık izleriyle doluydu. Başkalarının gözünde o lanetlenmiş biriydi. </span></p>
				<p class="paragraf"><span class="regular-metin">Koridorda birkaç adım ilerlediler ve kurban edilmiş köpeğin bulunduğu odanın önüne geldiler. Olay yeri inceleme projektörlerinden yayılan ışık insanın gözünü alıyordu. Passan ayrıntılarla ilgilenip zaman kaybetmedi. Etrafta koşuşturan teknisyenlere bakmadı. Ne tulumu içindeki Zacchary’yi selamladı ne de hiç kuşkusuz hayvan cesetlerini incelemesi için çağrılmaktan bıktığı için surat asan Rudel’i.</span></p>
				<p class="paragraf"><span class="regular-metin">İlerledi. Kulakları suyun altına dalmış gibi uğulduyordu. Basınç gitgide artıyordu. </span><span class="italik" xml:lang="tr-TR">İniyorum, daha da iniyorum, bir uçurumun derinliklerine iniyorum.</span></p>
				<p class="paragraf"><span class="regular-metin">Sonunda, odanın ortasında dehşet duygusu uyandıran şeye dikkatini verebildi. Diego’nun, pıhtılaşmış bir kan gölünün ortasında yatan cesedine. Sol böğrünün üstünde yatıyordu. Yarılmış karnından dışarı fırlamış organları koyu renkli düğümler ve kıvrımlar oluşturuyordu. Parçalar fotoğrafçının her flaşıyla sanki yerinden sıçrıyor, sonra eski hallerine, cılız, donuk, kokmaya başlamış kalıntılar haline geri dönüyorlardı.</span></p>
				<p class="paragraf"><span class="regular-metin">Passan taş kesmişti. Göğsünde büyük bir boşluk vardı, sanki onun da kalbini ve iç organlarını söküp almışlardı. Bir dizini yere koydu ve mekanik hareketlerle hayvanın ensesini okşadı. Eldiven takmamıştı, ama kimse ona müdahale etme cesareti gösteremedi.</span></p>
				<p class="paragraf"><span class="regular-metin">Diego’yu hiçbir zaman gerçekten sevmemişti. Sevgisini çocuklarına –bir zamanlar da Naoko’ya– saklıyordu. Sınırlı bir zekâya sahip bu tüylü hayvana sevgi göstermek, duygularında bir bozulma ve bir şekilde, kendi insan statüsünde bir alçalmaymış gibi gelirdi. Artık hayvan ölmüştü ve hep yanılmış olduğunu şimdi anlıyordu. Aslında bu sessiz ve yumuşak huylu köpeği, insanı rahatlatan bu varlığı hep çok sevmişti. Diego bir sembol olmuştu. İnsanın bütün bıkkınlıklarını, yorgunluklarını ortadan kaldıran, bütün yoksunluklarını unutturan bir sevgi merkeziydi.</span></p>
				<p class="paragraf"><span class="regular-metin">Ayağa kalkarken, hepsinin başına aynı şeyin geleceğine inanıyordu. Naoko’nun. Çocukların. Kendisinin. Bu kıyım sadece başlangıçtı. Aletlerini suratsız bir ifadeyle toplayan adli tabibe baktı.</span></p>
				<p class="paragraf"><span class="regular-metin">– Bana ne söyleyebilirsin?</span></p>
				<p class="paragraf"><span class="regular-metin">– Senin gördüklerinden daha fazlasını değil. Hayvanlarınızla canımı sıkıyorsunuz.</span></p>
				<p class="paragraf"><span class="regular-metin">Passan adli tabibin bu tavrına alınmadı:</span></p>
				<p class="paragraf"><span class="regular-metin">– Şahsen ben, bir şey görmüyorum.</span></p>
				<p class="paragraf"><span class="regular-metin">Tabip bir kaşını havaya kaldırdı:</span></p>
				<p class="paragraf"><span class="regular-metin">– Bir şey görmüyor musun?</span></p>
				<p class="paragraf"><span class="regular-metin">– Söz konusu olan benim köpeğim. Benim evimdeyiz. Her şey uyuyan çocuklarımın birkaç santimetre uzağında cereyan etti. Objektif olmakta güçlük çekiyorum.</span></p>
				<p class="paragraf"><span class="regular-metin">Rudel çantasını kapattı.</span></p>
				<p class="paragraf"><span class="regular-metin">– Karnını deşmişler ve bağırsaklarını dışarı dökmüşler. Avcı ya da kasap işi. Cinsel organlarını kesip almışlar. Gözlerini oyup dilini kesmişler.</span></p>
				<p class="paragraf"><span class="regular-metin">– Neden kendini savunmamış?</span></p>
				<p class="paragraf"><span class="regular-metin">– Bunu nereden bileyim? Belki de uyuşturuldu. Ayrıca patilerinde ip izleri var.</span></p>
				<p class="paragraf"><span class="regular-metin">– Hepsi bu kadar mı?</span></p>
				<p class="paragraf"><span class="regular-metin">– Artık saçmalıklarınızdan bıktım. Ben veteriner değilim.</span></p>
				<p class="paragraf"><span class="regular-metin">– Biraz çaba göster.</span></p>
				<p class="paragraf"><span class="regular-metin">Rudel elinde çantasıyla polisin karşısına dikildi. Passan kendisine yüzü yaralı bir sakat muamelesi yapmadığı için adli tabibe minnet duyuyordu. Elini omzuna koymadığı için. Merhametli bir ses tonuyla konuşmadığı için.</span></p>
				<p class="paragraf"><span class="regular-metin">– Köpeği doğramak için eğik ağızlı bir bıçak kullanmış. Bu teyit edildi ama yaralar...</span></p>
				<p class="paragraf"><span class="regular-metin">– Kılıç gibi bir şey mi?</span></p>
				<p class="paragraf"><span class="regular-metin">– Küçük bir kılıç diyebiliriz. Birçok yaranın üstünde siperinin izi var.</span></p>
				<p class="paragraf"><span class="regular-metin">– Uzunluğu ne?</span></p>
				<p class="paragraf"><span class="regular-metin">– Sadece kesici kısmı yirmi santimetre diyebilirim.</span></p>
				<p class="paragraf"><span class="regular-metin">– Bana ne zaman daha fazla bilgi verebilirsin?</span></p>
				<p class="paragraf"><span class="regular-metin">– Bilmiyorum. Bir veteriner bulmam lazım.</span></p>
				<p class="paragraf"><span class="regular-metin">– Beni ara.</span></p>
				<p class="paragraf"><span class="regular-metin">Doktor odadan çıktı. Passan kan birikintisinin çevresinden dolandı ve banyonun eşiğinde durdu. Duvarlara kan sıçramıştı. Küvetin içi kan lekeleri, et, deri ve tüy kalıntılarıyla doluydu. Duş perdesinde pıhtılaşmış kanlar kıvrımlar oluşturmuştu.</span></p>
				<p class="paragraf"><span class="regular-metin">Olivier duvardaki girintinin önünde durdu. Ayrıntılar yüreğini tırmalıyordu. Çocukların, üzerlerine kan sıçramış diş fırçaları. Banyo yaparken oynadıkları, kırmızımsı bir katmanla kaplanmış oyuncakları. Yer karolarının üstündeki kahverengi lekeler.</span></p>
				<p class="paragraf"><span class="regular-metin">Geri geri gitti ve lavabonun üstündeki aynada yansımasını gördü. Daha ziyade bir sürprizdi. Berbat bir haldeydi – ama tanınmayacak kadar değil. Sağ şakağı boyunca parlak kırmızı renkli bir krater uzanıyordu. O taraftaki saçları kafasının ortasına kadar yanmıştı. Sol yanağı yer yer kabarcıklarla doluydu. Üstdudağı şişmiş, bakırımsı renk almış turuncu bir deri parçası gibi sağ taraftan aşağı sarkıyordu.</span></p>
				<p class="paragraf"><span class="regular-metin">Her şeye rağmen ucuz atlatmıştı. Bu görüntü ona güç verdi. Kendini çocuklarının ve Naoko’nun karşısına çıkmaya hazır hissetti. Bu dehşet gecesini daha korkunç kılamazdı nasıl olsa.</span></p>
			</div>
		</div>
	</body>
</html>