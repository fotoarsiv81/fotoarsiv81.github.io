<html xmlns="http://www.w3.org/1999/xhtml">
	<head>
		<title>3-50.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-50.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-22"><span class="bold" style="font-size:1em;">49</span></p>
				<p class="paragraf"><span class="regular-metin">Fifi yalan söylememişti: Psikiyatrın sempatik bir görünümü vardı. Otuzlu yaşlardaydı, üstündeki temiz takımıyla bitirme sözlüsüne giren bir üniversite öğrencisine benziyordu. Kızıl-sarıya çalan saçları, kemik çerçeveli gözlüğü, doğal bir gülümsemesi vardı. Aynı zamanda rahatsız edici, buyurgan yüz hatlarıyla hiçbir şeyi rastlantıya bırakmayacakmış gibi görünüyordu. Passan bu herifin kendisinin otuz yaşındaki halini andırdığını düşündü.</span></p>
				<p class="paragraf"><span xml:lang="tr-TR">Onu hemen darmadağın etmemek için kattaki tuvalete gitmiş, yüzünü soğuk suyla yıkamıştı. Kravatını düzeltmiş, üstüne başına çekidüzen vermiş ve öfkesini bastırmıştı. Artık gidebilirdi.</span></p>
				<p class="paragraf"><span class="regular-metin">Koca toplantı salonunda kaybolmuş psikiyatr, onun gelişiyle ayağa kalktı ve elini uzatarak ona doğru ilerledi. Polisin elleri hâlâ soğuktu. Uzmanın elleriyse tam tersine ona çok sıcak geldi.</span></p>
				<p class="paragraf"><span class="regular-metin">– David Duclos. Beni kabul ettiğiniz için çok teşekkür ederim başkomiser. Şüphesiz meslektaşınızın da size söylemiş olduğu gibi bu bir öngörüşme.</span></p>
				<p class="paragraf"><span class="regular-metin">Passan gülümsedi:</span></p>
				<p class="paragraf"><span class="regular-metin">– Vaktim var. Hemen sorguya geçebiliriz.</span></p>
				<p class="paragraf"><span class="regular-metin">Duclos gülerek ellerini açtı:</span></p>
				<p class="paragraf"><span class="regular-metin">– Bir sorgu söz konusu değil! Sadece bir sohbet ve...</span></p>
				<p class="paragraf"><span class="regular-metin">– Doktor, yirmi yıldan beri polisim. Siz hukuk ile tıp arasında tereddüt yaşarken, ben çocuklarına tecavüz eden pisliklerin psikiyatrik inceleme raporlarını okuyordum, bu nedenle vakit kaybetmeyelim.</span></p>
				<p class="paragraf"><span class="regular-metin">Psikiyatr “Siz nasıl arzu ederseniz” der gibi kollarını iki yana açtı. Oldukça zayıf olan adamın çok belirgin el kol hareketleri vardı. Bu hareketler, dikkati konuşmasına çekiyor, onu sıcak ve güven verici gösteriyordu. Passan bu tür bir davranışın karakter analizini yapacak başka kelimeler de söyleyebilirdi ama bu da oğlancılık ve vazelin üstüne olurdu.</span></p>
				<p class="paragraf"><span class="regular-metin">Vernikli uzun masanın iki tarafına oturdular. Dekor koridorlara ve ofislere uygundu. Donuk, sevimsiz ve soğuk, insanların yaşamlarını solduran –yapmacık davranışlar ve sıradan fikirler üreten– bir ortam.</span></p>
				<p class="paragraf"><span class="regular-metin">– Bir şey içmek ister misiniz? diye sordu Passan.</span></p>
				<p class="paragraf"><span class="regular-metin">– Hayır, böyle iyi. Teşekkür ederim. </span></p>
				<p class="paragraf"><span class="regular-metin">Başkomiser masanın ucunda duran bir telefona uzandı ve ikinci kattaki bir sekreteri aradı. Ondan, mümkün olduğunca kibar bir şekilde kendisine kahve getirmesini istedi. Ama makinenin sidiği andıran bulaşık suyundan değil, küçük kahve makinesiyle bizzat kendisinin hazırladığı kahveden istedi.</span></p>
				<p class="paragraf"><span class="regular-metin">Sonuç olarak bu moladan rahatsız değildi. Naoko’nun ihaneti onu yaralamıştı ama bu toy delikanlıyla oynamak gerginliğini azaltacaktı. Metrodaki o kovalamacadan, yaşadığı başarısızlıktan ve Guillard’ın durmayacağını anladıktan sonra hemen yeni bir kâbusa dalmaya niyeti yoktu.</span></p>
				<p class="paragraf"><span class="regular-metin">– Yeniden belirtmek durumundayım, diye söze başladı Duclos, bugün sorularıma cevap vermek zorunda değilsiniz.</span></p>
				<p class="paragraf"><span class="regular-metin">– Geleceğinizi neden daha önceden haber vermediniz?</span></p>
				<p class="paragraf"><span class="regular-metin">– Bu sabah sizi aradım, ancak yerinizde yoktunuz.</span></p>
				<p class="paragraf"><span class="regular-metin">– Bu tür bir bilirkişi incelemesi için günler öncesinden bir tebligat yapılır.</span></p>
				<p class="paragraf"><span class="regular-metin">– Eşinizin avukatı Rhim çok etkili biri. İşlemi hızlandırmayı o istedi.</span></p>
				<p class="paragraf"><span class="regular-metin">– Beni habersiz yakalamak için mi?</span></p>
				<p class="paragraf"><span class="regular-metin">Duclos gülümsemekle yetindi. Çantasından oldukça kalın, kurdeleyle bağlanmış bir dosya çıkardı. Passan kasıldı: Bu herif ya da daha ziyade Naoko’nun avukatı bir süreden beri onu soruşturuyor olmalıydı. Böyle bir klasörün içinde ne olabileceğini düşünüyordu. Meslek hayatındaki olaylar son derece gizliydi.</span></p>
				<p class="paragraf"><span class="regular-metin">– Karımın bundan haberi var mı, yoksa bu, avukatının kişisel bir girişimi mi?</span></p>
				<p class="paragraf"><span class="regular-metin">Duclos yeniden gülümsedi. Passan bu ifadeyi çok iyi biliyordu: “Soruları, ben sorarım” – şüphelilere ve tanıklara karşı her gün takındığı tavır.</span></p>
				<p class="paragraf"><span class="regular-metin">Psikiyatr cep telefonunu masanın ortasına koydu:</span></p>
				<p class="paragraf"><span class="regular-metin">– Konuşmamızı kaydetmem sizi rahatsız eder mi?</span></p>
				<p class="paragraf"><span class="regular-metin">Olivier adamın hareketlerini gözlemlemeye devam ederken, başıyla onu onayladı. Dosyasında, içi kâğıt tomarlarıyla dolu bir sürü şömiz vardı. İlk şömizde, Emniyet Müdürlüğü’nün baş harfleri basılıydı. Demek ki emniyetin arşivlerine ulaşmıştı. Nasıl? Kimin sayesinde?</span></p>
				<p class="paragraf"><span class="regular-metin">– Hizmetlerinizi gördüm, dedi uzman, sayfaları karıştırırken. Etkileyici.</span></p>
				<p class="paragraf"><span class="regular-metin">– Yağ çekmeyi bırakın.</span></p>
				<p class="paragraf"><span class="regular-metin">– Gerçekten. Artık bulunmayan bir kahramansınız.</span></p>
				<p class="paragraf"><span class="regular-metin">Passan cevap vermedi. Diğeri tanık tutanaklarını, raporları, gazete kupürlerini okuyormuş gibi yapmayı sürdürüyordu. Psikiyatrın tekniği polislerin yöntemleriyle aynıydı. Daha iyi saldırmak için hasmın güvenini kazanmak.</span></p>
				<p class="paragraf"><span class="regular-metin">İlk saldırı gecikmedi:</span></p>
				<p class="paragraf"><span class="regular-metin">– Bu konuma gelmek için, uzun bir yol kat etmeniz gerekmiş.</span></p>
				<p class="paragraf"><span class="regular-metin">– Gençlik yıllarımdaki çılgınlıklarımı mı ima ediyorsunuz?</span></p>
				<p class="paragraf"><span class="regular-metin">Duclos gözlüğünü düzelterek ikinci şömizi açtı. Passan ürperdi: Bu, Çocuk Esirgeme’deki dosyasının bir kopyasıydı. Bu toy psikiyatr bunları nasıl ele geçirmişti? Masanın altında yumruklarını sıktı. Sinirlenmenin sırası değildi.</span></p>
				<p class="paragraf"><span class="regular-metin">– Yurtlar. Koruyucu aileler. Gözlem merkezleri. Daha küçük yaşlardayken güvenlik güçleriyle bayağı bir sıkıntı yaşamışsınız.</span></p>
				<p class="paragraf"><span class="regular-metin">– Hepsi affa uğradı.</span></p>
				<p class="paragraf"><span class="regular-metin">Duclos gözlük çerçevesinin üstünden baktı:</span></p>
				<p class="paragraf"><span class="regular-metin">– Benim uzmanlık alanımda, hiçbir zaman af diye bir şey yoktur.</span></p>
				<p class="paragraf"><span class="regular-metin">Bir göz korkutma cümlesi. Bir polis yöntemi. Passan birden bu adamın gerçekten Naoko’nun avukatı tarafından yollanıp yollanmadığını düşündü. Ondan ne bir kimlik ne de resmi bir belge göstermesini istemişti. Bunu şimdi yapmayı düşündü ama üstüne bir bıkkınlık çöktü; biraz daha devam etmesini tercih ediyordu. </span></p>
				<p class="paragraf"><span class="regular-metin">Kapıya vuruldu, kahvesi gelmişti. Passan, boğazını yakan kahveden bir yudum aldı.</span></p>
				<p class="paragraf"><span class="regular-metin">– Bu çalkantılı... dönemden sonra, diye devam etti adam, hukuk okumuşsunuz, ardından polis teşkilatına girmişsiniz. Örnek bir tutum sergilemişsiniz.</span></p>
				<p class="paragraf"><span class="regular-metin">– Bu bir bilirkişi incelemesi mi yoksa bir psikanaliz mi?</span></p>
				<p class="paragraf"><span class="regular-metin">– Bu yüz seksen derecelik dönüşümü nasıl açıklıyorsunuz?</span></p>
				<p class="paragraf"><span class="regular-metin">– Doğru yolu buldum diyelim.</span></p>
				<p class="paragraf"><span class="regular-metin">Dörtgöz defterine bir şeyler yazdı. Kelimelerden çok kısaltmalar, kargacık burgacık bir şeyler. Üçüncü şömiz. Belgeleri tersten bile tanıdı. “Okul dosyası.” Değerlendirmelerin, tıbbi ve psikiyatrik raporların, amirlerinin imzasını taşıyan yorumların tümünü bu şekilde adlandırıyordu. Polis teşkilatı da, tıpkı eğitim kurumlarında olduğu gibi notlara, değerlendirmelere, iyi puanlara önem veriyordu. Asla tahammül edemediği bir sistem.</span></p>
				<p class="paragraf"><span class="regular-metin">– Özel Harekât’ta görev yaptığınız süre içinde birçok kez silahınızı kullanmışsınız.</span></p>
				<p class="paragraf"><span class="regular-metin">– Operasyonlarda iki kişiyi öldürdüm, söylemek istediğiniz bu, sanırım.</span></p>
				<p class="paragraf"><span class="regular-metin">– O sırada ne hissetmiştiniz?</span></p>
				<p class="paragraf"><span class="regular-metin">Passan bir kahkaha attı:</span></p>
				<p class="paragraf"><span class="regular-metin">– Savaş biteli çok oldu dostum. Bu, on yıl önceydi. Testlerden geçtim, sorgulamalara, değerlendirmelere maruz kaldım. Zaten bunların hepsi dosyanızda var. Hatta beni sınamak için o pisliklerden birinin cenazesine bile yolladılar. Üzülmeyin, ben üstesinden geldim. Hepsi iyice sindirildi.</span></p>
				<p class="paragraf"><span class="regular-metin">Psikiyatr soğukkanlılığını koruyordu – soru sordukça güveni yerine geliyordu.</span></p>
				<p class="paragraf"><span class="regular-metin">– Ama siz... o sırada siz ne hissetmiştiniz?</span></p>
				<p class="paragraf"><span class="regular-metin">Olivier masanın üstüne eğildi.</span></p>
				<p class="paragraf"><span xml:lang="tr-TR">– Polislik andını içtiğimde, bu tür riskleri de kabul ettim. Şartnamede hepsi var, </span><span class="italik" xml:lang="tr-TR">kapiş</span><span xml:lang="tr-TR">? Mesleğimi yapıyorum, daha fazla tartışmanın gereği yok.</span></p>
				<p class="paragraf"><span class="regular-metin">Uzman telaşsız bir şekilde birkaç not daha aldı. Passan’ın belindeki silahı işaret etti:</span></p>
				<p class="paragraf"><span class="regular-metin">– Sürekli olarak taşıyor musunuz?</span></p>
				<p class="paragraf"><span class="regular-metin">– Gördüğünüz gibi.</span></p>
				<p class="paragraf"><span class="regular-metin">– Bu Cinayet Bürosu’nun bir kuralı değil.</span></p>
				<p class="paragraf"><span class="regular-metin">– Herkesin kuralı kendine.</span></p>
				<p class="paragraf"><span class="regular-metin">– Kalibresi?</span></p>
				<p class="paragraf"><span class="regular-metin">Tek harekette, Passan tabancayı çıkardı ve masanın üzerine koydu. Px4 Storm SD polimerden olmasına rağmen korkutucu bir gürültü çıkardı. Hareketlerin ağır bastığı başka bir dünyaya ait bir nesne.</span></p>
				<p class="paragraf"><span xml:lang="tr-TR">– Beretta. 45 kalibrelik. Pazarın en güçlülerinden biri. Leonardo DiCaprio’nun </span><span class="italik" xml:lang="tr-TR">Başlangıç</span><span xml:lang="tr-TR">’ta kullandığı silah.</span></p>
				<p class="paragraf"><span class="regular-metin">Adamın yutkunduğunu gördü. Psikiyatr bütün dikkatini silaha vermiş gibiydi, korku emaresi göstermiyordu.</span></p>
				<p class="paragraf"><span class="regular-metin">Boğazını temizledi ve devam etti:</span></p>
				<p class="paragraf"><span class="regular-metin">– Bu size güç duygusu mu veriyor?</span></p>
				<p class="paragraf"><span class="regular-metin">– Fallus yerine koyduğumu mu ima ediyorsunuz? </span></p>
				<p class="paragraf"><span class="regular-metin">– Kendinizi şiddet yanlısı biri olarak görüyor musunuz?</span></p>
				<p class="paragraf"><span class="regular-metin">– Benim mesleğim zaten şiddetin kendisi. Bu işi bu şiddete karşı savaşmak için seçtim. Çünkü bunu seviyorum. İşim dışında kimseye el kaldırmadım.</span></p>
				<p class="paragraf"><span class="regular-metin">Uzman yeniden not aldı. Bir test doldururmuş gibi bir hali vardı. Olivier ortaya çıkan ilaç reçetelerini gördü. Bu çömez daha nereye kadar eşeleyecekti? Bu gizli belgeleri ona kim vermişti? Birden anladı ve midesine kramp girdi: Naoko. Bu kâğıtlar doğrudan onun kişisel arşivinden alınmıştı. Bu belgeleri avukatına verdiğine inanamıyordu.</span></p>
				<p class="paragraf"><span class="regular-metin">– Antidepresan tedavisi görmüşsünüz.</span></p>
				<p class="paragraf"><span class="regular-metin">– Yani?</span></p>
				<p class="paragraf"><span class="regular-metin">– Başınıza ne geldi?</span></p>
				<p class="paragraf"><span class="regular-metin">– Geçici bir bunalım dönemi, dedi Passan, boğuk bir sesle.</span></p>
				<p class="paragraf"><span class="regular-metin">– Bu dönem... şiddet içeren icraatlarınızla mı alakalıydı?</span></p>
				<p class="paragraf"><span class="regular-metin">– Hayır. Tarihlere bakın. Hiç alakası yok. Bu, 1998’deydi.</span></p>
				<p class="paragraf"><span class="regular-metin">– Bilinçaltı tarihleri hatırlamaz. Siz...</span></p>
				<p class="paragraf"><span class="regular-metin">Passan elini kaldırdı:</span></p>
				<p class="paragraf"><span class="regular-metin">– Psikiyatri saçmalıklarınızı kendinize saklayın!</span></p>
				<p class="paragraf"><span class="regular-metin">Duclos geri çekildi ama bakışlarını kaçırmadı.</span></p>
				<p class="paragraf"><span class="regular-metin">– Bu tedavinin sebebi neydi?</span></p>
				<p class="paragraf"><span class="regular-metin">– Bilmiyorum, diye homurdandı Olivier. Artık tahammülüm kalmamıştı.</span></p>
				<p class="paragraf"><span class="regular-metin">– İşinize mi?</span></p>
				<p class="paragraf"><span class="regular-metin">– İşime... Ve özel hayatıma. Tüm bunları taşıyacak gücüm kalmadığını hissediyordum. Bir tür yorgunluk. Bu herkesin başına gelir.</span></p>
				<p class="paragraf"><span class="regular-metin">Savunması zayıftı.</span></p>
				<p class="paragraf"><span class="regular-metin">– Sekiz yıl boyunca psikanaliz tedavisi görmüşsünüz.</span></p>
				<p class="paragraf"><span class="regular-metin">– Doğru.</span></p>
				<p class="paragraf"><span class="regular-metin">– Bugün kendinizi nasıl hissediyorsunuz?</span></p>
				<p class="paragraf"><span class="regular-metin">– Beş yıl önce tedaviyi sonlandırdım. Her şey yolunda.</span></p>
				<p class="paragraf"><span class="regular-metin">Duclos sustu ama suskunluğu “Herkesin yanılsaması kendine” anlamına geliyordu. Psikiyatrlar, genel tıp doktorlarının tersine, sizi iyileşmediğinize –asla iyileşmeyeceğinize– ikna etmeye çalışırdı. Bu da akla onların yararlılığı hakkındaki metafizik soruyu getiriyordu.</span></p>
				<p class="paragraf"><span class="regular-metin">Ama şu an için Olivier’nin aklında tek bir soru vardı: Naoko ona neden bu beklenmedik kazığı atmıştı? Çocukların velayetini tek başına almak için mi? Eve sahip olmak için mi? Ama en büyük olasılık en kötüsüydü: Gerçekten ondan korkuyordu. Onun şiddete olan meylinden korkuyordu. Onun acıyla yoğrulmuş ruh halinden. Önceden kestirilemez tepkilerinden. Passan’ın çocuklarla meşgul olabileceğinden emin olmak istiyordu.</span></p>
				<p class="paragraf"><span class="regular-metin">Bu düşünce onu boğuyordu. O, sağlıklı ve normal insanların dünyasıyla ilgisi olmayan, kendisini davaya adamış basit bir katildi.</span></p>
				<p class="paragraf"><span class="regular-metin">– Devam edin doktor.</span></p>
				<p class="paragraf"><span xml:lang="tr-TR">Başka bir şömiz. Tüm bunlar, bir kreşendo gibi, çok ustaca hazırlanmıştı. Passan şaşkınlıkla Patrick Guillard’ın dosyasını tanıdı. Ama hakkındaki suçlamaların olduğu dosya değil, Guillard’ın </span><span class="italik" xml:lang="tr-TR">şikâyet</span><span xml:lang="tr-TR"> dosyasıydı.</span></p>
				<p class="paragraf"><span class="regular-metin">– Bir şüpheli sizden iki kez şikâyetçi olmuş.</span></p>
				<p class="paragraf"><span class="regular-metin">– O bir şüpheli değil, bir suçlu.</span></p>
				<p class="paragraf"><span class="regular-metin">– Ama serbest bırakıldı.</span></p>
				<p class="paragraf"><span class="regular-metin">– Uzun süreliğine değil.</span></p>
				<p class="paragraf"><span class="regular-metin">Duclos birbirine tutturulmuş kâğıtlara göz atıyordu: yargı kararları, tedbir kararları, şikâyet tutanakları... Naoko’nun avukatının kesinlikle bir yerlerde tanıdıkları vardı. Passan hüzünlü bir umuda kapıldı: Tüm bu belgeleri avukata veren belki de Naoko değildi.</span></p>
				<p class="paragraf"><span class="regular-metin">– Sizi kendisini hırpalamakla suçluyor. Ve hatta öldürmeye teşebbüs etmekle.</span></p>
				<p class="paragraf"><span class="regular-metin">– Yalan söylüyor. Soruşturma normal seyrinde devam ediyor.</span></p>
				<p class="paragraf"><span class="regular-metin">– Ama sizsiz. Davadan alınmışsınız.</span></p>
				<p class="paragraf"><span class="regular-metin">– Cevapları biliyorsunuz, dedi Passan koltuğunda kımıldanarak. Bu soruları bana sorma sebebiniz ne?</span></p>
				<p class="paragraf"><span class="regular-metin">– Son günlerde bazı tehditler aldınız mı? Evinize yapılan saldırılar mesela?</span></p>
				<p class="paragraf"><span class="regular-metin">Passan şaşkınlığını gizlemeye muvaffak olamadı. Yeniden şüpheleri Naoko’ya yöneldi. Tüm bunları avukatına o anlatmıştı.</span></p>
				<p class="paragraf"><span class="regular-metin">– Bunun benim boşanmamla ne alakası var?</span></p>
				<p class="paragraf"><span class="regular-metin">– Bunun bir intikam olduğunu mu düşünüyorsunuz? Size çok öfkelenmiş biri mi?</span></p>
				<p class="paragraf"><span class="regular-metin">Polis yeniden masanın üstüne eğildi. 45’lik hâlâ masada, iki adamın arasında duruyordu. Namlusu psikiyatra dönüktü.</span></p>
				<p class="paragraf"><span class="regular-metin">– Nereye gelmeye çalışıyorsunuz?</span></p>
				<p class="paragraf"><span class="regular-metin">– Sert ve kaba davrandığınız birinin intikamı olabilir mi? Yanlışlıkla tutukladığınız birinin?</span></p>
				<p class="paragraf"><span class="regular-metin">Doktor hızlı hızlı konuşmaya başlamıştı. Korkuyordu ama pes etmiyordu. Neler görmüştü o? Passan bir boksör gibi ringin iplerine yaslanmış, cepheden gelecek yeni bir saldırıyı beklerken hiç beklemediği bir darbe aldı:</span></p>
				<p class="paragraf"><span class="regular-metin">– Bu tehditler sizi yeniden karınızla barıştırabilir.</span></p>
				<p class="paragraf"><span class="regular-metin">– Efendim?</span></p>
				<p class="paragraf"><span class="regular-metin">Psikiyatr gözlüğünü çıkardı ve gözkapaklarını kuruladı. Terlemişti. Passan da ter içindeydi. Klimanın bu iki savaşçının üstünde hiçbir tesiri olmuyordu.</span></p>
				<p class="paragraf"><span class="regular-metin">– Gerçekten boşanmayı istemiyorsunuz. Bu tehditler size aile içinde... yeniden bir rol üstlenme imkânı verebilir. Koruyucu rolü.</span></p>
				<p class="paragraf"><span class="regular-metin">Passan masaya sımsıkı tutundu. Sandalyesinin zemine gömüldüğünü hissediyordu.</span></p>
				<p class="paragraf"><span class="regular-metin">– Beni böyle bir iğrençlik yapmakla mı suçluyorsunuz?</span></p>
				<p class="paragraf"><span class="regular-metin">– Benim düşüncem değil.</span></p>
				<p class="paragraf"><span class="regular-metin">– Bunu sana kim söyledi?</span></p>
				<p class="paragraf"><span class="regular-metin">Adam oturduğu yerde büzülmüştü, benzi atmıştı. Passan toplantı masasının üzerine sıçradı ve doktorun üstüne atladı. Birlikte yere yuvarlandılar. O esnada Passan silahını da almıştı.</span></p>
				<p class="paragraf"><span class="regular-metin">Tabancanın namlusunu doktorun gırtlağına dayadı:</span></p>
				<p class="paragraf"><span class="regular-metin">– Bunu sana kim söyledi göt veren? KİM?</span></p>
				<p class="paragraf"><span class="regular-metin">– Karınızın avukatı... Karınız ona...</span></p>
				<p class="paragraf"><span class="regular-metin">Passan, Beretta’nın namlusuna mermi sürdü:</span></p>
				<p class="paragraf"><span class="regular-metin">– GÖT VEREN!</span></p>
				<p class="paragraf"><span class="regular-metin">Eylemini tamamlayamadı. Gürültüye gelen Fifi ile başka polisler silahı elinden almak için üstüne atladılar.</span></p>
				<p class="paragraf"/>
			</div>
		</div>
	</body>
</html>