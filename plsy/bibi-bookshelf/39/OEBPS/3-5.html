<html xmlns="http://www.w3.org/1999/xhtml">
	<head>
		<title>3-5.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-5.html" xml:lang="en-GB">
			<div class="Basic-Text-Frame-1">
				<p class="split"/>
				<p class="paragraf"/>
				<p class="arabaslik-orta" id="toc_marker-1-5"><span class="bold" style="font-size:1em;">5</span></p>
				<p class="paragraf"><span class="regular-metin">Boyalı tuğla duvarlarıyla bir koridor. Solda, çamaşır ve kurutma makinelerinin durduğu bir depo ve çamaşırlık. Sağda, banyo olarak kullanabilmek için bir su vanası taktığı küçük bir oda. Dipte, hem çalışma hem de yatak odası olarak kullandığı başka bir oda. </span></p>
				<p class="paragraf"><span class="regular-metin">Makinelerin durduğu odada soyundu ve çamaşır makinesini çalıştırmadan önce giysilerini içine attı. Aylardan beri, bu şekilde, tamamen özerk bir halde, çalışma masasında </span><span class="italik" xml:lang="tr-TR">bento</span><span class="regular-metin">’larını</span><span class="dipnot-numaras-" xml:lang="tr-TR"><a class="footnote-link" href="#footnote-225-2" id="footnote-225-2-backlink">2</a></span><span class="regular-metin"> yiyerek ve tek başına uyuyarak yaşıyordu. Çıplak bir şekilde, köpüklü suyun içinde dönen kanlı giysilerini seyretti</span><span class="italik" xml:lang="tr-TR">. Bir kâbus öğütücü.</span></p>
				<p class="paragraf"><span class="regular-metin">Bir sepetin içinden, buram buram yumuşatıcı kokan bir tişört ile bir külot aldı. Giyindi, sonra odasına gitti. Burası, ışık girmesi için üst kısmında küçük pencereleri bulunan kaba beton duvarlarıyla yirmi metrekarelik dikdörtgen bir odaydı. Bir tarafta bir kamp yatağı vardı. Diğer tarafta, pencerelerin altında, iki destek üzerine yerleştirilmiş uzunca bir tahta göze çarpıyordu. Odanın dip kısmında ise, üzerinde silahlarını söktüğü, bakımlarını yaptığı bir tezgâh duruyordu. Bir şekilde, bu sığınak onun için yukarıdaki geniş odalardan çok daha iyiydi. Burada görünmez oluyordu.</span></p>
				<p class="paragraf"><span class="regular-metin">Passan duvarlara idollerinin resimlerini asmıştı. 1970 yılında, kırk beş yaşındayken seppuku yöntemiyle intihar etmiş Yukio Mişima. “Japon Mozart” denilen, 1903’te yirmi dört yaşında tüberkülozdan ölmüş Rentaro Taki. İlk renkli filmi </span><span class="italik" xml:lang="tr-TR">Dodesukaden</span><span class="regular-metin">’in başarısızlığından sonra 1971 yılında intihar girişiminde bulunmuş, ancak hayatta kalmış, </span><span class="italik" xml:lang="tr-TR">Raşamon</span><span class="regular-metin"> ile daha birçok başyapıtın yönetmeni Akira Kurosava. Neşeli bir topluluk olduğu söylenemezdi.</span></p>
				<p class="paragraf"><span class="regular-metin">Bir hoparlöre bağlı olan iPod’unu çalıştırdı ve sesini iyice kıstı. Koto ile icra edilen bir kır şarkısı ve Akira İfukube’nin orkestrası. Hiç kuşkusuz Fransa’da bir tek onun dinlediği coşturucu bir eser. Passan Batı’da hiç bilinmeyen ve Japonya’da bile fazla yaygın olmayan XX. yüzyıl Japon senfonik müziğine tutkundu.</span></p>
				<p class="paragraf"><span class="italik" xml:lang="tr-TR">Çay saati.</span><span class="regular-metin"> Vaktiyle Tokyo’dan suyu sürekli olarak doksan derecede tutan bir makine satın almıştı. Demliğini doldurdu, ardından içine beş gram </span><span class="italik" xml:lang="tr-TR">hoji-ça</span><span class="regular-metin"> –kavrulmuş yeşil çay– koydu. Çayın demlenmesini beklerken (tam olarak otuz saniye), bir tütsü çubuğu yaktı, elinde sallayarak ucunun kor haline gelmesini sağladı; asla çubuğun üzerine üflenmezdi, Budist inancına göre ağız pisti.</span></p>
				<p class="paragraf"><span class="regular-metin">Elinde fincanıyla yatağına uzandı ve gözlerini kapattı. Bir tür yatay harpı andıran koto, hem melankolik hem de sert bir vibrato üretiyordu. Passan her notada sinirlerini cımbızlıyorlarmış gibi hissediyor, aynı zamanda da göğsünün derinliklerinden huzur verici bir güç açığa çıkıyordu. Yüreğin soluklanması, ruhun rahatlaması gibi...</span></p>
				<p class="paragraf"><span class="italik" xml:lang="tr-TR">Japonya.</span></p>
				<p class="paragraf"><span class="regular-metin">Orayı keşfederek kendini de keşfetmişti. İlk yolculuğu hayatına yeni bir düzen vermişti. 1968’de Katmandu’da doğmuştu. Anne ve babası, haşhaş pipolarını yakmış, triplerinin doruğundayken bir Buda heykelinin dibinde onu peydahlamışlardı. Dünyaya gelmesine vesile olan babası, haşhaş almak için aşırı miktarda kanını sattığı için bir yıl sonra ölmüştü. Birkaç ay sonra da annesi hiçbir adres bırakmadan ortadan kaybolmuştu. Nepal’deki Fransa elçiliği gerekeni yapmış, onu ülkesine yollamıştı. Artık devletin vesayeti altında kimsesiz bir çocuk olmuştu.</span></p>
				<p class="paragraf"><span class="regular-metin">On beş yıl boyunca koruyucu ailelerin yanında bocalayan bir yetim olarak yaşamış, iyiliksever, hain, onu iyi veya kötü etkilemiş insanlarla karşılaşmıştı. Berbat bir okul hayatının ve aldığı düşük notların ardından kötü yola sapmıştı. Araba hırsızlığı, evrak sahtekârlığı, şantajla para sızdırma... Aynasızlarla herhangi bir sorun yaşamamaya gayret ederek ayakta kalmayı başarmıştı.</span></p>
				<p class="paragraf"><span class="regular-metin">Yirmi yaşında kendine gelmişti. Yaşadığı banliyöyü –Nanterre, Puteaux, Genevilliers– terk etmiş ve yasadışı yollardan yaptığı birikimiyle 5. Bölge’de, Descartes Sokağı’nda küçük bir oda kiralamıştı. Birkaç yüz metre uzaktaki Sorbonne Hukuk Fakültesi’ne kaydolmuştu.</span></p>
				<p class="paragraf"><span class="regular-metin">Üç yıl boyunca inekleyerek, McDonald’s yiyerek, gözlerini tavana dikip derslerini yüksek sesle ezberleyerek bu yedi metrekarede hapis hayatı yaşamıştı. Sanata, felsefeye, klasik müziğe de merak salmıştı. Gerçek bir detoks kürü. Tüm birikimi tükenmişti. Para kazanmak için eski dümenlere başvurmadan üniversite yurduna yerleşmişti.</span></p>
				<p class="paragraf"><span class="regular-metin">Lisans eğitimini bitirdikten sonra ENSOP’u (Ulusal Polis Yüksekokulu) tercih etmişti. Bunun eskiden içinde olduğu dünyayı ona az çok sunabilecek tek yol olduğunu düşünüyordu. Gece hayatı, adrenalin ve marjinal bir yaşam.</span></p>
				<p class="paragraf"><span class="regular-metin">Genevilliers’deki bir ayakkabı fabrikasından emekli olan babalıklarından biri, bir gün ona “Polisler bir baltaya sap olamamış serserilerdir” demişti.</span></p>
				<p class="paragraf"><span class="regular-metin">Başarısızlığının üstesinden gelmek için bu kararı vermişti. Bu kararına ilaveten masumane bir nedeni de vardı: Adli polis komiseri olmak, ülkesine hizmet etmek demekti. Zaten kendini borçlu hissediyordu. Her şeye rağmen onu kurtaran, besleyen, yetiştiren Fransız devletiydi.</span></p>
				<p class="paragraf"><span class="regular-metin">Her şeyi kabullenerek geçen on sekiz aylık bir okul hayatı yaşamış, her dalda mükemmel sonuçlar almıştı. Branş seçimi aşamasında aklına tuhaf bir fikir gelmişti. İçişleri Bakanlığı’nda stratejik bir görevden ya da saygın bir birimde umut vaat eden bir mevkiden ziyade, yurtdışında talip olabileceği görevler –irtibat memurluğu, eğitmen, istihbarat– hakkında bilgi toplamıştı. Hiç Fransa dışına çıkmadığından, mümkün olduğunca uzakta bir göreve talip olmuştu: Tokyo irtibat görevlisinin yanında stajyer memurluk.</span></p>
				<p class="paragraf"><span class="regular-metin">Narita’ya iner inmez hayatı ebediyen değişmişti.</span></p>
				<p class="paragraf"><span class="regular-metin">Japonya beklentileri, arzuları, umutları için seçilmiş bir ülkeydi. Bu yeni dünyanın her şeyi onda karmaşık, bazen de o ana kadar hiç bilmediği özlemler uyandırmıştı.</span></p>
				<p class="paragraf"><span class="regular-metin">Bu kültürle tam bir etkileşime girmişti. O, Japon olmak için yaratılmıştı.</span></p>
				<p class="paragraf"><span class="regular-metin">Gerçek ile kurgunun iç içe geçtiği bu ülkeyi hemen idealleştirmişti. Doğuştan gelen terbiye ve nezaketin tadını çıkarmıştı. Sokakların, kamuya açık yerlerin ve tuvaletlerin temizliğinin. Yiyeceklerdeki özenin ve titizliğin. Kuralların, protokolün katılığının. Bunlara ortadan yok olmuş gelenekleri de eklemişti. Samurayların şeref ve erdem yasası. İradi ölümün büyüsü. </span><span class="italik" xml:lang="tr-TR">Ukiyo-e</span><span class="dipnot-numaras-"><a class="footnote-link" href="#footnote-225-3" id="footnote-225-3-backlink">3</a></span><span class="regular-metin"> resimlerindeki kadınların güzelliği. </span></p>
				<p class="paragraf"><span class="regular-metin">Geri kalanı görmezden geliyordu. Aşırı maddiyatçılığı. Teknoloji takıntısını. Günde on saat çalışan bir halkın serseme dönüp alıklaşmasını. Bunamanın, deliliğin sınırında gezinen bir toplumun anlayışını. Hiç hoşlanmadığı mangalara, badem gözleri beğenmesine rağmen bu iri göz takıntısına sırt çeviriyordu. Marifetli küçük elektronik aygıtlar alanındaki yarışı, </span><span class="italik" xml:lang="tr-TR">paçinko</span><span class="regular-metin">’yu, </span><span class="italik" xml:lang="tr-TR">sitcom</span><span class="regular-metin">’ları, bilgisayar oyunlarını görmezden geliyordu...</span></p>
				<p class="paragraf"><span class="regular-metin">Passan özellikle takımadalardaki çöküşü kabullenemiyordu. Oraya gittikten sonra durum gitgide kötüleşmişti. Ekonomik kriz. Sürüp giden borçlanma. İşsiz gençler... Efemine hünsaları, mangaların içinde kaybolmuş </span><span class="italik" xml:lang="tr-TR">geek</span><span class="regular-metin">’leri,</span><span class="dipnot-numaras-"><a class="footnote-link" href="#footnote-225-4" id="footnote-225-4-backlink">4</a> </span><span class="regular-metin">metroda uyuklayan işsizleri görmezden gelerek, sokaklarda Kurosava’nın fetiş aktörü Toşiro Mifune’yi ve onun kılıcını arıyordu... Bu yeni kuşaklar atalarının gücünü değil, yılların birikimi olan ezici bir yorgunluğu ve bıkkınlığı miras almıştı: Batı’nın yozlaşmasıyla kendini koyuvermiş, kangrenleşmiş bir toplum.</span></p>
				<p class="paragraf"><span class="regular-metin">Geçen yıllara ve son derece modern bir Japon kadınıyla evlenmiş olmasına rağmen Passan hâlâ, içinde huzuru ve dengeyi bulabileceği ebedi bir Japonya’nın hayalini kuruyordu. Tuhaf bir şekilde, savaş sanatlarına hiç ilgi göstermemiş, polis okulunda öğrendiği dövüş teknikleriyle yetinmiş, Zen meditasyon yöntemlerini asla anlamamıştı. Mesleğindeki zorluklarla baş edebilmek için bu sert ve estetik dünyayı yaratmıştı. Sabrı bir gün gerçekten tükendiğinde yerleşebileceği vaat edilmiş bir dünyaydı kendine yarattığı. Stains’deki gibi bir gece dışarı çıktığında İfukube’nin kır şarkısı ile Rentaro Taki’nin melankolik bakışı hep onunlaydı.</span></p>
				<p class="paragraf"><span class="regular-metin">Bu düşünceyle, gözlerini açtı ve kamp yatağının yanında duran haiku derlemesini aldı. Sayfalarını karıştırdı ve ihtiyacı olan sözcükleri buldu.</span></p>
				<p class="siir-ustbosluk"/>
				<p class="arayazi">Ay ışığında</p>
				<p class="arayazi">Bırakıyorum sandalımı</p>
				<p class="arayazi">Ulaşmak için gökyüzüne...</p>
				<p class="siir-ustbosluk"/>
				<p class="paragraf"><span class="regular-metin">Başka bir şiir bulmak için sayfaları biraz daha çevirdi, ama sonunu getiremedi. Alnının ortasına yediği bir kurşunla ölen biri gibi uykuya daldı. Rüyaları, üzerinde ağır bir mezar taşıydı sanki.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-2-backlink" id="footnote-225-2">2</a>.  Bir öğün için paketlenmiş ya da evde hazırlanmış Japon usulü yiyecekler. (ç.n.) </p>
					</div>
					<div class="footnote">
						<p class="dipnot para-style-override-10"><a class="footnote-anchor" href="#footnote-225-3-backlink" id="footnote-225-3">3</a><span class="char-style-override-8">.</span><span class="char-style-override-8"> </span><span class="char-style-override-9">Japon tahta baskı sanatı. (ç.n.)</span></p>
					</div>
					<div class="footnote">
						<p class="dipnot para-style-override-10"><a class="footnote-anchor" href="#footnote-225-4-backlink" id="footnote-225-4">4</a><span class="char-style-override-8">.</span><span class="char-style-override-9"> Amerikan argosunda, özellikle entelektüellik, elektronik aletler, oyunlar gibi bir ya da birden fazla şeye aşırı saplantılı kabul edilen sıradışı ya da tuhaf insanlar için kullanılan terim. (ç.n.)</span></p>
					</div>
				</div>
			</div>
		</div>
	</body>
</html>