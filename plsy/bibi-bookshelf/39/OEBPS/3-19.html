<html xmlns="http://www.w3.org/1999/xhtml">
	<head>
		<title>3-19.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-19.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-1-19"><span class="bold" style="font-size:1em;">19</span></p>
				<p class="paragraf"><span class="regular-metin">– Kalkın canavarlar!</span></p>
				<p class="paragraf"><span class="regular-metin">Naoko odaya ışık girmesi için perdeyi araladı. İyi uyuyamamıştı, topu topu birkaç saat. Gün doğarken uyanmış, yağmurun sesini dinlemişti. Karanlıkta yağmurun ritmi, kendini bir anlığına Tokyo’daymış gibi hissetmesine neden olmuştu. Adası, gözyaşlarına aşina bir kadın gibi sağanak yağmurlara alışkındı.</span></p>
				<p class="paragraf"><span class="regular-metin">Aklına takılan soruları sürekli yineleyerek, sabırla çocukların uyanma saatini beklemişti: Gerçekten villayı satmak zorunda kalacaklar mıydı? Sırayla çocuklara bakmak iyi bir fikir miydi? Hemen bugün, bu konuyu Passan’la konuşmaya karar vermişti.</span></p>
				<p class="paragraf"><span class="regular-metin">Shinji’nin üzerine eğilip onu öpücüklere boğdu. Çocukları böyle uyurken görünce, onları uyandırmak için kendini zorlamak zorunda kalıyordu. Şefkatli, yumuşak yapısına karşı sürekli bir mücadele veriyor, orta yolu bulmak için katı çözümler, otoriter tavırlar sergiliyordu.</span></p>
				<p class="paragraf"><span class="regular-metin">– Hadi, kalk bir tanem, diye fısıldadı, Japonca olarak.</span></p>
				<p class="paragraf"><span class="regular-metin">Çok daha kolay uyanan Hiroki’nin yanına gitti. Çocuk uyku halinden kurtulup gözlerini açtı. Aslında, Naoko duygularını ifade etmek için formatlanmamıştı. Baba şiddeti onda bir şeyleri yok etmişti, bu da sevgisini gösterme konusunda onu beceriksiz kılıyordu. </span></p>
				<p class="paragraf"><span class="regular-metin">– Hadi Shinji, dedi, hâlâ uyanmamış olan büyük oğlana.</span></p>
				<p class="paragraf"><span class="regular-metin">Perdeleri tamamen açtı ve onu yataktan çekip kaldırmaya kararlı bir şekilde yeniden Shinji’nin yanına döndü. Aniden durdu: Yastığının yanına bir Chupa Chups bırakılmıştı.</span></p>
				<p class="paragraf"><span class="regular-metin">Teninde karıncalanmalar hissetti ve ölçülü davranmayı bir kenara bırakıp oğlanı sarstı:</span></p>
				<p class="paragraf"><span class="regular-metin">– Uyansana!</span></p>
				<p class="paragraf"><span class="regular-metin">Sonunda oğlan bir gözünü açtı.</span></p>
				<p class="paragraf"><span class="regular-metin">– Bunu sana kim verdi? diye Fransızca sordu, lolipopu sallayarak.</span></p>
				<p class="paragraf"><span class="regular-metin">– Bilmiyorum...</span></p>
				<p class="paragraf"><span class="regular-metin">Bir şeyler sezmiş gibi Hiroki’ye dönüp baktı. Yatağına oturmuştu, onun da elinde bir lolipop vardı.</span></p>
				<p class="paragraf"><span class="regular-metin">Hışımla oğlanın elindeki lolipopu aldı ve bağırdı:</span></p>
				<p class="paragraf"><span class="regular-metin">– Bunları size kim verdi? Ne zaman?</span></p>
				<p class="paragraf"><span xml:lang="tr-TR">Oğlunun sessiz şaşkınlığı net bir cevaptı. Hiroki de bir lolipop bulmuştu. </span><span class="italik" xml:lang="tr-TR">Passan</span><span xml:lang="tr-TR">. Gece sessizce eve girmişti. Her yatağa hediyesini bırakmıştı.</span></p>
				<p class="paragraf"><span class="regular-metin">Sonunda uyanan Shinji’nin üzerine atıldı:</span></p>
				<p class="paragraf"><span class="regular-metin">– Babanız eve geldi, değil mi?</span></p>
				<p class="paragraf"><span class="regular-metin">Ardından hiddetle oğlanın kolunu tuttu:</span></p>
				<p class="paragraf"><span class="regular-metin">– Baban, değil mi?</span></p>
				<p class="paragraf"><span class="regular-metin">– Canımı acıtıyorsun...</span></p>
				<p class="paragraf"><span class="regular-metin">– CEVAP VER!</span></p>
				<p class="paragraf"><span class="regular-metin">Shinji gözlerini ovuşturdu:</span></p>
				<p class="paragraf"><span class="regular-metin">– Ben, ben bir şey bilmiyorum.</span></p>
				<p class="paragraf"><span class="regular-metin">– Çabuk giyin.</span></p>
				<p class="paragraf"><span class="regular-metin">Naoko oğlanların giysilerini almak için dolabı açtı.</span></p>
				<p class="paragraf"><span class="regular-metin">Sakinleşmeliydi.</span></p>
				<p class="paragraf"><span class="regular-metin">Passan’ı hemen aramamalıydı.</span></p>
				<p class="paragraf"><span class="regular-metin">Ve özellikle de çocukları korkutmamalıydı.</span></p>
				<p class="paragraf"><span class="regular-metin">Hâlâ uyku sersemi olan Shinji’nin yanına gitti ve onu acele etmeden giyinmeye zorladı. Hiroki çoktan banyoya gitmiş dişlerini fırçalamaya başlamıştı bile. Büyük oğlunun kemerini taktı ve kardeşinden sonra banyoya gitmesini söyledi.</span></p>
				<p class="paragraf"><span class="regular-metin">Doğrulurken büyük bir bitkinlik hissetti. Yatağa kıvrılmak ve gözyaşlarına boğulmak istiyordu. Neyse ki hâlâ öfke doluydu ve bu, onu ayakta tutuyordu.</span></p>
				<p class="paragraf"><span class="regular-metin">Passan biraz daha bekleyebilirdi. </span></p>
			</div>
		</div>
	</body>
</html>