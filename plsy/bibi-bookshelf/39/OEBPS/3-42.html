<html xmlns="http://www.w3.org/1999/xhtml">
	<head>
		<title>3-42.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-42.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-2-14"><span class="bold" style="font-size:1em;">41</span></p>
				<p class="paragraf"><span class="regular-metin">– Dün gece her şey yolunda gitti mi?</span></p>
				<p class="paragraf"><span class="regular-metin">– Çok iyi.</span></p>
				<p class="paragraf"><span class="regular-metin">– Erken yattılar mı?</span></p>
				<p class="paragraf"><span class="regular-metin">– Evet.</span></p>
				<p class="paragraf"><span class="regular-metin">– Sesin tuhaf geliyor.</span></p>
				<p class="paragraf"><span class="regular-metin">– Geç kaldım.</span></p>
				<p class="paragraf"><span class="regular-metin">– Seni biraz önce de aradım. Çocuklarla konuşmak istiyordum.</span></p>
				<p class="paragraf"><span class="regular-metin">– Sabahları böyle oluyor, bilirsin.</span></p>
				<p class="paragraf"><span class="regular-metin">Naoko cevap vermedi. Çocukların uyanma, kahvaltı etme, okula koşturma ritmini biliyordu. Passan’ın onu aramak için zaman bulamamasına şaşırmıyordu.</span></p>
				<p class="paragraf"><span class="regular-metin">– Her şeyin yolunda olduğuna emin misin? diye ısrarını sürdürdü.</span></p>
				<p class="paragraf"><span class="regular-metin">– Yolunda, sana söyledim! Geç kaldım. Gitmem lazım.</span></p>
				<p class="paragraf"><span class="regular-metin">Telefonu kapattı. Naoko şaşırıp kalmıştı. Bir şeyler öğrenmek için ona yalvardığı için kendine kızıyordu. Halbuki iki ayrı kampa bölünmeyi isteyen kendisiydi. Ama içinde bulundukları durum kuralları çiğnemeyi gerektiriyordu.</span></p>
				<p class="paragraf"><span class="regular-metin">Dün akşam bir çantanın içine çarçabuk tıktığı eşyalarının arasından bir kıyafet seçti. Yolunda gitmeyen bir şeyler vardı. Passan’ın sesine bir rahatsızlık, bir kırgınlık hâkimdi. Passan yalan söylemeyi beceremezdi; bu da bir polis için büyük çelişkiydi.</span></p>
				<p class="paragraf"><span class="regular-metin">Canı sıkılmıştı, pastel mavisi bir elbise giydi. Kumaş buruşmuştu. Göçebe hayatına alışması lazımdı. Neuilly’de, Defense yakınlarında, Madrid Caddesi üzerinde, caddeyle aynı adı taşıyan bir otel seçmişti. Dün, ofisten çıkınca, buralarda rasgele dolaşmış ve çınarların altındaki ahenkli uğultudan etkilenmişti. Oteli görmüş ve hiç düşünmeden karar vermişti.</span></p>
				<p class="paragraf"><span class="regular-metin">Passan’dan rahatlatıcı bir SMS aldıktan sonra kendini yatağa atmış ama uyuyamamıştı. Bir uyku ilacı almış ve cenaze görevini yerine getiren biri gibi tekrar yatmıştı. Kopuk kopuk kâbuslar görerek birkaç saat uyumuştu.</span></p>
				<p class="paragraf"><span class="regular-metin">Passan’ın tersine, Naoko hiçbir zaman kötü rüya görmezdi. Onun dünyasında karmaşık ve kaygı verici rüyalar yoktu. Sadece anlamsız, birbiriyle alakasız rüyalar görürdü: hiçbir zaman yeşile dönmeyen kırmızı ışık, pasta alıp da eve gidince çantasında balık bulması gibi. Ev işleriyle ilgili rüyalardı. Dün gece bu kural bozulmuştu.</span></p>
				<p class="paragraf"><span class="regular-metin">Uyandığında kâbus yeniden başlamıştı. Çocuklarını düşünüyordu. Buzdolabındaki derisi yüzülmüş maymunu. Evini, yuvasını tehdit eden tehlikeyi...</span></p>
				<p class="paragraf"><span class="regular-metin">Saat dokuz olmuştu. Yarım saat içinde ilk toplantısı başlayacaktı. Banyo aynasında kendine baktı. Makyajı, aceleyle yazılmış bir yazı gibi keskin ve sinirliydi. Finansçılar bununla yetinmek zorundaydı, zaten onun verdiği rakamları görünce, bu umurlarında olmayacaktı.</span></p>
				<p class="paragraf"><span xml:lang="tr-TR">Asansörü kullanmadı ve topuklarını tıkırdatarak servis merdiveninden indi. Passan’a yönelik şüpheleri gece boyunca aklına gelmişti. Bazen şüpheleri ona saçma geliyordu. Bazen de hiç kimsenin asla </span><span class="italik" xml:lang="tr-TR">bütün yönleriyle</span><span xml:lang="tr-TR"> tanınamayacağını düşünüyordu. Kocasının, yıllar içinde ruhsal dengesini yitirme belirtileri gösterdiğini hatırlıyordu. Öfke nöbetleri. Çocuklarına duyduğu kopuk kopuk, ancak aşırıya kaçan sevgisi. Şikâyetlerini bir cerahat gibi akıtarak –sanki derin bir yarayı boşaltıyordu– onu azarlaması. Televizyona bakarken suratında beliren alaycı, tuhaf sırıtmalar. Meslektaşlarıyla telefonda konuşurken yaptığı kaba çıkışlar...</span></p>
				<p class="paragraf"><span xml:lang="tr-TR">Bu gibi anlarda, hakikat kafasına dank ediyordu: Başka insanları öldürmüş bir adamla yaşıyordu. Çocuklarını taşıyan, onu okşayan </span><span class="italik" xml:lang="tr-TR">ama</span><span xml:lang="tr-TR"> kemik de kıran, tetiğe basan, ölümle ve kötülükle düşüp kalkan o eller...</span></p>
				<p class="paragraf"><span class="regular-metin">Ayrıca ölümcül bir takıntı haline dönüşen Japonya tutkusu. Sadece seppukudan, öldürmeyi, intiharı meşru kılan şeref ve erdem kurallarından söz ediyordu. Arkasına bakmadan kaçtığı –çünkü ona babasını hatırlatıyordu– tüm o saçmalıklardan.</span></p>
				<p class="paragraf"><span class="regular-metin">Ama bütün bunlar, Passan’ı korku salmaya kararlı bir kaçık olarak görmek için yeterli miydi? Hayır. Zaten bu olayın, onun soruşturmalarından biriyle alakalı olduğundan emindi. Ve Passan’ın gerçek suçluyu bildiğinden. Anlatmak istemediği kaygı verici bir intikam hikâyesi olduğundan.</span></p>
				<p class="paragraf"><span class="regular-metin">Charles-de-Gaulle Caddesi’nde trafik akıcıydı. Döner kavşağa kadar sorunsuzca akıyordu. Bu uğursuz sabahta halletmesi gereken başka bir sorun daha vardı. Dün, öğleden sonranın son saatlerinde avukatını –Michel Rhim– görmüştü. Ona derisi yüzülmüş maymun olayını anlatmıştı. Daha da kötüsü, ona Olivier’yle ilgili şüphelerinden bahsetmişti. Rhim pek sevinmişti. Psikiyatrik inceleme yaptırıp bilirkişi raporu almaktan, sosyal soruşturma açmaktan söz etmişti. Vaat ettiği tam bir zaferdi: çocukların velayeti, tazminat, nafaka... Naoko ona tüm bunların hiçbirini istemediğini söylese de adam harekete geçmişti. Naoko da haber vermeden bir teşebbüste bulunmaması için adama söz verdirmişti.</span></p>
				<p class="paragraf"><span class="regular-metin">Otoparkta, motoru durdurdu ve direksiyona sarıldı. Gün daha yeni başlıyordu, ama o şimdiden çok yorgundu. Bu kocaman gökdelendeki işi... Villasındaki davetsiz misafirin yol açtığı korku... Passan’la olan mücadelesi... Tüm bunlar ona başa çıkılamaz şeylermiş gibi geliyordu. Doğruldu ve aklından beklenmedik bir düşünce geçti.</span></p>
				<p class="paragraf"><span xml:lang="tr-TR">Tokyo’ya geri dönmek. </span><span class="italik" xml:lang="tr-TR">Kesin olarak.</span></p>
				<p class="paragraf"><span class="regular-metin">Bunu on iki yıldan beri ilk kez düşünmüştü.</span></p>
				<p class="paragraf"><span class="regular-metin">Bu varsayımdan çabucak vazgeçti. Hayatı buradaydı. Evi. Kariyeri. Bu tür bir gidiş kaçmak olacaktı. Saldırgandan. Boşanma sürecinden. Passan’dan. Bu aynı zamanda bir gurur meselesiydi de. İnsan işsiz, kocasız, kucağında iki çocukla geri dönmek için ülkesini terk etmezdi. Zaten her halükârda geri dönmesi de imkânsızdı. Avrupa’daki özgürlüğü tattıktan sonra ülkesinin yasalarına, kurallarına ve vecibelerine geri dönemezdi.</span></p>
				<p class="paragraf"><span class="regular-metin">Japonların bu tür bir olay karşısında yaptığı bir metafor vardı. Küçük sırıklarla hem desteklenmiş hem de engellenmiş bonsaileri örnek verirlerdi: Onları doğaya bırakırsanız hemen gelişirler ve bir daha saksılarına koyamazsınız.</span></p>
				<p class="paragraf"><span class="regular-metin">Boş park alanını azimli adımlarla geçti. Burada ve şimdi, kaderine boyun eğmek zorundaydı. Yaklaşmakta olan bir fırtınaya rağmen. Asansörün önünde, ruhunun daha derinlerine indi ve çok daha tehlikeli katmana ulaştı. Aslında, ruhunun derinliklerinde yaşadığı bu düşüşü kabulleniyordu. Başka ne olmasını umuyordu ki?</span></p>
				<p class="paragraf"><span class="regular-metin">Yalan söylemişti. Sırlarını gizlemişti. Hayatı, günün birinde ister istemez yıkılacak, iskambil kâğıtlarından yapılmış bir şatodan başka bir şey değildi.</span></p>
				<p class="paragraf"><span class="regular-metin">Krom kapılar açıldı. Boş bakışlarla kabine girdi.</span></p>
			</div>
		</div>
	</body>
</html>