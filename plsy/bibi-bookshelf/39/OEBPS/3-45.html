<html xmlns="http://www.w3.org/1999/xhtml">
	<head>
		<title>3-45.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-45.html" xml:lang="en-GB">
			<div class="Basic-Text-Frame-1">
				<p class="split"/>
				<p class="paragraf"/>
				<p class="arabaslik-orta" id="toc_marker-2-17"><span class="bold" style="font-size:1em;">44</span></p>
				<p class="paragraf"><span class="regular-metin">Aubervilliers’deki galerinin içinde hiçbir hareket yoktu.</span></p>
				<p class="paragraf"><span class="regular-metin">Aslında Passan bir şey göremiyordu. Güneş bütün şiddetiyle camlara vuruyor ve içerinin görünmesini engelliyordu. Camları kapalı, kliması sonuna kadar açık arabasını, Victor-Hugo Caddesi’nin diğer tarafına, galerinin tam karşısındaki otoparka park etmişti.</span></p>
				<p class="paragraf"><span class="regular-metin">Bulunduğu yerden yüz metre uzakta, sol tarafta, Albuy ile Malençon arabalarının etrafında volta atıyorlardı. Galeriye daha yakın bir yerde, Guillard’ın şoförü, patronun E serisi arabasına yaslanmış, sigara içiyordu. Onu görme ihtimalleri yoktu; ışığı tersten alacak şekilde durmaya dikkat etmişti.</span></p>
				<p class="paragraf"><span xml:lang="tr-TR">Bir gözü hedefinde, Guillard’ın Jules-Guesde’deyken fetiş kitabı olan </span><span class="italik" xml:lang="tr-TR">Mitolojinin 15 Efsanesi</span><span xml:lang="tr-TR">’nin sayfalarını karıştırıyordu. “Zincire Vurulmuş Prometheus”, “Altın Post’un Fethi”, “Anka Kuşu’nun Yeniden Doğuşu”, “Kara Ayaklı Kâhin”... Siyah beyaz illüstrasyonlar kitabın farklı bir etki yaratmasını sağlıyordu.</span></p>
				<p class="paragraf"><span class="regular-metin">Hermafroditin ölümcül çılgınlığını bu mitlerden birine dayandırdığından emindi. Arkadaşlarından eziyet görmüş, hep yalnız, mutsuz, kötü yürekli olan, kuşlarla ve solucanlarla konuşan iki cinsiyetli yaratık, bu sayfalarda bir özdeşlik, bu karakterlerden biriyle temel bir benzerlik bulmaya kendini zorlamıştı.</span></p>
				<p class="paragraf"><span class="regular-metin">Passan ateşi düşündü ve aklına Prometheus, ateş hırsızı geldi. Ama örtüşmüyordu: Titan bir kaybedendi, Zeus tarafından ebedi bir cezaya çarptırılmıştı. Hermafrodit miydi? Efsanede biseksüel bir varlıktan söz edilmiyordu. Ne ateşten ne de yok etmekten bahsediliyordu. Buna karşılık Anka Kuşu daha uygundu. Efsanevi kuşun cinsiyeti yoktu. Ne erkek ne de dişiydi, kendi yuvasını ateşe vererek küllerinden yeniden doğuyordu, yalnızdı, bağımsızdı, alevler içindeydi. Bebeklerin kurban edilmesi aynı işlevi mi görüyordu?</span></p>
				<p class="paragraf"><span class="regular-metin">Başını kaldırdı. Güneşin altında, trafik yoğunluğu büyük bir uğultuya neden oluyordu. Camları kapalı olmasına rağmen değişim halindeki bölgenin boğucu etkisini hissedebiliyordu: Yayası olmayan yaya yollarıyla, “sıcak ve insana özgü”, ancak sevimsiz ve cansız, arabalardan, gazlardan, gürültüden ve pis kokulardan yana zengin, Amerikan tarzı bir semt. Cadde boyunca uzanan yepyeni kırmızı binalar sanki bu karmaşaya direnmeye çalışıyordu. Yine de, birkaç yıl içinde kirlenecekler, harap olacaklar ve bu cehennemin bir parçası haline geleceklerdi.</span></p>
				<p class="paragraf"><span class="regular-metin">Passan birden kendini salak gibi hissetti. Buraya Guillard’ı gözlemek, daha doğrusu çaktırmadan sıvışıp sıvışmadığını teyit etmek için gelmişti. Oysa cehennem zebanileriyle aynı vitrinin önünde bekliyordu. Eğer galerici gizlice tüymek isterse, sadece kendisinin bildiği başka bir yolu kullanacaktı.</span></p>
				<p class="paragraf"><span class="regular-metin">Arabayı çalıştırdı, sotaya yattığı yerden ayrıldı ve blokun çevresinde tur atmaya başladı. İkinci kez dönüyordu ki, sağ tarafında bir yeraltı garajının rampası gözüne çarptı. Aynı anda garajdan bir A serisi çıktı ve ters yöne, Aubervilliers Kapısı’na doğru yol almaya başladı. Parlak, hareli ön camdan, arabanın içinde kasketli ve gri ceketli bir adam olduğunu gördü. Guillard mıydı? Şansının böyle bir anda dönmüş olabileceğine ihtimal vermiyordu. Ama belki de dengeler ondan yana değişiyordu. Bu davada talihi hep kötü gitmişti. Artık rüzgârın tersine dönmesinin zamanıydı.</span></p>
				<p class="paragraf"><span xml:lang="tr-TR">Passan, bir sürü arabayı fren yapmaya zorlayarak direksiyonu kırdı ve gazı kökledi. Bir dakika sonra kuzey çevre bulvarında Mercedes’in peşindeydi. Yaklaşarak şoförü gördü. Kasketinin altında, ensesindeki pansuman bandajı dikkatini çekti. </span><span class="italik" xml:lang="tr-TR">Guillard.</span><span xml:lang="tr-TR"> İki aracın önüne geçmesine izin verdi ve hedefiyle arasındaki hızı ayarladı. Chapelle Kapısı göründü. Kaçak, Roissy-Charles-de-Gaulle Havalimanı’na gitmeyi ve sonsuza dek ortadan yok olmayı mı düşünüyordu? Ama adam A1 sapağını geçti. </span><span class="italik" xml:lang="tr-TR">Nereye gidiyordu?</span></p>
				<p class="paragraf"><span class="regular-metin">Bir kilometre sonra A serisi Clignancourt Kapısı’na saptı. Passan da çevreyolundan çıktı. Kullanılmış eşya satan dükkânlarla çevrili, birbirini kesen kavşakları ve arterleri hızla geçti. Guillard, Ornano Bulvarı’nda, Mont-Cenis Pasajı yakınlarına park ediyordu. Arabasından çıkarken Passan onun yanından geçti. İçini bir ürperti kapladı. Gizlice kaçmakta olan katilini yakalamak üzereydi. Bu kez elinden kaçırmayacaktı.</span></p>
				<p class="paragraf"><span class="regular-metin">O esnada adam kalabalığın içinde kayboldu. Passan bir küfür savurdu ve yol kenarında bulduğu ilk yerde arabasını park etti. Subaru’sundan fırladı. Guillard görünürde yoktu. Sadece gürültü, beyazlık, şaşkınlık... Birden onu yeniden gördü. Üzerinde, her zamanki Brioni veya Zegna markalarıyla çelişen, biçimsiz, hafifçe yıpranmış bir parka vardı.</span></p>
				<p class="paragraf"><span class="regular-metin">Parlayan güneşin altında –ve geçen arabaların arasında– Passan onun metro girişinde kaybolduğunu gördü. Elini camdan şoför mahalline soktu, üzerinde “Polis” yazan güneşliği indirdi, kontak anahtarını aldı. Koşar adımlarla Ornano Bulvarı’nı geçti ve metroya daldı. Gişeler. Turnikeler. İşaretler. Bu saatte burada fazla insan olmazdı ama Guillard da yoktu. Burası 4. hattın son istasyonuydu ve gidilecek tek bir yön vardı: Orléans Kapısı.</span></p>
				<p class="paragraf"><span class="regular-metin">Bir bilet aldı, turnikeden geçti, merdivenleri indi. Guillard elleri ceplerinde peronda bekliyordu, masumlar arasında bir masum. Passan geride durdu. Hem tüm bedenine ateş bastığını hissediyor hem de yanık zamk kokusunun hâkim olduğu tüneldeki serinliğin tadını çıkarıyordu. Sırtını duvara dayamış, üstündeki tonlarca toprağın basıncını düşünerek mozaik kaplı tavana bakıyordu.</span></p>
				<p class="paragraf"><span class="regular-metin">Bir uğultu duyuldu. Tren geliyordu. Guillard bindi. Passan düdüğün çalmasını bekledi ve son anda en sondaki vagona atladı. Yolcuların arasında ayakta durmuş, beynini kemiren sorulardan kurtulmaya ve kafasını toplamaya çalışıyordu.</span></p>
				<p class="paragraf"><span class="regular-metin">Simplon. Kapılar açıldı. Peron. Guillard görünürde yoktu. Passan trenin durmasından yararlanarak, biraz daha yaklaşmak için bir sonraki vagona geçti.</span></p>
				<p class="paragraf"><span class="regular-metin">Marcadet-Poissonniers. Yine bir hareket yoktu. Başka vagona geçti. </span></p>
				<p class="paragraf"><span class="regular-metin">Château-Rouge. Katil ortalarda gözükmüyordu. İnsanlar akın akın geliyordu: Her renkten bir kalabalık, Myrha Sokağı’nın müdavimleri. Passan geriledi. Zorlukla tutunuyor ve kalabalığın gittikçe arttığını görüyordu. Silahtan fırlayan bir kovan gibi, kalbinin göğüs kafesinden fırlayacağını hissediyordu. Bu lanet olası göt veren nereye gidiyordu?</span></p>
				<p class="paragraf"><span class="regular-metin">Barbès-Rochechouart. İnen ve binen yorgun, uysal, kaygılı bir kalabalık. Düdük sesi. Birden gri kasket perona fırladı. Passan da son anda, kapıların kapanmasını önlemek için kolunu iki kanadın arasına soktu ve kendini dışarı attı. Guillard’ın bunu önceden planlanmış olup olmayacağını düşündü. Bu belki de Guillard’ın takip edildiğini anladığını gösteriyordu. Hünsa çoktan kalabalığın arasına karışmış, 2. hat –Barbès’ten Nation’a giden metro hattı– yönünde ilerlemeye başlamıştı.</span></p>
				<p class="paragraf"><span class="regular-metin">Passan hızlandı. Kalabalığın içinde, ufak tefek bedeni, tombul kıçı, kasketinin siperliği altına gizlediği suratıyla Guillard karo kaplı duvar boyunca yürüyordu. Bu takip esnasında Passan’ın dikkatini çeken bir şey olmuştu: Hermafrodit gelişmiş bedeninden beklenenin aksine küçük bir çocuk gibi seke seke, kesik kesik yürüyordu. Ayakları bir ördeğinkiler gibi hafifçe yana açılıyor ve omuzları da gereksiz bir şekilde sallanıyordu. Kollarının diğer insanlara çarpmamasına dikkat ederek mekanik adımlarla ilerliyordu.</span></p>
				<p class="paragraf"><span xml:lang="tr-TR">Merdivenler. Koridorlar. Guillard, Nation hattının peronuna gitmek için sağa yöneldi. Passan takibi sürdürüyordu. Kendi kendine sürekli aynı şeyi yineliyordu: </span><span class="italik" xml:lang="tr-TR">Sen bittin</span><span xml:lang="tr-TR">. Metronun içinde bir anda bir hava akımı oldu. Passan, istasyonların ciğer vazifesi gördüğü devasa bir solunum sistemi hayal etti. Metro geliyordu. Avı sondan bir önceki vagona bindi, Passan da arkadakine. Düdük. Kapanan kapılar. Camlı kapıya doğru bir göz attı. Çok kalabalıktı. Metro katarı sarsıldı.</span></p>
				<p class="paragraf"><span class="regular-metin">Bir anda kendini gün ışığında buldu. Gözleri kamaştı, elini yüzüne siper etti. Gecikmeyle de olsa, metronun burada havai hatta dönüştüğünü hatırladı. Yeniden şaşkınlık. Camlar öğle güneşiyle iyice ısınmıştı. Viyadüklerin kemerleri yolcuların yüzlerinde ara ara gölgeler oluşturuyordu. Çubuğu tutan eli terden yapış yapış olmuştu. Zevk ve korkuyla karışık bir duygu hissediyordu. Kalabalığın içinde avıyla yalnızdı. Yasadışı bir şekilde.</span></p>
				<p class="paragraf"><span class="regular-metin">La Chapelle. İtiş kakış. Kapıya ulaşmanın imkânı yoktu. Ayaklarının ucunda yükseldi ve pencereden dışarı bir göz attı.</span></p>
				<p class="paragraf"><span class="regular-metin">– PARDON!</span></p>
				<p class="paragraf"><span class="regular-metin">Guillard perondaki insan selinin arasına çoktan karışmıştı. Passan dirsek darbeleriyle kendine yol açtı ve diğeri çıkışa doğru hızlı adımlarla ilerlerken vagondan inmeyi başardı. Gri kasket diğer kafaların arasında merdivenlerde kaybolmak üzereydi. Olivier yine dirseklerini konuşturdu ve hedefine yaklaştı. Chapelle Bulvarı’na çıkıp, doğruca ağaç dallarının altına girdi. Guillard arabaların arasından, Sri Lankalı bakkalların, Pakistanlıların işlettiği dükkânların, Hint restoranlarının birbiri ardına sıralandığı karşı kaldırıma geçiyordu.</span></p>
				<p class="paragraf"><span class="regular-metin">Polis koştu ve bir şeylerin yolunda gitmediğini anladı.</span></p>
				<p class="paragraf"><span class="regular-metin">Adam seke seke yürümüyordu. Ensesinde pansuman bandajı yoktu. Passan bir metre daha yaklaştı ve çok geç olduğunu bile bile, adamı omzundan yakaladı. Yaşı anlaşılmayan bir evsizin kırış kırış yüzüyle karşılaştı. Ceketinin altına mavi bir eşofman ile rengi atmış bir Hawaii gömleği giymişti. Aldığı elli avroluk banknot hâlâ elindeydi.</span></p>
				<p class="paragraf"><span class="regular-metin">Passan, dişsiz ağzıyla ona gülümseyen adamı sorgulama gereği bile duymadı. Geri geri gitti ve gökyüzüne doğru var gücüyle bağırdı. Arabaların uğultusundan ziyade, havai hatta uzaklaşan metronun düdüğü duyuluyordu.</span></p>
			</div>
		</div>
	</body>
</html>