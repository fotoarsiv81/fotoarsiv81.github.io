<html xmlns="http://www.w3.org/1999/xhtml">
	<head>
		<title>3-70.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3-70.html" xml:lang="en-GB">
			<div class="Basic-Text-Frame-1">
				<p class="split"/>
				<p class="arabaslik-orta" id="toc_marker-3-12"><span class="bold" style="font-size:1em;">68</span></p>
				<p class="paragraf"/>
				<p class="paragraf"><span class="regular-metin">– Başkomiser Passan?</span></p>
				<p class="paragraf"><span class="regular-metin">Soluk yeşil renkli ameliyat önlüğü ve pantolonuyla genç bir kadın ona doğru geliyordu. Patlak gözleri ve sivri yüzüyle önlüğünden biraz daha hallice bir dış görünümü vardı. Alnının üstündeki tirbuşon gibi kıvrımlı saçları, topraktan sökülmüş kökleri andırıyordu.</span></p>
				<p class="paragraf"><span class="regular-metin">– Brigitte Devèze. Karınızı tedavi eden acil servis doktoru.</span></p>
				<p class="paragraf"><span class="regular-metin">Passan kadının elini sıktı ve yalan söyledi:</span></p>
				<p class="paragraf"><span class="regular-metin">– Ben de sizi arıyordum.</span></p>
				<p class="paragraf"><span class="regular-metin">– Meraklanmayın, dedi doktor. Yarası ağır değil.</span></p>
				<p class="paragraf"><span class="regular-metin">– Ya düşme?</span></p>
				<p class="paragraf"><span class="regular-metin">– Arabanın tavanı düşüşünü yumuşatmış. Çok şanslıymış.</span></p>
				<p class="paragraf"><span class="regular-metin">Passan bir gülümsemeyle doktora teşekkür etti ve saatine baktı: 18.30. Film bitmiş olmalıydı. Fifi’ye telefon etmeliydi. Bir otel bulmalıydı. Yeniden normal bir yaşama dönmeliydi.</span></p>
				<p class="paragraf"><span class="regular-metin">– Tam olarak ne oldu? diye sordu doktor. (Passan’ın yanmış yüzü aklını karıştırmış gibiydi.) Yarasına bir bıçak ya da ona benzer bir şey neden olmuş. Karınıza sordum, ancak çok aydınlatıcı değildi.</span></p>
				<p class="paragraf"><span class="regular-metin">Az kalsın bir kez daha bir polis gibi cevap verecekti –“Burada soruları ben sorarım”– ama yeniden gülümsedi ve kaçamak bir cevap verdi.</span></p>
				<p class="paragraf"><span class="regular-metin">– Soruşturma devam ediyor. Ben de sizden daha fazla bir şey bilmiyorum. (Yeniden saatine bir göz attı.) Üzgünüm, çocuklarım beni bekliyor.</span></p>
				<p class="paragraf"><span class="regular-metin">Yeni bir soru sormasına fırsat vermeden, çift kanatlı kapıyı itti ve merdivene ulaştı. Dışarı çıkar çıkmaz da Fifi’nin numarasını tuşladı.</span></p>
				<p class="paragraf"><span class="regular-metin">– Her şey yolunda mı?</span></p>
				<p class="paragraf"><span class="regular-metin">– Temiz.</span></p>
				<p class="paragraf"><span class="regular-metin">– Hangi filme gittiniz?</span></p>
				<p class="paragraf"><span class="regular-metin">– </span><span class="italik" xml:lang="tr-TR">Kung Fu Panda 2.</span></p>
				<p class="paragraf"><span class="regular-metin">– Güzel miydi? diye sordu, laf olsun diye.</span></p>
				<p class="paragraf"><span class="regular-metin">– Gürültülü.</span></p>
				<p class="paragraf"><span class="regular-metin">Fifi, neometal, hardcore meraklısı ve kurallara uymayan biri olsa da, başkalarına karşı ilgiliydi.</span></p>
				<p class="paragraf"><span class="regular-metin">– Naoko nasıl?</span></p>
				<p class="paragraf"><span class="regular-metin">– Fena değil, olanlar göz ününe alınırsa. Sandrine’in eviyle ilgili yeni bir şey var mı?</span></p>
				<p class="paragraf"><span class="regular-metin">– Henüz yok. Zacchary iş üstünde.</span></p>
				<p class="paragraf"><span class="regular-metin">– Savcı uğradı mı?</span></p>
				<p class="paragraf"><span class="regular-metin">– Sanırım, evet.</span></p>
				<p class="paragraf"><span class="regular-metin">– Davayı kim aldı? Cinayet Bürosu mu?</span></p>
				<p class="paragraf"><span class="regular-metin">– Şu an için sürüncemede. İlk durum saptamasını Saint-Denis polisi yapıyor.</span></p>
				<p class="paragraf"><span class="regular-metin">– Lanet olsun, bu bizim davamız!</span></p>
				<p class="paragraf"><span class="regular-metin">– Sakin ol. Sen Cinayet Bürosu’ndan uzaklaştırıldın ve hâlâ hastanede olman gerekiyor. Yapabileceğin tek şey, Pantin Polis Merkezi’ne gidip şikâyetçi olman.</span></p>
				<p class="paragraf"><span class="regular-metin">Fifi doğru söylüyordu. Ama Passan, yine de savcıyı arayabilir, Lefebvre’le temas kurabilir, herkesi harekete geçebilirdi. Ve soruşturmayı üstlenmek için çaba sarf edebilirdi.</span></p>
				<p class="paragraf"><span class="regular-metin">– Calvini seni görmek istiyor, dedi diğeri.</span></p>
				<p class="paragraf"><span class="regular-metin">– Neden?</span></p>
				<p class="paragraf"><span class="regular-metin">– Hiçbir fikrim yok. Yarın sabah, erkenden.</span></p>
				<p class="paragraf"><span class="regular-metin">– Pazar günü mü?</span></p>
				<p class="paragraf"><span class="regular-metin">– Evinde olacakmış. Adresi bende var. Sana SMS’le yolluyorum.</span></p>
				<p class="paragraf"><span class="regular-metin">Olivier arabasına yaklaşırken bu davetin hayra alamet olmadığını düşündü.</span></p>
				<p class="paragraf"><span class="regular-metin">– Guillard’la ilgili yeni bir şey mi var?</span></p>
				<p class="paragraf"><span class="regular-metin">– Bilmiyorum.</span></p>
				<p class="paragraf"><span class="regular-metin">– Öğren. Ya Levy?</span></p>
				<p class="paragraf"><span class="regular-metin">– Hiç haber yok. Herif buharlaştı.</span></p>
				<p class="paragraf"><span class="regular-metin">Bu kayıp yaşlı polis için bir kadiş duası okumanın vakti gelmişti.</span></p>
				<p class="paragraf"><span class="regular-metin">– Siz ne yapıyorsunuz?</span></p>
				<p class="paragraf"><span class="regular-metin">– Dondurma yiyoruz.</span></p>
				<p class="paragraf"><span class="regular-metin">– Nerede?</span></p>
				<p class="paragraf"><span class="regular-metin">– Montparnasse’ta.</span></p>
				<p class="paragraf"><span class="regular-metin">Passan, Özel Harekât’ta görev yaparken, Arnavutluk’tan gelmiş bir tanığın korunmasını üstlendiğini hatırladı. Adam dava süresince, Montparnasse Garı’nın hemen arkasında, Commandant-Mouchotte Caddesi’ndeki Méridien Otel’de kalmıştı. Bugün otel Pullman Oteller Zinciri’ne aitti ama mimarisi fazla değişmemiş olmalıydı. Girişleri, çıkışları, katların düzenini biliyordu. Sadece birkaç polisle bir güvenlik çemberi oluşturabilirdi. Adresi Fifi’ye verdi. Yarım saat içinde orada buluşacaklardı.</span></p>
				<p class="paragraf"><span class="regular-metin">Subaru’suna binince içini yeniden bir sıkıntı kapladı. Bunun sebebi katilin saçtığı korku değil, Naoko’nun Tokyo’ya dönme planıydı. Passan’a her zaman, hayatının Paris’te olduğunu söylemiş ve ayrılsalar bile burada kalacağına söz vermişti. </span><span class="italik" xml:lang="tr-TR">Lanet olsun! </span><span class="regular-metin">Çocuklarının Japon pasaportları vardı. Kesin olan diğer bir şey de, Naoko’nun istediği zaman çocuklarla birlikte uçup gitmekte özgür olmasıydı. </span><span class="italik" xml:lang="tr-TR">Herhangi bir sorunla karşılaşmadan.</span></p>
				<p class="paragraf"><span class="regular-metin">Daima ihtiyatlıydı, bu konuda araştırma yapmıştı. Çocuk kaçırma, ülkeyi yasadışı terk etme ve başka birçok şeyden soruşturma başlatılabilirdi ama Fransa ile Japonya arasında suçluların geri verilmesi konusunda bir anlaşma yoktu. Passan ne yaparsa yapsın havasını alırdı.</span></p>
				<p class="paragraf"><span class="regular-metin">Naoko gerçekten kararlı mıydı? Villadaki olay cidden onun dengesini mi bozmuştu? Ya da önceki gün Passan’ın ona yönelttiği suçlamalar? Maillot Kapısı’na doğru yol alırken, onun mürekkep siyahlığındaki saçlarla çevrili, kâğıt kadar pürüzsüz, kararlı yüzü gözünün önüne geliyordu. Bu ifadeyi iyi biliyordu. Evliliklerinin ilk dönemlerinde bile, Passan’a kızdığında yüzü siyah saçlarla çevrili bu maskeye bürünürdü. Ve daha sonra, gece, Passan ona yaklaşmak istediğinde, sırtını dönüp yatardı.</span></p>
				<p class="paragraf"><span class="regular-metin">Makul gerekçelerle kendini rahatlamaya çalıştı: Kariyeri, evi, kısacası Naoko’nun tüm hayatı Fransa’daydı. Ve çocuklar için ikidilli olmanın bir üstünlük olduğunu her zaman yineliyordu. Şimdi her şeyi bir kenara itip sıfırdan mı başlayacaktı?</span></p>
				<p class="paragraf"><span class="regular-metin">Naoko krizdeki ülkesinde boş umutlar peşinde koşacak biri değildi. Japonya’ya karşı onunkinden daha katı bir yargı olamazdı. Onun için Honşu çeltik tarlalarındaki otlar kesinlikle daha yeşil değildi. Ama bugün, buzdolabındaki derisi yüzülmüş maymundan, çocuklarına tehdit oluşturan vampirden, bağırsakları deşilmiş köpekten ve ikiye biçilmiş en iyi arkadaşından sonra, herhangi bir yer ona Mont-Valérien’dan daha yeşil gelecekti.</span></p>
			</div>
		</div>
	</body>
</html>