<html xmlns="http://www.w3.org/1999/xhtml">
<head>
  <title>4.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x4">
    <h1 class="bolum-ismi" id="toc-anchor" xml:lang="tr"><span class="bolum-ismi">4</span></h1>

    <p class="duz" xml:lang="tr"><span class="duz">Beyaz ve tertemiz çizgiler.</span></p>

    <p class="duz" xml:lang="tr"><span class="duz">Kusursuz simetriye sahip bir Zen okulu.</span></p>

    <p class="duz" xml:lang="tr"><span class="duz">Buraya her gelişinde hep aynı duyguya kapılıyordu. Bu profesyonel fotoğraf laboratuvarı bir meditasyon merkezine benziyordu. Siyah çerçeveler içine yerleştirilmiş fotoğrafların asılı olduğu bembeyaz duvarları olan bir hol. Sonra film tesliminin yapıldığı odaya açılan, küçük küçük lambalarla tavandan aydınlatılmış bir koridor. Fotoğrafçılar filmlerini banyo için buraya bırakıyorlar ve karta basılmış olarak geri alıyorlardı. Bir kez daha beyazlık, temizlik... sanki her şey düşüncede boşluk yaratmak, ruhsal bir denetim oluşturmak için düzenlenmişti. Sütbeyazı ışık halelerini foto muhabirlerinin yüzlerine yansıtan ışıklı masalar da, parlak beyaz bloklar da fütürist dua iskemlelerine benziyordu.</span></p>

    <p class="duz" xml:lang="tr"><span class="duz">Marc’ın saat 17.30’da Vincent Timpani’yle randevusu vardı. Saat çoktan 18.00 olmuştu ve dev her zamanki gibi gecikmişti. Kafeteryaya doğru yönelmişti ki, tanıdık bir yüzle karşılaştı: önemli haber muhabirleri kastına mensup, Güney Amerika kökenli fotoğrafçı Milton Savario’yla. Sanki iki savaş arasında zorlukla hayatta kalmış, kadidi çıkmış biriydi.</span></p>

    <p class="duz" xml:lang="tr"><span class="duz">Savario, Marc’a selam verdi. El sıkıştılar. Marc bir baş hareketiyle, ışıklı masanın üzerine dağılmış diapozitifleri işaret etti:</span></p>

    <p class="duz" xml:lang="tr"><span class="duz">– Dijital çalışmıyor musun?</span></p>

    <p class="duz" xml:lang="tr"><span class="duz">– Bu tür konularda, hayır.</span></p>

    <p class="duz" xml:lang="tr"><span class="duz">– Konu ne?</span></p>

    <p class="duz" xml:lang="tr"><span class="duz">– Arjantin’de açlık.</span></p>

    <p class="duz" xml:lang="tr"><span class="duz">– Bakabilir miyim?</span></p>

    <p class="duz" xml:lang="tr"><span class="duz">Marc, krom bir armatüre monte edilmiş küçük bir pertavsızı kendine doğru çevirdi ve dialara doğru eğildi. Avurtları çökmüş etsiz yüzüyle, iskeleti çıkmış bir çocuk, serum yemekten delik deşik olmuş vücuduyla bir hastane yatağında yatıyordu. Teni yeşilimsi bir renk almış, koca kafalı bir sütçocuğu, küçük melek kanatları olan bir beşikteydi. Bir hemşire, kucağında bacakları uzun birer kemik parçasına dönüşmüş, ölü gibi hareketsiz bir çocukla gri bir merdivenden iniyordu. Marc kafasını kaldırdı:</span></p>

    <p class="duz" xml:lang="tr"><span class="duz">– Çok acı değil mi, yani tüm bunlar?</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Bu çocuklar, açlık...</span></p>

    <p class="duz" xml:lang="tr"><span class="duz">Savario gülümsedi. Üç günlük sakalı ve kirpi gibi dimdik siyah saçları, ona sanki odunkömürüyle makyaj yapmış havası veriyordu.</span></p>

    <p class="duz" xml:lang="tr"><span class="duz">– Arjantin’de açlık maçlık yok.</span></p>

    <p class="duz" xml:lang="tr"><span class="duz">– Peki, ya bu fotoğraflar?</span></p>

    <p class="duz" xml:lang="tr"><span class="duz">Güney Amerikalı cevap vermeden, diaları zarfa koydu. Pertavsızını katladı, ışıklı masayı söndürdü.</span></p>

    <p class="duz" xml:lang="tr"><span class="duz">– Sana kahve ısmarlayayım. Bu arada fotoğraf meselesini de anlatırım.</span></p>

    <p class="duz" xml:lang="tr"><span class="duz">Kafeteryaya indiler. Kahve makineleri, tek ayaklı yuvarlak masalar, koltuklar, her şey bembeyazdı. Foto muhabiri bar taburelerinden birine tünedi.</span></p>

    <p class="duz" xml:lang="tr"><span class="duz">– Açlık maçlık yok, diye tekrarladı, fincanından tüten dumanı üfleyerek. Hepsi birer aldatmacadan ibaret.</span></p>

    <p class="duz" xml:lang="tr"><span class="duz">Çantasından, biçimsiz vücudu serumdan delik deşik olmuş çocuğun fotoğrafını çıkardı:</span></p>

    <p class="duz" xml:lang="tr"><span class="duz">– Çocuk felci. Açlıkla bir ilgisi yok.</span></p>

    <p class="duz" xml:lang="tr"><span class="duz">– Çocuk felci mi?</span></p>

    <p class="duz" xml:lang="tr"><span class="duz">– Fotoğraf bir yanlışlık sonucu elden ele dolaşıyordu herhalde. Ajanslarda. İnternette. Herkes üzerine atıldı. Arjantin’de açlık: bu inanılmaz bir şeydi. Ama Tucumán’da açlıktan eser yoktu.</span></p>

    <p class="duz" xml:lang="tr"><span class="duz">– Peki sen ne yaptın?</span></p>

    <p class="duz" xml:lang="tr"><span class="duz">– Diğerlerinin yaptığını: çocuk felci olmuş küçük çocuğun fotoğrafını çektim. Arjantin’e bir uçak bileti kaç para biliyor musun?</span></p>

    <p class="duz" xml:lang="tr"><span class="duz">Marc’ın bu açıklamaya ihtiyacı yoktu zaten. Onca masraftan sonra, Savario’nun bu işten eli boş dönmesi söz konusu bile olamazdı. Açlıktan kadidi çıkmış birkaç çocuk fotoğrafı, dispanserlerden, sefil varoşlardan çekilmiş birkaç fotoğraf onun becerisini sergilemesi için yeterliydi. Her zaman bu fotoğrafları satın alacak ve bu beslenme bozukluğunu abartacak bir dergi olurdu. Açıkçası kimse yalan söylemiyordu, şeref kurtulmuştu ve para kaybı da yoktu. Latin, kahve fincanını uzattı:</span></p>

    <p class="duz" xml:lang="tr"><span class="duz">– Habere!</span></p>

    <p class="duz" xml:lang="tr"><span class="duz">Marc da fincanını kaldırdı. Beş yıldan beri birbirinden farklı birçok olayla ilgilenmiş, bir ajanslar girdabından çıkmıştı, ama hayâsız bir mutlulukla hiçbir şeyin, kesinlikle hiçbir şeyin değişmemiş olduğunu görüyordu.</span></p>

    <p class="duz" xml:lang="tr"><span class="duz">Arkalarında pes bir ses yükseldi:</span></p>

    <p class="duz" xml:lang="tr"><span class="duz">– Yine dünyayı mı kurtarıyorsunuz?</span></p>

    <p class="duz" xml:lang="tr"><span class="duz">Marc, koltuğunun üzerinde döndü ve Vincent Timpani’yi gördü. Bir metre seksen santimlik boyu, kas ve yağdan oluşan yüz kilo ağırlığıyla, açık renk ince kumaştan elbisesi içinde Timpani Tropikler’deki bir plantasyon sahibini andırıyordu. Gizemli bir biçimde, güneş hep onun üzerine doğuyordu sanki: Nice’te büyümüştü ve belirgin bir Güneyli aksanı vardı.</span></p>

    <p class="duz" xml:lang="tr"><span class="duz">Kahkahalar atarak Marc’ı ve Savario’yu selamladıktan sonra gazlı içeceklerin bulunduğu makineye doğru yöneldi. Savario oradan sıvışmak için bu durumdan yararlandı. Vincent elinde bir kola şişesiyle geri döndü. Fotoğrafçıyı gözleriyle takip etti:</span></p>

    <p class="duz" xml:lang="tr"><span class="duz">– Kahramanımızı kaçırttım mı yoksa?</span></p>

    <p class="duz" xml:lang="tr"><span class="duz">– Fotoğrafları getirdin mi?</span></p>

    <p class="duz" xml:lang="tr"><span class="duz">İriyarı adam ceketinin cebinden üç zarf çıkardı. Lady Diana’nın dramından sonra yeniden moda fotoğrafları çekmeye başlamıştı, ama geçmişin hatırına, bazen Marc’ın araştırma yazılarını resimlemek için birkaç fotoğraf bulmayı ya da çekmeyi kabul ediyordu. Sahte bir keyifsizlikle açıklama yapma gereği duydu:</span></p>

    <p class="duz" xml:lang="tr"><span class="duz">– Bu pis fotoğrafları çoğaltmak için neden bu kadar canımı sıktım anlamıyorum. Hele de stüdyoda beni bekleyen güzel kızları düşündüğümde...</span></p>

    <p class="duz" xml:lang="tr"><span class="duz">Marc elini ilk zarfın içine daldırdı. İçinden Jacques Reverdi’nin antropometrik bir portresini çıkardı. Fotoğrafın altındaki yazıyı okudu.</span></p>

    <p class="duz" xml:lang="tr"><span class="duz">– Bu Kamboçya’da tutuklandığında çekilen fotoğraf, Malezya’daki tutuklanma fotoğrafı yok mu?</span></p>

    <p class="duz" xml:lang="tr"><span class="duz">– Hayır, Bayım. Kuala Lumpur’daki AFP muhabirlerini aradım. Malezya’da resmî makamlarca çekilmiş bir fotoğraf yok. Zaten Reverdi polislerin elinde uzun süre kalmamış. Derhal bir akıl hastanesine kapatılmış ve...</span></p>

    <p class="duz" xml:lang="tr"><span class="duz">– Biliyorum, teşekkür ederim.</span></p>

    <p class="duz" xml:lang="tr"><span class="duz">Marc, Reverdi’nin yüzünü inceliyordu. Bugüne kadar gördüğü bütün resimler, dalgıcın saygın geçmişiyle ilgiliydi. Elinde, kırdığı rekorun derinliğini gösteren bir plaket tutan, dalgıç kıyafetleri içindeki bir şampiyonun fotoğraflarıydı bunlar. Oysa şu anda elinde tuttuğu portre çok farklıydı. Reverdi’nin zayıf, kaslı, pütürlü yüzü artık gülümsemiyordu. Dudaklarının birleştiği yer somurtkan bir ifadeyle bükülmüştü. Bakışlarında ise karanlık, anlaşılmaz bir şey gizliydi.</span></p>

    <p class="duz" xml:lang="tr"><span class="duz">Marc ikinci zarfı açtı, genç bir kızın resmi vardı. Yeniyetme sayılabilirdi. Pernille Mosensen. Meleklere yaraşır bir ifadeye sahip açık renk gözleri, siyah saçlarla çevrili bir yüzü vardı. Ve teni sanki ışık saçıyordu. Marc, bazı egzotik meyvelerin solgun etini düşündü.</span></p>

    <p class="duz" xml:lang="tr"><span class="duz">– AFP sadece bunu yolladı, diye açıkladı Vincent. Pasaportundaki fotoğrafı. Bilgisayarda biraz rötuşladım...</span></p>

    <p class="duz" xml:lang="tr"><span class="duz">Danimarkalı genç kızın yüz ifadesi, ciddi görünme isteğini boşa çıkarıyordu. Yine de, bu ağırbaşlı havaya rağmen kirpiklerinin altındaki taşkın gençliğin kıpırtısı hissediliyordu. Dudaklarının kenarlarında hafif bir gülümseme vardı. Marc, kızı Güneydoğu Asya’ya yapacağı yolculuğa hazırlanırken hayal etti. Şüphesiz bu onun ilk büyük gezisiydi...</span></p>

    <p class="duz" xml:lang="tr"><span class="duz">– Peki, ya ceset? diye sordu.</span></p>

    <p class="duz" xml:lang="tr"><span class="duz">–</span> <span class="italik">Nada<a class="footnote-link" href="#footnote-231-1" id="footnote-231-1-backlink">[1]</a>.</span> <span class="duz">Malezya Yüksek Mahkemesi bu konuda hiçbir bilgi vermiyor. Açıklama yapmak gibi bir niyetleri olmadığı anlaşılıyor.</span></p>

    <p class="duz" xml:lang="tr"><span class="duz">– Ya diğeri? Kamboçya’daki kız?</span></p>

    <p class="duz" xml:lang="tr"><span class="duz">Vincent, kolasından büyük bir yudum aldı ve üçüncü zarfı masanın üzerine bıraktı:</span></p>

    <p class="duz" xml:lang="tr"><span class="duz">– Sadece bunu buldum.</span> <span class="italik">Parisien</span><span class="duz">’in arşivinden. Gerçekten bir mucize gerçekleştirdim. Phnom Penh gazetelerinden alınmış bir röprodüksiyon. Baskıdaki tram görülüyor.</span></p>

    <p class="duz" xml:lang="tr"><span class="duz">Linda Kreutz, küçük fırça darbeleriyle hafifçe belirginleştirilmiş güzel hatlara sahip, sarıya çalan kızıl saçlı bir kızdı. Kıvırcık, dağınık saçların altında, büzüşmüş ince fizyonomisi, gazetenin grenli baskısına karşı direnecek güçte değildi. Yüzü tramın etkisiyle tüm ifadesini yitirmiş ve gerçekdışı bir görünüm kazanmıştı. Haberlerin içinden fırlamış bir hayaletti sanki.</span></p>

    <p class="duz" xml:lang="tr"><span class="duz">– Peki bu kızın cesediyle ilgili bir şey yok mu?</span></p>

    <p class="duz" xml:lang="tr"><span class="duz">– Hiçbir şey. Yayımlanabilir tek resim yok.</span> <span class="italik">Cambodge Soir</span> <span class="duz">bana fotoğrafları yolladı. Kız, bir ırmakta bulunmuş, öldükten üç gün sonra. Patlayacak kadar şişmiş bir halde. Dili bir hıyar gibi olmuş. Yayımlanamaz; inan bana. Hatta senin o boktan gazetende bile.</span></p>

    <p class="duz" xml:lang="tr"><span class="duz">Marc her üç zarfı da cebine koydu. Vincent suç ortaklarına mahsus bir tonla sordu:</span></p>

    <p class="duz" xml:lang="tr"><span class="duz">– Bu akşam ne yapıyorsun?</span></p>

    <p class="duz" xml:lang="tr"><span class="duz">Fotoğrafçının yüzünün görünüşü, bir cesedinkiyle aynıydı: şiş, mor ve çürümüş. Bir korsan bandı gibi sol gözünün üzerine düşmüş bir tutam saçın yarısını gizlediği bir canavar suratı. Dudakları hâlâ, soluğu tükenmiş bir buldogunki gibi yarı açıktı. Sırıtarak Marc’a başka bir zarf uzattı.</span></p>

    <p class="duz" xml:lang="tr"><span class="duz">– Bu seni ilgilendirir mi?</span></p>

    <p class="duz" xml:lang="tr"><span class="duz">Marc hızla bir göz attı: çıplak genç kadınların fotoğraflarıydı bunlar. Dergiler için çektiği resmî fotoğrafların yanı sıra, Vincent yeni başlayan mankenlerle bu tür resimler de çekiyordu. Sonra da yeri geldiğinde bu fotoğrafları kullanıyordu.</span></p>

    <p class="duz" xml:lang="tr"><span class="duz">– Nasıl, iyi ama, değil mi?</span></p>

    <p class="duz" xml:lang="tr"><span class="duz">Nefesi, alkol ve Coca-cola kokuyordu. Marc fotoğrafları şöyle bir karıştırdı: mükemmel beden ölçülerine sahip, buluğa ermiş vücutlar; en ufak bir kusuru olmayan sütbeyazı tenler; birbirinden güzel yüzler.</span></p>

    <p class="duz" xml:lang="tr"><span class="duz">– Ne dersin, çağırayım mı? diye sordu, göz kırparak.</span></p>

    <p class="duz" xml:lang="tr"><span class="duz">– Üzgünüm, dedi Marc, resimleri geri verirken. Hiç keyfim yok.</span></p>

    <p class="duz" xml:lang="tr"><span class="duz">Vincent küçümser bir tavırla fotoğrafları aldı.</span></p>

    <p class="duz-son-paragraf-2" xml:lang="tr"><span class="duz">– Senin hiçbir zaman keyfin olmadı. Tabiî bu senin sorunun.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">İspanyolca “hiç”. (ç.n.)</span></p>
    </div>
  </div>
</body>
</html>