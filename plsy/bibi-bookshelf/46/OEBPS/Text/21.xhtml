<html xmlns="http://www.w3.org/1999/xhtml">
<head>
  <title>21.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x21">
    <h1 class="bolum-ismi" id="toc-anchor" xml:lang="tr"><span class="bolum-ismi">21</span></h1>

    <p class="duz" xml:lang="tr"><span class="duz">Çarşamba, 2 nisan 2003, Kanara Hapishanesi’nin yemekhanesi.</span></p>

    <p class="duz" xml:lang="tr"><span class="duz">İki haftadan beri, mahkûmlar Irak Savaşı’yla ilgili haberleri, görüntüleri, gece bombardımanlarını televizyondan izliyorlardı. Gökyüzünden yere saçılan ışık demetleri. Kükürt sarısı bir gökyüzü. Yeşilimtırak gecenin içinde şenlik fişekleri gibi süzülürken ardında iz bırakan füzeler, top mermileri. Müslümanlar arasındaki dayanışmayı gündeme getiren Irak yanlısı yorumlar. Hapishanedekiler için tüm bunlar çok uzak ve muğlaktı. Kimsenin umurunda değildi.</span></p>

    <p class="duz" xml:lang="tr"><span class="duz">Ama bu akşam, durum farklıydı.</span></p>

    <p class="duz" xml:lang="tr"><span class="duz">Televizyondaki görüntüler sanki çok yakınlarındaydı.</span></p>

    <p class="duz" xml:lang="tr"><span class="duz">Ve insanın yüreğini daraltıyordu.</span></p>

    <p class="duz" xml:lang="tr"><span class="duz">Yüzüne hijyenik bir maske takmış, ameliyat eldivenleri giymiş ve elinde çöp torbası bulunan bir adam, dikkatlice bir apartmanın holünü temizliyordu. Televizyon yorumcusu, bu görüntülerin Kıta Hongkongu’nda bulunan Kowloon kentindeki bir siteye ait olduğunu ve burada yaşayan yaklaşık iki yüz elli ailenin karantinaya alındığını söylüyordu.</span></p>

    <p class="duz" xml:lang="tr"><span class="duz">Yemekhanede, bütün mahkûmlar hiç ses çıkarmadan televizyona bakıyor, sanki dünyanın sonunun geldiğini belirten ilk işaretleri seyrediyorlardı. Salonun dip tarafında ayakta duran Jacques Reverdi de, SARS’tan ne gibi bir fayda sağlayabileceğini bininci kez kendine sorarak bu sahneyi izliyordu. Savaşçı içgüdüsü ona bu durumdan bir şeyler elde edebileceğini fısıldıyordu. Ama ne?</span></p>

    <p class="duz" xml:lang="tr"><span class="duz">Yaklaşık iki aydan beri bu hastalık konuşuluyordu. Çinliler, Hongkong’da ve Güney Çin’in güneyindeki Guangdong Eyaleti’nde ölümcül bir grip salgınının baş gösterdiğini anlatmaya başlamışlardı. Sonra yavaş yavaş, gazetelerden bu gribin, bugüne kadar görülmemiş –“atipik”– bir zatürree türü olduğunu öğrenmişlerdi. Mart ayında yapılan resmî bir açıklamaya göre; bu, Hongkong’da ve Canton’da yüzlerce kişinin ölümüne yol açan, çok bulaşıcı, türü henüz bilinmeyen bir zatürreeydi. Hastalık Güneydoğu Asya’da da hızla yayılmaya başlamıştı. Singapur’a ve Vietnam’ın Hanoi kentine sınırı olan ülkelerde ölüm vakaları görülmüştü.</span></p>

    <p class="duz" xml:lang="tr"><span class="duz">Hapishanede de panik havasının yayılması fazla gecikmemişti. Önce Çinliler karantinaya alındı. Sanki virüs bulaşmış gibi, kimse onlara yaklaşmak istemiyordu. Sonra mahkûmlar arasında hastalık emareleri görülmeye başladı. Ateş, terleme, öksürük... Hepsi psikolojik semptomlardı, ama daha şimdiden hijyenik maskeler altın kadar değer kazanmıştı. Tabiî bir de geleneksel Çin ilaçları, muskalar, sirke...</span></p>

    <p class="duz" xml:lang="tr"><span class="duz">Ve her geçen gün yeni bilgiler geliyordu, durum ciddiydi; dünyanın her köşesinde alarm verilmişti. Hastalığın yıldırım hızıyla yayılmakta olduğu seyleniyordu. Birkaç gün içinde öldürüyordu, hiçbir tedavisi yoktu. Ve hastalığa yakalanmak için azıcık tükürük veya ter yeterliydi.</span></p>

    <p class="duz" xml:lang="tr"><span class="duz">Reverdi en ufak bir kaygı duymuyordu. Yaptığı seyahatler sırasında çok daha kötülerini görmüştü. Cüzamla, vebayla ve daha birçok bulaşıcı hastalıkla yüz yüze gelmişti. Zaten ölüme mahkûm biri değil miydi? Ama, gelen haberlerin pek de iç açıcı olduğu söylenemezdi. Cezaevi yetkililerinin bu tip haberlerin içeri sızmasına nasıl izin verdiğine şaşıyordu. Herkesin dilinde tek bir şey vardı: eğer SARS hapishaneye girerse, birkaç hafta içinde herkes hastalığa yakalanırdı. Ve Kanara da, ölülerle dolu korkunç bir yer olup çıkardı.</span></p>

    <p class="duz" xml:lang="tr"><span class="duz">Televizyon, Irak Savaşı’yla ilgili haberlere geçti, ama artık kimse dinlemiyordu. Yemekhanedeki uğultu artmaya başlamıştı bile. Bazıları yüksek sesle, hapishaneyi temizleyen mahkûmların neden koruyucu önlem almadıklarını soruyordu. Bazıları ise, Çinlileri başka bir binaya nakletmeleri için dilekçe vermekten söz ediyordu. Çinliler de bir köşeye çekilmiş bağıra bağıra konuşmaya başlamıştı. Bütün bunların sonucunda dayak kaçınılmazdı; hem de çok yakında.</span></p>

    <p class="duz" xml:lang="tr"><span class="duz">Reverdi çaktırmadan sıvıştı.</span></p>

    <p class="duz" xml:lang="tr"><span class="duz">Dışarıda on yedi otuz taşkınlığı hüküm sürüyordu. Mahkûmlar, sabaha kadar bir daha çıkmamak üzere kapatılacakları hücrelerine girmeden önce acele ediyorlardı. Değiş tokuş yapıyorlar, satın alıyorlar, satıyorlar, uyuşturucu alışverişinde bulunuyorlardı. Herkes bağırıyor, ortada dört dönüyor, sinirleniyordu. Bazıları ise tam tersine alçak sesle konuşuyordu, ellerinde birer cep telefonu vardı. Her biri, umut dolu ekmek kırıntıları taşıyan birer karıncaydı sanki.</span></p>

    <p class="duz" xml:lang="tr"><span class="duz">Reverdi, yemekhanenin duvarı boyunca ilerledi ve mutfak kapılarının açıldığı avluya ulaştı; burası iğrenç kokuların yayıldığı bir yerdi, bu yüzden kimse gelmezdi. Bu saatte sönmüş bir koru andıran avlu bomboş olurdu. Avlunun ortasında yemek artıklarının içinde yüzdüğü yağlı sular küçük bir dere oluşturmuştu. Jacques avlu boyunca gidip gelmeye başladı, çirkefin içinde bata çıka yürüyordu.</span></p>

    <p class="duz" xml:lang="tr"><span class="duz">SARS umurunda bile değildi, tek düşüncesi vardı: Élisabeth. Mektubunu bekliyordu. Ve bu sabırsızlık ona ıstırap veriyordu. Üniversiteli kızla oynamaya başladığı, gitgide olgunlaşan bu oyun kafasını meşgul ediyordu. Etkili olmak için bir avcı daima soğukkanlı olmalıydı.</span></p>

    <p class="duz-son-paragraf-1" xml:lang="tr"><span class="duz">Ve günleri saymaktan başka çaresi yoktu.</span></p>

    <p class="duz-ilk-paragraf" xml:lang="tr"><span class="duz">Perşembe 10 nisan, hapishanenin görüşme odası.</span></p>

    <p class="duz" xml:lang="tr"><span class="duz">– İyi haberlerim var.</span></p>

    <p class="duz" xml:lang="tr"><span class="duz">Reverdi iç çekti:</span></p>

    <p class="duz" xml:lang="tr"><span class="duz">– Hep iyi haberlerin vardır senin.</span></p>

    <p class="duz" xml:lang="tr"><span class="duz">Wong-Fat konuşmasını sürdürdü:</span></p>

    <p class="duz" xml:lang="tr"><span class="duz">– Yeni bir gelişme sağladık. Biz...</span></p>

    <p class="duz" xml:lang="tr"><span class="duz">– Beni ilgilendiren şeyi biliyorsun.</span></p>

    <p class="duz" xml:lang="tr"><span class="duz">Jimmy dudaklarını ısırdı. Jacques adamın yaşadığı hayal kırıklığını gözlerinden okudu, bu durum onu eğlendiriyordu. Çinli kıskanç biriydi.</span></p>

    <p class="duz" xml:lang="tr"><span class="duz">– Bana mektuplardan söz etmek ister misiniz? Onları getirdim. Ben...</span></p>

    <p class="duz" xml:lang="tr"><span class="duz">Jacques boş ver anlamında bir hareket yaptı. Avukat zarfları masanın üzerine boşalttı. Fazla değildi. Savaşın etkisi, diye düşündü. Ve SARS’ın. Veya artık eskimişti: Avrupa’da onu çoktan unutmuş olabilirler miydi?</span></p>

    <p class="duz" xml:lang="tr"><span class="duz">Zarfları hızla karıştırdı. Eli bir mektubun üzerinde durdu. Yazıyı tanımıştı. Zarfın kenarlarının açılmış olduğunu görünce canı sıkıldı. İkaz açıktı: ancak, özel yaşamına –hatta “özel yaşamları”na– yapılan bu müdahaleye daha fazla dayanamazdı.</span></p>

    <p class="duz" xml:lang="tr"><span class="duz">Élisabeth’in mektubunu aldı, diğerlerini bıraktı:</span></p>

    <p class="duz" xml:lang="tr"><span class="duz">– Görüşmemizi yarına bırakalım.</span></p>

    <p class="duz" xml:lang="tr"><span class="duz">– Jacques, davanız birkaç hafta içinde başlıyor ve...</span></p>

    <p class="duz" xml:lang="tr"><span class="duz">Reverdi, gardiyanın gelip açması için zincirlerini şiddetle salladı:</span></p>

    <p class="duz" xml:lang="tr"><span class="duz">– Yarın, diye yineledi. Senden bir isteğim olacak.</span></p>

    <p class="duz" xml:lang="tr"><span class="duz">– Ne tür bir istek?</span></p>

    <p class="duz-son-paragraf-1" xml:lang="tr"><span class="duz">– Yarın.</span></p>

    <p class="duz-ilk-paragraf" xml:lang="tr"><span class="duz">İşte bir kez daha hava kararıyordu.</span></p>

    <p class="duz" xml:lang="tr"><span class="duz">Her zamanki kuytu köşesine gitmesi imkânsızdı.</span></p>

    <p class="duz" xml:lang="tr"><span class="duz">Bu saatte duşlar çok kalabalık olurdu. “Sakin geceler”de homolar, erotik oyunlarını oynamak için duşlara saklanırlardı. “Raman geceleri”nde ise, kimse oraya gitmeyi göze alamazdı.</span></p>

    <p class="duz" xml:lang="tr"><span class="duz">Mutfakların açıldığı avluya da gidemezdi: mektubu pis yemek kokuları arasında okuması düşünülemezdi bile. Hücresine dönmeye karar verdi, hem de oraya kapatılma ve akşam yemeğini kaçırma pahasına.</span></p>

    <p class="duz" xml:lang="tr"><span class="duz">Reverdi ana binaların çevresini dolaştı, C binası boyunca yürüdü ve “ağlama duvarı” olarak adlandırdığı duvarın yer aldığı D binasının yanından geçerken nefesini tuttu. Burası bomboş bir araziye bakan bir tür duvardı ve aşağıda Taylandlı travestiler gelen geçene asılıyor, orospuluk yapıyordu. Bu iş için para ödeyecek durumda olmayan birçok mahkûm, burada, duvarın arkasında diz çökmüş, saralılar gibi titreyerek karılık görevini yapan travestilere sabit gözlerle bakıyordu. Reverdi, insanlık onurunu bir parça kurtarabilmek için, bir alev makinesiyle hemen oracıkta bu ahlaksızları iyice kızartmayı düşündü.</span></p>

    <p class="duz" xml:lang="tr"><span class="duz">Hücresinin bulunduğu B binasına ulaştı. Merdiveni tırmandı ve koridoru takip etti. Aşağıya, intihar girişimlerini önlemek için büyük bir ağ gerilmişti. Mahkûmlar, ağın gözlerine yakalanmış, can çekişmekte olan kuşları andırıyordu. Koridor boyunca ilerledi. Duvarların gerisinden, birbirine karışan müzik sesleri –romantik parçaların yanı sıra rap müziği– duyuluyordu. Mahkûmlar gruplar halinde hücrelerinin açık kapıları önünde durmuş, zar atıyor, uyuşturucu alışverişi yapıyor, fısıltıyla konuşuyorlardı. Terlerinin çevreye yayıldığı pis koku bir sis bulutu oluşturmuştu, yerlerde çıplak ayaklara yapışan vıcık vıcık bir nem vardı.</span></p>

    <p class="duz" xml:lang="tr"><span class="duz">Jacques hücresine vardı ve hiç tereddüt etmeden, bir daha açamayacağını bile bile kapıyı kapattı. Yatağına oturdu ve elini önceden yırtılmış zarfın içine daldırdı.</span></p>

    <p class="duz-son-paragraf-1" xml:lang="tr"><span class="duz">Katlanmış mektuptan hayal kırıklığına uğramamayı diledi.</span></p>

    <p class="duz-sagdan-blok-yakin" xml:lang="tr"><span class="dar-paragraf-duz">Paris, 29 mart 2003</span></p>

    <p class="alinti" xml:lang="tr"><span class="dar-paragraf-duz">Sevgili Jacques,</span></p>

    <p class="alinti" xml:lang="tr"><span class="dar-paragraf-duz">Mektubunuz beni derinden etkiledi. Benim niyetimi anlamış olmanız, samimiyetime inanmanız beni çok mutlu etti!</span></p>

    <p class="alinti" xml:lang="tr"><span class="dar-paragraf-duz">Bugün, benden açık yürekli davranacağıma dair teminat istiyorsunuz. Bunun ne anlama geldiğini anlamasam da, size cevap veriyorum: “Her şey sizin istediğiniz gibi olsun.”</span></p>

    <p class="alinti" xml:lang="tr"><span class="dar-paragraf-duz">Yapacağınız tek şey bana sorular sormaktır, ama size anlatacak hiçbir sırrım yok. Size daha önce de söyledim: sıradan bir üniversite öğrencisiyim. Başkalarını incelemek ve anlamaya çalışmak için yaşayan Parisli bir kız. Karakterime gelince, onun da çok ilginç herhangi bir özelliği yok. Ama yine de, her şeyi bütün çıplaklığıyla ortaya koymak aramızda bir köprü oluşturacaksa, evet, size her şeyi anlatacağım...</span></p>

    <p class="alinti" xml:lang="tr"><span class="dar-paragraf-duz">Umarım ki, daha sonra, siz de bana kişiliğinizle ilgili bazı ipuçları verirsiniz. Bunun için ümidimi koruyabilir miyim? Bir gün bana önemli açıklamalar yapmanız için size yalvarabilir miyim?</span></p>

    <p class="alinti" xml:lang="tr"><span class="dar-paragraf-duz">Jacques, sevgili Jacques, sorularınızı bekliyorum... Mektubunuzu okumak ve bana benden, yani bizden söz eden yazınızı görmek için sabırsızlanıyorum.</span></p>

    <p class="alinti" xml:lang="tr"><span class="dar-paragraf-duz">Mektubunuzu bekliyorum. Ve bütün samimiyetimle sadece onu bekliyorum.</span></p>

    <p class="duz-sagdan-blok-altta-bosluk" xml:lang="tr"><span class="dar-paragraf-duz">Élisabeth</span></p>

    <p class="duz" xml:lang="tr"><span class="duz">Reverdi, hayranlıkla tavan penceresinden ateş gibi kızarmış gökyüzüne baktı. Mektubun sıcaklığı bütün vücuduna yayılıyordu. Damarlarının içinde hayatın aktığını, vücudundaki en küçük noktaya dek ulaştığını hissediyordu. Mutluluk bu olmalıydı.</span></p>

    <p class="duz" xml:lang="tr"><span class="duz">Bir kez daha, tedbirli davranmış olmaktan dolayı kendini takdir etti. Hâlâ avını seçmesini bilen aynı leş yiyiciydi. Bu kızdan her istediğini alacaktı. Ve itirafları, saygısızlığın, patavatsızlığın, hiçe saymanın ötesinde çok ilginç olacağa benziyordu...</span></p>

    <p class="duz" xml:lang="tr"><span class="duz">Onun özel hayatına nüfuz edebilecekti.</span></p>

    <p class="duz-son-paragraf-2" xml:lang="tr"><span class="duz">Ve onun kanının rengini görebilecekti.</span></p>
  </div>
</body>
</html>