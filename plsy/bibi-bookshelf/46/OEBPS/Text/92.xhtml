<html xmlns="http://www.w3.org/1999/xhtml">
<head>
  <title>92.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x92">
    <h1 class="bolum-ismi" id="toc-anchor" xml:lang="tr"><span class="bolum-ismi">92</span></h1>

    <p class="duz" xml:lang="tr"><span class="duz">Sonbahar dediğin Sicilya’daki gibi olmalıydı.</span></p>

    <p class="duz" xml:lang="tr"><span class="duz">Hatica, bunu, ertesi gün saat on yedide uçaktan iner inmez anladı.</span></p>

    <p class="duz" xml:lang="tr"><span class="duz">Uçak bulut kümelerinin arasına dalmış, hafifçe burnunu kaldırmış, sonra sonsuz dinginlikteki yumuşak bir ışık yayının içinde süzülmüştü. Uçağın penceresinden görünen manzara bakırımsı bir renk alıyor, iki bulut arasından çivit rengi deniz görünüyordu. Biraz uzakta, adanın kıyıları ayırt ediliyordu; yaz boyunca güneşte kavrulduktan sonra, artık limon yeşili bir renk almış ovalar. Ardından toprak hizasından gri binalar ve kayalar göze çarpıyordu. Adanın kabuksu yapısı. Suyun üzerinde yüzen, etrafı otlarla çevrili hem siyah hem de parlak bir taş parçası.</span></p>

    <p class="duz" xml:lang="tr"><span class="duz">Catania.</span></p>

    <p class="duz" xml:lang="tr"><span class="duz">Hatica buranın adını bile duymamıştı.</span></p>

    <p class="duz" xml:lang="tr"><span class="duz">Uçaktan inip piste ayak basınca, tuz ve yosun kokusuyla karışık deniz havasını ciğerlerine çekti ve bir anda kendini memleketinde hissetti. Köklerinin dayandığı ülkelerde de sonbaharın böyle ılık bir okşayışı olacağını düşündü. Aslında ne Cezayir’e ne de Mısır’a ayak basmıştı, ama çocukluğundan beri hep böyle bir sonbahar hayal etmişti.</span></p>

    <p class="duz" xml:lang="tr"><span class="duz">Bindikleri taksi bile çok hoşuna gitti: küçük, gri, hafifçe çarpılmış, markası belirsiz bir araba. Ona, ilk erkek arkadaşlarının, Gennevilliers’deki apartmanların önünde duran arabalarını hatırlatıyordu: berbat görünümlü Fiat’lar, Lada’lar... Koltuğa gömüldü ve gıcırdayan koltuk onu çok mutlu etti.</span></p>

    <p class="duz" xml:lang="tr"><span class="duz">Bu kaçışa, içinde bulundukları tehlikeye, maruz kaldıkları şiddete rağmen hâlâ mutluydu. Aklında onu titreten, ama telaffuz etmeye cesaret edemediği bir kelime vardı: “balayı”...</span></p>

    <p class="duz" xml:lang="tr"><span class="duz">Yol boyunca manzara can sıkıcı, iç karartıcı bir hal almaya başladı. Ölümü hatırlatan siyah, tekdüze bir manzara. Sanki bir kül fırtınası yaşanmış, en küçük engebeye kadar her şey küllerin altında kalmış, tepeler mat bir kabukla örtülmüştü.</span></p>

    <p class="duz" xml:lang="tr"><span class="duz">– Burada neler olmuş?</span></p>

    <p class="duz" xml:lang="tr"><span class="duz">– Olağanüstü bir şey yok, diye cevapladı Marc, kafasını cama doğru çevirmişti. Etna buraya çok yakın. Bunlar volkanik kayaçlar.</span></p>

    <p class="duz" xml:lang="tr"><span class="duz">O zaman anladı.</span></p>

    <p class="duz" xml:lang="tr"><span class="duz">Yanardağ. Ufukta bütün haşmetiyle duran bir dağ. Çevresinde bulutlardan bir hale bulunan siyah dağ kütlesi. Sanki üzerinde gizemli olayların meydana geldiği bir mabet varmış izlenimi veren öfke dolu bir zirve. Nedenini bilmese de antik döneme ait bir yerde bulunduğunu hissediyordu: bazı semboller ve mesajlar sunarak hâlâ bir yürek gibi çarpan çok eski bir tarihteydi.</span></p>

    <p class="duz" xml:lang="tr"><span class="duz">Bir kez daha Marc’ın, Reverdi’yi bu tarihî topraklara çekmek istediğini düşündü. Onunla, yanıcı gazların arasında, yanardağın zirvesinde mi karşılaşmak istiyordu? Ama hiçbir kuvvet Reverdi’yi yukarı çıkartamazdı. Denizi düşündü. Bu çok daha saçmaydı; burası da Reverdi’nin en sevdiği yerdi. Peki ya şehir? Aklına dar ve karanlık sokaklar geldi. Acaba Marc, labirenti andıran sokakları katili tuzağa düşürebilecek kadar biliyor muydu?</span></p>

    <p class="duz" xml:lang="tr"><span class="duz">Gayri ihtiyarî eli çantasındaki cep telefonuna gitti. Yola çıkmadan önce, gizlice Solin’i aramıştı. Komiser onu caydırmaya çalışmış, ama ses tonundan Marc’ın doğruyu söylediğini anlamıştı; avukatı her şeyi yoluna koymuştu, Marc ve o, her türlü davadan artık muaftı. İstedikleri yere gitmekte özgürdüler.</span></p>

    <p class="duz" xml:lang="tr"><span class="duz">Hatica, polise, varır varmaz otelin telefon numaralarını fakslayacağına dair söz vermişti. Buna karşılık Solin de İtalyan polisini haberdar edecek, Sicilyalıların her şeye hazırlıklı olmalarını sağlayacaktı. Ama yine ses tonundan mesajı almıştı; Catania polisinin başka önemli işleri de vardı.</span></p>

    <p class="duz" xml:lang="tr"><span class="duz">Şehre girerken hâlâ cep telefonuyla oynuyordu.</span></p>

    <p class="duz" xml:lang="tr"><span class="duz">Ertesi gün, âşık olmuştu.</span></p>

    <p class="duz" xml:lang="tr"><span class="duz">Çıkmaz bir sokakta yer alan, eski görünümlü, neredeyse tamamen boş olan pansiyondaki küçük odasına âşık olmuştu. Perdelerin ve yatak örtülerinin motiflerine, bakır musluklara, havluluklara âşık olmuştu. Bir kartal yuvasını andıran ferforje demirli balkonundan gördüğü gri renkli çatılara, kilisenin haçına, uydu antenlerine âşık olmuştu.</span></p>

    <p class="duz" xml:lang="tr"><span class="duz">Hatica şehirde başıboş dolaşıyordu. Caddeleri, daracık sokakları, meydanları arşınlıyordu; sanki buraları, hâlâ için için yanan, çok eski dönemlerden kalma bir ateşe ev sahipliği yapıyordu. Bir demirci balyozuyla zorlukla yerlerine yerleştirilmiş gibi duran yamru yumru, kahverengi kaldırımları, moloz taşından örülmüş koyu renkli duvarları, avluları, soğumuş lavlarla çevrelenmiş bahçeleri seviyordu. Tuhaf bir şekilde, volkanik taşlar her köşede, şehrin her ayrıntısında ön plandaydı. Her şey burada, arduvaz rengin hâkim olduğu bir tabloda tebeşirle renklendirilmiş bir desen gibiydi.</span></p>

    <p class="duz" xml:lang="tr"><span class="duz">Hatica Sicilya’daki hayatı, şehrin canlılığını, hem yaygaracı, hem sessiz, hem ateşli hem sakin bu şehri seviyordu. Paninilerin, şişte pişirilmiş etlerin, deniz mahsullerinin satıldığı küçük dükkânlardan çevreye yayılan kokuların hâkim olduğu meydanlara hayrandı. Kaideleri üstünde oturulmaktan grileşmiş Antik dönemden kalma heykelleri, çocukların birbirini neşeyle kovaladıkları anıtları seviyordu. Yağmur yağdığında parlayan, insanı zamanda bir yolculuğa çıkaran döşeme taşlarını hayranlıkla seyrediyordu.</span></p>

    <p class="duz" xml:lang="tr"><span class="duz">Evet, Hatica Catania’ya âşık olmuştu. Günlerce, Reverdi’nin korkusunu unutarak, Marc’ın her gün ortadan kaybolmasını, göz ardı ederek sokaklarda dolaşıyordu. Her sabah Marc, gizemli bir yolculuğa çıkmak için Hatica’yı pansiyonda yalnız bırakıyordu. Bir araba kiralamıştı ve her gün şehir dışına çıkıyordu. Hatica ona nereye gittiğini sorunca da, etrafı kolaçan ettiğini söylüyor, korunma önlemlerinden bahsediyordu. Hatica ise, içten içe onunla dalga geçiyordu. Bütün masumiyetiyle, bu şehirde bugüne dek ertelediği bir hayatı yaşıyordu.</span></p>

    <p class="duz" xml:lang="tr"><span class="duz">Catania’nın bir suç kenti olması onu cezbediyordu. Şehir, cinayet, hırsızlık ve gasp suçları açısından İtalya’nın en tehlikeli şehirleri arasındaydı. Garibaldi heykelinin dibinde bulunan kesik baş veya Trappetto Nord Sokağı’ndaki barda yaşanan katliam bunun en güzel örnekleriydi.</span></p>

    <p class="duz" xml:lang="tr"><span class="duz">Işığın ve karanlığın şehri olan Catania, aynı zamanda mafyanın da şehriydi.</span></p>

    <p class="duz" xml:lang="tr"><span class="duz">Bir hafta böyle geçti.</span></p>

    <p class="duz" xml:lang="tr"><span class="duz">Sabah erkenden, Marc ve Hatica bir internet kafeye gidiyordu; yanlarında bilgisayarlarını getirmek istememişlerdi. Fransız gazetelerine göz atıyorlardı. Jacques Reverdi’nin yakalandığını okumak umuduyla bilgisayarın karşısına geçiyorlardı. Ya da bu korkuyla ilgili yeni gelişmeleri okumak için. Ama gazeteler bu konu hakkındaki haberleri hep kısa geçiyorlardı. Aslında, soruşturmada herhangi bir gelişme yoktu.</span></p>

    <p class="duz" xml:lang="tr"><span class="duz">Günler geçtikçe, Hatica da konuya olan ilgisini kaybetmişti. Artık telesekreterini dinlemiyor, ajansının yaptığı yeni sözleşmelerle ilgilenmiyordu. Kendine bile yabancı olmuştu. Bir boşluktaydı ve onun için önemli olan tek şey, şu an yaşadığı bu şehirdi. Bu, onu gerçekten uzaklaştıran bir hastalık halini almıştı; yaşadıkları bu nekahet döneminde her şey belirsizdi, hiçbir şeyin önemi yoktu.</span></p>

    <p class="duz" xml:lang="tr"><span class="duz">Gerçek hayat Catania’daydı. Bu şehirde, her sabah fırınlarda satışa çıkan, üzerleri şeker kaplı, sıcak kruvasanlar gibi her an insanı tahrik eden bir ürperti vardı. Sabahtan öğlene kadar, buram buram kahve kokularının yayıldığı dükkânların yakınındaki bir</span> <span class="italik">gelateria</span><span class="duz">’da oturuyor ve çoğunlukla hiçbir şey anlamadığı İtalyan gazetelerini okuyordu.</span></p>

    <p class="duz" xml:lang="tr"><span class="duz">Genellikle gazetelerin, Catania’nın banliyösünde kocasını asitle zehirleyerek öldüren eczacı kadın gibi haberlerin yer aldığı üçüncü sayfalarına bakıyordu. Gazetesini okurken, cevaplanması imkânsız hiçbir soruya yanıt aramaya çalışmıyordu. Burada Marc’la birlikte ne yapıyordu? Şefkatten, sevgiden eser olmayan bu birlikteliğin ne anlamı vardı? Ona yardım etmek, onu iblisten korumak mı istiyordu, yoksa gününü gün etmeye mi bakıyordu?</span></p>

    <p class="duz" xml:lang="tr"><span class="duz">Peki o, Marc nasıl bir oyunun peşindeydi?</span></p>

    <p class="duz-ilk-paragraf" xml:lang="tr"><span class="duz">Sonra, bir akşam, olan oldu.</span></p>

    <p class="duz" xml:lang="tr"><span class="duz">Hayır, Reverdi ortaya çıkmamıştı. Henüz değil. Ama Marc, iki odayı birbirine bağlayan kapının eşiğinde belirivermişti.</span></p>

    <p class="duz" xml:lang="tr"><span class="duz">Dört günden beri kapı açıktı. Dört geceden beri Hatica bekliyordu, aralarında geçecek her şeye hazırdı, içinde en ufak bir şüphe yoktu. Olağanüstü herhangi bir şeyin olmadığı, ama insanı tahrik eden bu şehirde, aralarında bir yakınlık doğacağını hissediyordu. Burası, vicdanın hiçbir önem taşımadığı, kararların anlık alındığı, erkeklerin kendilerini ispatlama çabası içinde olduğu, kaderin kıyısında yer alan bir şehirdi.</span></p>

    <p class="duz" xml:lang="tr"><span class="duz">Marc tek kelime etmeden Hatica’nın içine girdi. Tuhaf bir yakınlık vardı aralarında, birbirlerine sarıldılar; dudakları tek kelime etmiyor, ama tenleri haftalardan beri birbirini tanıyordu. Hatica, her zamanki gibi kupkuruydu, ama bedenleri, tam anlamıyla birbirine kaynamıştı. Marc’ın derisinin altındaki adalelerini, kemiklerini hissediyordu. Hatica, Etna’nın zirvesindeki çukurlarda kaynayan lav kabarcıklarını düşünüyordu. İki vücut da ter içinde kalmış, bedenlerinin her çukurluğu, her girintisi terle dolmuştu. Hatica’nın uylukları şehvetli, cinsel organı bir krater gibi açıktı. Hatica tükürüğüyle parmaklarını ıslattı ve cinsel organına sürdü. Sonbahar ateşi bir lav püskürtüsüne dönüşmüştü.</span></p>

    <p class="duz" xml:lang="tr"><span class="duz">Marc son haftalarda yaşadığı gibi sevişiyordu, dişleri sıkılı, hiç konuşmadan. Hatica en ufak bir zevk duymuyordu. Ama, ona, Reverdi’yle geçirdikleri geceden bu yana davrandığı gibi davranıyordu. Aşk duymadan, ama uzak da olsa uysal bir hoşgörüyle. Sevişirken, hâlâ bir hemşire rolü oynuyordu.</span></p>

    <p class="duz" xml:lang="tr"><span class="duz">Marc yavaş yavaş yatakta doğruldu, ellerinden destek alarak Hatica’nın üzerinde hareketsiz kaldı. Sonra kasları gerildi ve kalçaları gidip gelmeye başladı. Hatica orada değildi. Her şeye yabancıydı. Sayıklıyordu; her şeyi birbirine karıştırıyordu; babasının alevler içinde yanışını, ahtapota benzeyen beynini, kıpkırmızı olmuş Etna’yı görüyordu... Ama Marc’ın okşamalarına, inlemelerine, iç çekmelerine karşılık vermeyi de unutmuyordu. Bir tek dudaklarını ondan esirgiyordu: çünkü hâlâ acıyordu. Bir kere bile onu öpmemişti ve bundan dolayı bir rahatsızlık duymuyordu.</span></p>

    <p class="duz" xml:lang="tr"><span class="duz">Birden Marc hareketsiz kaldı, sanki yaşadığı zevk onu esir almıştı. Homurdandı, inledi, sonra hayvanî bir hırıltı çıkardı, bütün bunların Hatica’nın tanıdığı Marc’la bir ilgisi yoktu. Marc, Hatica’nın üstünden kalkıp, yana devrildi. Hatica, Marc’ın bu sevişmeden zevk aldığından emin değildi. Ama vücudunun gevşediğinden, rahatladığından hiç şüphesi yoktu.</span></p>

    <p class="duz" xml:lang="tr"><span class="duz">Hatica ateşin hâkim olduğu bu kentte rahatlıkla ölebilirdi. Bütün bunları büyük bir sükûnetle karşılıyor, asla içinden çıkamayacağı bir çemberin mantıksal bir sonucu olarak değerlendiriyordu. Evet; Marc’ın yanında, başına gelen her şeyin sorumlusu olarak gördüğü bu yabancının yanı başında son nefesini verebilirdi.</span></p>

    <p class="duz" xml:lang="tr"><span class="duz">Marc hiç hareket etmiyordu. Hatica onun nefes alışlarını duyuyordu. Kaygı verici, kısa, hınç dolu soluklar. Tıpkı yeni yatışmış bir fırtına gibi. Hatica yüzünü duvara döndü ve mırıldandı.</span></p>

    <p class="duz" xml:lang="tr"><span class="duz">– Randevun mu var?</span></p>

    <p class="duz" xml:lang="tr"><span class="duz">Cevap yoktu.</span></p>

    <p class="duz" xml:lang="tr"><span class="duz">Elinin tersiyle duvar kâğıdına dokundu ve yineledi:</span></p>

    <p class="duz" xml:lang="tr"><span class="duz">– Randevun olduğunu biliyorum. Onunla.</span></p>

    <p class="duz" xml:lang="tr"><span class="duz">Sessizlik ve karanlık.</span></p>

    <p class="duz" xml:lang="tr"><span class="duz">Nihayet Marc fısıldar gibi konuştu. Sesi boğuktu:</span></p>

    <p class="duz" xml:lang="tr"><span class="duz">– Buraya gelmen için sana baskı yapmadım.</span></p>

    <p class="duz" xml:lang="tr"><span class="duz">Ama Hatica işitmiyordu; çoktan uyumuştu.</span></p>
  </div>
</body>
</html>