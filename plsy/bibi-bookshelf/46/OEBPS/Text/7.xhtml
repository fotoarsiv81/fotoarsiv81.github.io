<html xmlns="http://www.w3.org/1999/xhtml">
<head>
  <title>7.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x7">
    <h1 class="bolum-ismi" id="toc-anchor" xml:lang="tr"><span class="bolum-ismi">7</span></h1>

    <p class="duz" xml:lang="tr"><span class="duz">Marc’ın bilgi toplamak için birçok yöntemi vardı; internet, öncelikli stratejisi sayılmazdı. Kapsama alanı çok genişti, çok karmaşıktı. Genellikle telefonun ve insan ilişkilerinin yerini hiçbir şey alamazdı. Basın ve halkla ilişkiler yetkilisini tanıdığı Almanya Elçiliği’ne telefon etti. Yetkili, onu hemen</span> <span class="italik">Stern</span> <span class="duz">dergisinin muhabiri olan bir dostuna bağladı; adam birçok konuda uzmandı ve Kreutz davasını bizzat takip etmişti. Muhabir, Kreutz ailesinin avukatlığını yapmış olan Erich Schrecker’in irtibat telefonlarını hâlâ saklıyordu.</span></p>

    <p class="duz" xml:lang="tr"><span class="duz">Birkaç dakika sonra, Marc avukatla konuşuyordu. En güzel İngilizcesiyle isteğini avukata açıkladı: Johor Bahru olayında da Kamboçya’daki olayda da şüphelerin dalgıç üzerinde toplanmasının olası bağlantılarını ispatlamak istiyordu. Schrecker sertçe onun sözünü kesti:</span></p>

    <p class="duz" xml:lang="tr"><span class="duz">– Üzgünüm, bir şey söyleyemem.</span></p>

    <p class="duz" xml:lang="tr"><span class="duz">– Yeniden dava açacak mısınız, en azından onu söyleyin. Reverdi’nin Malezya’da yakalanması, Kamboçya’daki olayı yeniden gündeme getirebilir mi?</span></p>

    <p class="duz" xml:lang="tr"><span class="duz">– Dava sonuçlandı. Takipsizlik kararı çıktı.</span></p>

    <p class="duz" xml:lang="tr"><span class="duz">Avukatın ses tonundan, Marc, Schrecker ile Kreutz ailesinin bir stratejisi olduğunu sezinledi.</span></p>

    <p class="duz" xml:lang="tr"><span class="duz">– Malezya’daki davaya, müdahil taraf olarak katılacak mısınız?</span></p>

    <p class="duz" xml:lang="tr"><span class="duz">– Bir şey söylemek için çok erken.</span></p>

    <p class="duz" xml:lang="tr"><span class="duz">– Ama her iki olay da benzerlikler arz ediyor, değil mi?</span></p>

    <p class="duz" xml:lang="tr"><span class="duz">– Dinleyin. Her ikimiz de zaman kaybediyoruz. Size hiçbir şey söylemeyeceğim. Sizin de bildiğiniz gibi bir avukat gazetecilerle konuşmaz, tabiî kendi dava dosyası için gerekli olmadıkça. Bu tür konularda lüzumlu olan tek şey vardır: ağzı sıkılık. En ufak bir riski göze alamam.</span></p>

    <p class="duz" xml:lang="tr"><span class="duz">Marc boğazını temizledi:</span></p>

    <p class="duz" xml:lang="tr"><span class="duz">– Benim hakkımda bilgi toplayabilirsiniz. Ben ciddi bir gazeteciyim.</span></p>

    <p class="duz" xml:lang="tr"><span class="duz">– Söz konusu olan bu değil.</span></p>

    <p class="duz" xml:lang="tr"><span class="duz">– Yayımlamadan önce makalemi size okutacağıma dair söz veriyorum. Ben...</span></p>

    <p class="duz" xml:lang="tr"><span class="duz">Avukat kahkahalarla güldü, sesi birkaç saniyede sanki gençleşmişti.</span></p>

    <p class="duz" xml:lang="tr"><span class="duz">– Yayımlanmadan önce bana okutulacağı söylenen makalelerin sayısını bir bilseydiniz; ben ne yazık ki bunların hiçbirini görmedim bile!</span></p>

    <p class="duz" xml:lang="tr"><span class="duz">Marc ısrar etmedi; bir kez bile bu konuda verdiği sözü tuttuğunu hatırlamıyordu. Pragmatik davranmaya karar verdi:</span></p>

    <p class="duz" xml:lang="tr"><span class="duz">– Yirmi yıldır adlî konularda gazetelere yazılar yazıyorum. Önüme çıkan her konuda yazmak gibi bir âdetim yoktur. Bana sadece hangi noktada olduğunuzu söyleyin. Kamboçya’daki olay ile Papan’daki olay arasında bir bağ kuruyorsunuz, değil mi?</span></p>

    <p class="duz" xml:lang="tr"><span class="duz">Avukat suskunluğunu koruyordu.</span></p>

    <p class="duz" xml:lang="tr"><span class="duz">– İki adalet sistemi arasında bir işbirliği olabilir mi?</span></p>

    <p class="duz" xml:lang="tr"><span class="duz">– Bakın, ben...</span></p>

    <p class="duz" xml:lang="tr"><span class="duz">– Malezya’daki sorgu hâkimliği, Kamboçya’dan yardım isteyecek mi?</span></p>

    <p class="duz" xml:lang="tr"><span class="duz">Schrecker hâlâ suskundu, ama bir farkla, artık sıkılmıştı ve hızlı hızlı soluyordu:</span></p>

    <p class="duz" xml:lang="tr"><span class="duz">– Johor Bahru’yla temasa geçtim. Ancak hiçbir yanıt alamadım. Ve Kamboçyalıların Kreutz dosyasını Malezyalılara verip vermediğini hâlâ bilmiyoruz.</span></p>

    <p class="duz" xml:lang="tr"><span class="duz">– Dosyayı neden siz vermiyorsunuz?</span></p>

    <p class="duz" xml:lang="tr"><span class="duz">Avukat yeniden güldü, ama bu kez sesinde hüzün vardı:</span></p>

    <p class="duz" xml:lang="tr"><span class="duz">– Çünkü bizde dosya yok. 1997’de biz yabancı danışmandan başka bir şey değildik. Khmerler yetki konusunda çok alıngandırlar. Batılılardan üstün olduklarını her fırsatta ispatlamak isterler.</span></p>

    <p class="duz" xml:lang="tr"><span class="duz">Avukat ısınmaya başlıyordu; Marc, bu davanın onda bir tutku haline geldiğini anladı.</span></p>

    <p class="duz" xml:lang="tr"><span class="duz">– Anlamanız gereken bir şey var, diye devam etti. Kızıl Khmerler, Kamboçya’daki adlî personelin yüzde seksenini öldürdü. Bugün oradaki avukatlar, hâkimler bir ilkokul öğretmeniyle aynı eğitim düzeyinde. Ayrıca rüşvet, kokuşmuşluk ve siyasî etkiler de var. Tam bir karmaşa. Bütün bunlara, Kamboçya ile Malezya arasındaki sorunlu ilişkiler de ekleniyor. Ve dahası, Tayland’la da böyle bir deneyim geçirdik, biz...</span></p>

    <p class="duz" xml:lang="tr"><span class="duz">– Neden Tayland?</span></p>

    <p class="duz" xml:lang="tr"><span class="duz">Avukat cevap vermedi. Ama Marc çoktan anlamıştı:</span></p>

    <p class="duz" xml:lang="tr"><span class="duz">– Reverdi hakkında Tayland’da bir dava mı açıldı?</span></p>

    <p class="duz" xml:lang="tr"><span class="duz">Schrecker suskunluğunu sürdürdü. Marc ısrarla sordu:</span></p>

    <p class="duz" xml:lang="tr"><span class="duz">– Reverdi, Tayland’da da mı sıkıntı oldu?</span></p>

    <p class="duz" xml:lang="tr"><span class="duz">– Sıkıntı denemez, hayır. Hiçbir şeyle suçlanmadı.</span></p>

    <p class="duz" xml:lang="tr"><span class="duz">Marc, karton dosyalarını açarken hızla düşündü. Notlarını buldu; Schrecker’e, Reverdi dosyasını a’dan z’ye bildiğini göstermesi gerekiyordu. Sıralamaya başladı:</span></p>

    <p class="duz" xml:lang="tr"><span class="duz">– 1991’den 1996’ya, sonra da 1998’den 2000’e kadar Reverdi Tayland’da yaşamış. Ayrıca 2001’de ve 2002’de de Tayland’a gitmiş. Bu dönemlerde başka cinayetler de mi oldu?</span></p>

    <p class="duz" xml:lang="tr"><span class="duz">Alman cevap vermedi. Marc, adamın güçlükle soluk alıp verdiğini duyuyordu. Konuşmak istemiyor, ama bir güç telefonu kapatmasını engelliyordu.</span></p>

    <p class="duz" xml:lang="tr"><span class="duz">– Cesetleri buldunuz mu?</span></p>

    <p class="duz" xml:lang="tr"><span class="duz">Schrecker, yüreğinden gelen bir sesle bağırdı:</span></p>

    <p class="duz" xml:lang="tr"><span class="duz">– Ceset yok, hayır! Eğer olsaydı, her şey ortaya çıkardı.</span></p>

    <p class="duz" xml:lang="tr"><span class="duz">– Peki ne oldu?</span></p>

    <p class="duz" xml:lang="tr"><span class="duz">– Kayıplar.</span></p>

    <p class="duz" xml:lang="tr"><span class="duz">– Kayıplar mı, Tayland’da? Yılda sekiz milyon turistin geldiği Tayland’da hem de. “Kayıp” olduklarını nasıl saptadınız?</span></p>

    <p class="duz" xml:lang="tr"><span class="duz">– Ortak noktalar var.</span></p>

    <p class="duz" xml:lang="tr"><span class="duz">– Yer olarak mı?</span></p>

    <p class="duz" xml:lang="tr"><span class="duz">– Hem yer hem de tarih olarak, evet.</span></p>

    <p class="duz" xml:lang="tr"><span class="duz">Marc dokümanlarına baktı; Reverdi’nin kaldığı yerlerden birini buldu:</span></p>

    <p class="duz" xml:lang="tr"><span class="duz">– Phuket mi?</span></p>

    <p class="duz" xml:lang="tr"><span class="duz">– Phuket, evet. İki kayıp vakası var. Özellikle Koh Surin’de, Phuket’in kuzeyinde. Reverdi’nin evinin olduğu yerde.</span></p>

    <p class="duz" xml:lang="tr"><span class="duz">– Coğrafî yakınlık bir şey ispat etmez.</span></p>

    <p class="duz" xml:lang="tr"><span class="duz">– Dahası var. Avukat yeniden coşmuştu; şüphesiz bu ipuçlarına ulaşmak için aylarını vermişti. Kadınlardan biri onun dalış derslerine katılmış. Diğeri bir süre onun bungalovunda yaşamış. Şahitler var. Adama âşıkmış. Sonra onu bir daha gören olmamış.</span></p>

    <p class="duz" xml:lang="tr"><span class="duz">Marc ürperdi: karşısında gerçek bir leşçi vardı.</span></p>

    <p class="duz" xml:lang="tr"><span class="duz">– Kurbanlar. Bana onların adlarını verin.</span></p>

    <p class="duz" xml:lang="tr"><span class="duz">– İmkânsız, hayır. Dosyayı oluşturmak için yıllarımızı verdik. Bir gazeteci çıkıp her şeyi berbat etsin diye yapmadık bunu.</span></p>

    <p class="duz" xml:lang="tr"><span class="duz">– “Biz” demekle kimleri kastediyorsunuz?</span></p>

    <p class="duz" xml:lang="tr"><span class="duz">– Aileleri. Avrupa’daki bütün aileler bulundu. Bir araya geldik. Tek amacımız Malezya’daki davaya odaklanmak. Aniden sırıttı. Şimdi fare gibi kapana kısıldı.</span></p>

    <p class="duz" xml:lang="tr"><span class="duz">Schrecker iyice coşmuş gibiydi; Marc ise tam havasındaydı. Reverdi kaç kez öldürmüştü? Bir Güneydoğu Asya haritasının üzerinde, eski dalgıcın cinayet işlediği yerleri keçeli kalemiyle işaretlerken, bir yandan da düşünüyordu. Bir anda aklına, sabıka dosyası kabarık katiller için yapılan tanım geldi: “Cinsel sadistlerin çoğu gibi, böyle bir katil sürekli yer değiştiren, gezgin bir adamdır, sosyal bakımdan faaldir, en azından görüntüde, çünkü kurbanlarını ürkütüp elinden kaçırmamak için normal bir insan maskesi takınmak zorundadır; cinayet mahallini kusursuz bir biçimde denetler...”</span></p>

    <p class="duz" xml:lang="tr"><span class="duz">Marc yeni bir teşebbüste daha bulundu:</span></p>

    <p class="duz" xml:lang="tr"><span class="duz">– En azından bana kızların uyruklarını söyleyebilirsiniz.</span></p>

    <p class="duz" xml:lang="tr"><span class="duz">– Hoşça kalın! Şu ana kadar çok şey söyledim zaten.</span></p>

    <p class="duz" xml:lang="tr"><span class="duz">– Durun, kapatmayın!</span></p>

    <p class="duz" xml:lang="tr"><span class="duz">Neredeyse bağırır gibi konuşmuştu. Sesini alçalttı.</span></p>

    <p class="duz" xml:lang="tr"><span class="duz">– Onların yüzlerini görmek istiyordum. Hepsi bu. Fotoğraflarını yollayın lütfen.</span></p>

    <p class="duz" xml:lang="tr"><span class="duz">– Gazetenizde yayımlamanız için mi?</span></p>

    <p class="duz" xml:lang="tr"><span class="duz">– Yayımlamayacağıma dair size söz veriyorum. Sadece diğer kurbanların yüzleriyle karşılaştırmak istiyorum.</span></p>

    <p class="duz" xml:lang="tr"><span class="duz">– Hiçbir benzerlik yok. İlk teyit ettiğimiz şey bu oldu.</span></p>

    <p class="duz" xml:lang="tr"><span class="duz">– Sadece fotoğraflar. İsim yok, uyruk yok.</span></p>

    <p class="duz" xml:lang="tr"><span class="duz">– Söz konusu bile olamaz. Elimizdekiler tahminden başka bir şey değil. Farklı hukuk sistemleri olan ülkeler arasında bir işbirliği kurmaya çalışıyoruz. Gerçekten yorucu ve içinden çıkılmaz bir iş. En ufak bir riski göze alamam, hem de bir gazeteci için...</span></p>

    <p class="duz" xml:lang="tr"><span class="duz">– Gazeteciyi unutun. Gazete haberini unutun. Sadece bu hikâyeyi anlamak istiyorum. Bu benim için artık kişisel bir olay, anlıyor musunuz?</span></p>

    <p class="duz" xml:lang="tr"><span class="duz">Yeniden bir sessizlik oldu. Marc, bu kez çok ileri gitmişti; ama bu önemli açıklamayla da hedefi tam on ikiden vurmuş gibiydi. İki avcı karşı karşıyaydı.</span></p>

    <p class="duz" xml:lang="tr"><span class="duz">– Bu resimleri yayımlamayacağınıza dair nasıl bir garanti veriyorsunuz?</span></p>

    <p class="duz" xml:lang="tr"><span class="duz">– Fotoğrafları elektronik postayla, düşük çözünürlükte yollayın. Böylece onları gazetemde kullanamam. Sadece bilgisayarımda görebilirim.</span></p>

    <p class="duz" xml:lang="tr"><span class="duz">Marc’ın e-posta adresini not ettikten sonra avukat ekledi:</span></p>

    <p class="duz" xml:lang="tr"><span class="duz">– Size, onun ikamet ettiği dönemler ile bu dönemlerle uyuşan kayıp tarihlerini de vereceğim. Belki böylece siz bir şeyler bulabilirsiniz.</span></p>

    <p class="duz" xml:lang="tr"><span class="duz">– Teşekkür ederim.</span></p>

    <p class="duz" xml:lang="tr"><span class="duz">– Ancak unutmayın, bu bir tür al gülüm ver gülüm. Bulduğunuz en ufak bir şeyden bile beni haberdar edeceksiniz.</span></p>

    <p class="duz" xml:lang="tr"><span class="duz">– Bana güvenin.</span></p>

    <p class="duz" xml:lang="tr"><span class="duz">İşte bir yalan daha: Marc tek başına çalışan biriydi. Bilgileri asla bir başkasıyla paylaşmazdı. Telefonu kapatmadan önce son bir soru sormaktan kendini alamadı. Bu adam onunla aynı düşüncede miydi, öğrenmek istiyordu.</span></p>

    <p class="duz" xml:lang="tr"><span class="duz">– Reverdi’nin seri cinayetler işleyen bir katil olduğundan emin misiniz?</span></p>

    <p class="duz" xml:lang="tr"><span class="duz">Avukat hemen cevap vermedi. Cevabını düşünüyor olmalıydı. Kelimelerinin bir vecize gibi etkili olmasını istiyordu.</span></p>

    <p class="duz" xml:lang="tr"><span class="duz">– Yırtıcı, vahşi bir hayvan, dedi sonunda. Bilinen her iki olayda da bıçağını yirmi kereden fazla kullanmış. Kurbanlarının suratını, cinsel organını, memelerini parçalamış. Ruhsal bir kriz anında vuku bulmuş, herhangi bir tedbir almadan onu, öldürmeye mecbur etmiş olmalı, yani bir plan, bir hazırlık yok. Yırtıcı bir hayvan. Sadece bu zavallı kızların kanını dökmek istiyor.</span></p>

    <p class="duz" xml:lang="tr"><span class="duz">Schrecker yanılıyordu. Tecrübelerine dayanarak, Marc, Reverdi’nin olgunlaşmış bir plana göre hareket ettiğini biliyordu. Aksi takdirde, daha ilk cinayetinde yakalanırdı. Tam tersine tuzağını önceden hazırlıyordu. Genç kadınları inine çekmeyi, sonra da cesetlerini ortadan kaldırmayı başarıyordu. Ama avukat bir konuda haklıydı: evet bir ruhsal kriz söz konusuydu. Ölçüsüz, karmaşık bir kriz hali. Bir şeyler, bir ayrıntı öldürmesini emrediyordu. Ama ne?</span></p>

    <p class="duz" xml:lang="tr"><span class="duz">Bütün vücudunun karıncalandığını hissetti. İşte çözmeyi sevdiği kilit nokta buradaydı. Katilin beynindeki kötülüğün kaynağında. Bu düşünceyle, bir kez daha sordu:</span></p>

    <p class="duz" xml:lang="tr"><span class="duz">– Onunla röportaj yapabilme şansım nedir?</span></p>

    <p class="duz" xml:lang="tr"><span class="duz">– Hiç yok. Şu anda afallamış bir durumda, ama kendini toparladığında da tek kelime etmeyecektir. Kamboçya’dan bu yana, hiç röportaj kabul etmedi.</span></p>

    <p class="duz" xml:lang="tr"><span class="duz">– Kamboçya’dan bu yana mı?</span></p>

    <p class="duz" xml:lang="tr"><span class="duz">– Phnom Penh Hapishanesi’nde, T-5’te yatarken bir kadın gazeteci onunla görüşmeyi başardı. Ancak ağzından tek kelime bile alamadı. Her zamanki gibi “dalgalar prensi”ni oynadı, bütün soruları geçiştirdi. İnsanları enayi yerine koydu. Bütün suçlamaları reddetti.</span></p>

    <p class="duz" xml:lang="tr"><span class="duz">– Kadın gazetecinin adını biliyor musunuz?</span></p>

    <p class="duz" xml:lang="tr"><span class="duz">– Pisaï, bir şey sanırım...</span> <span class="italik">Phonom Penh Post</span><span class="duz">’ta çalışıyor.</span></p>

    <p class="duz" xml:lang="tr"><span class="duz">Marc, avukata saygılarını sundu, verdiği sözleri kısaca bir kez daha yineledi ve teşekkür etti. Saatine baktı: sabahın on biriydi. Phnom Penh’te on yedi olmalıydı. Kamboçya gazetesinin irtibat telefonlarını bulmak için internete bağlandı. Schrecker’den bir elektronik posta gelmiş olduğunu gördü: Phuket kurbanlarının resimlerini yollamıştı.</span></p>

    <p class="duz" xml:lang="tr"><span class="duz">Marc, Picture Viewer programıyla iki dokümanı da açtı. Avukat haklıydı: kayıp kızlar çok güzeldi, ama birbirlerine benzemiyorlardı. Ne Pernille Mosensen’le ne de Linda Kreutz’le ortak noktaları vardı. Kızlardan birinin yüz hatları kareydi, iyice arkaya taranmış saçlarının daha da belirginleştirdiği kararlı bakışlara sahipti. Diğer kız, uzun lüle lüle saçlarının altına gizlenmişti, fotoğraf hafif profilden çekilmişti. Tek benzer yanları yaşları ve bronzlaşmış tenleriydi: tatilci kızlar.</span></p>

    <p class="duz" xml:lang="tr"><span class="duz">Schrecker, kızların kaybolduğu tarihleri de iletiye eklemişti: ilki mart 1998’de, ikincisi ocak 2000’de. Marc fotoğrafları, Pernille ile Linda’nın resimleriyle aynı formatta bastı, sonra hepsini çalışma masasının üzerine, iskambil kâğıtları gibi yan yana yerleştirdi. Sadece tek bir kazananın olduğu, tuhaf bir iskambil falına bakıyordu sanki...</span></p>

    <p class="duz" xml:lang="tr"><span class="duz">Eğer bu dört kadın gerçekten Reverdi’nin kurbanlarıysa, neden onları seçmişti? Marc’ın göremediği, anlayamadığı, adamın öldürme dürtüsünü harekete geçiren bir şeylere, bir işarete, bir özelliğe mi sahiptiler?</span></p>

    <p class="duz" xml:lang="tr"><span class="duz">Resimleri duvara raptiyeledi, sonra</span> <span class="italik">Phnom Penh Post</span><span class="duz">’un telefonunu çevirdi. Yazı işlerinden, İngilizce konuşan bir gazeteci ona, Pisaï van Tham’ın cep telefonu numarasını verdi.</span></p>

    <p class="duz" xml:lang="tr"><span class="duz">Numarayı çevirdi:</span></p>

    <p class="duz" xml:lang="tr"><span class="duz">– Alo?</span></p>

    <p class="duz" xml:lang="tr"><span class="duz">Marc İngilizce konuşarak derdini anlatmaya başladı, ama kadın Fransızca olarak sözünü kesti. Hem de belirgin bir neşeyle. Sesinde olağandışı bir şey vardı, hem yumuşaktı hem de genizden geliyordu. Gazeteci kadın Marc’ın telefonuna şaşırmamış gibiydi; kuşkusuz ilk arayan o değildi.</span></p>

    <p class="duz" xml:lang="tr"><span class="duz">– Reverdi’yle yaptığım mülakatı mı istiyorsunuz, e-postayla? İngilizce metni mi?</span></p>

    <p class="duz" xml:lang="tr"><span class="duz">Marc elektronik posta adresini verdi, sonra ekledi:</span></p>

    <p class="duz" xml:lang="tr"><span class="duz">– Jacques Reverdi’yle röportaj yapmayı başaran tek gazeteci sizsiniz. O günden sonra bir daha konuşmadı...</span></p>

    <p class="duz" xml:lang="tr"><span class="duz">Hattın diğer ucunda övünme göstergesi hafif bir gülüş duyuldu.</span></p>

    <p class="duz" xml:lang="tr"><span class="duz">– Nasıl başardınız? Bu başarıyı nasıl açıklayabilirsiniz?</span></p>

    <p class="duz" xml:lang="tr"><span class="duz">Bir gülüş daha duyuldu; daha çok bir miyavlamayı andırıyordu. Marc, karşısında değerli bir kedi bulunduğunu hayal etti. Altın sarısı tüyleri, yeşil gözleri olan bir kedi.</span></p>

    <p class="duz" xml:lang="tr"><span class="duz">– Çok basit. Ben bir kadınım.</span></p>

    <p class="duz" xml:lang="tr"><span class="duz">– Kadın mı?</span></p>

    <p class="duz" xml:lang="tr"><span class="duz">– Jacques Reverdi baştan çıkarıcı biri. Kadınların gönlünü fethetmeyi bilen bir erkek.</span></p>

    <p class="duz" xml:lang="tr"><span class="duz">– Onunla ne zaman karşılaştınız, nasıldı?</span></p>

    <p class="duz" xml:lang="tr"><span class="duz">– Cazibeli. Yeniden miyavladı. Söylediğim gibi o bir gönülçelen.</span></p>

    <p class="duz" xml:lang="tr"><span class="duz">Marc’ın aklına bir anısı geldi. Geleneksel olarak bütün dalgıçlar kadınları baştan çıkaran usta gönülçelenlerdi. Jacques Mayol, Umberto Pelizzari: gerçek birer donjuandılar. Ama Reverdi için, aşk sadece bir maskeydi. Pisaï devam ediyordu:</span></p>

    <p class="duz" xml:lang="tr"><span class="duz">– Özellikle güldüğünde. Çok etkili, çok hoş. Bir meyve gibi, anlıyor musunuz? Sesi de... Çok sıcaktı. Bilirsiniz, kadınlar bundan hoşlanır... Ve o, kadınları seviyor.</span></p>

    <p class="duz" xml:lang="tr"><span class="duz">Fransızca yanlışları ve cilveleri Marc’ın sinirlerini oynatmaya başlamıştı.</span></p>

    <p class="duz" xml:lang="tr"><span class="duz">– Onun suçlu olduğunu düşünüyor musunuz?</span></p>

    <p class="duz" xml:lang="tr"><span class="duz">– Şüphesiz. Kadınları öldürüyor.</span></p>

    <p class="duz" xml:lang="tr"><span class="duz">– Phnom Penh’te aklandı, beraat etti, değil mi?</span></p>

    <p class="duz" xml:lang="tr"><span class="duz">– Bu, Kamboçya adaleti. Ama suçlu, hiç şüphe yok. Gülümsemesinin ardında bunu hissettim... Kadınların canını istiyor.</span></p>

    <p class="duz" xml:lang="tr"><span class="duz">– Ama biraz önce onları sevdiğini söylemiştiniz.</span></p>

    <p class="duz" xml:lang="tr"><span class="duz">– Doğru. Öldürmek: kadınları sevmenin en uç noktası. Sorbonne’da Fransızca okudum. Moliére’in</span> <span class="italik">Don Juan</span><span class="duz">’ı. Gerçeği derinlemesine biliyorum. Sevmek yok etmektir. Don Juan da bir katil. Elvire’i öldürdü. Onun kalbini, ruhunu, hayatını çaldı. Reverdi de aynı. Kadın katili.</span></p>

    <p class="duz" xml:lang="tr"><span class="duz">Yeniden güldü, bu kez sesinde korku vardı. Marc belli belirsiz de olsa, kadının ne demek istediğini anlıyordu. Cinayet, tutkunun zirvesiydi. Kedi cümlesini tamamladı:</span></p>

    <p class="duz" xml:lang="tr"><span class="duz">– O bir gönülçelen. Eğer onunla mülakat yapmak istiyorsanız, yerinize bir hanım arkadaşınızı yollayın.</span></p>

    <p class="duz" xml:lang="tr"><span class="duz">– Onunla İpoh’ta temas kurulabilir mi?</span></p>

    <p class="duz" xml:lang="tr"><span class="duz">– Artık İpoh’ta değil.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Reverdi hastaneden ayrıldı.</span></p>

    <p class="duz" xml:lang="tr"><span class="duz">Marc bütün kibarlığını bir kenara bıraktı:</span></p>

    <p class="duz" xml:lang="tr"><span class="duz">– Tanrım! Peki nerede?</span></p>

    <p class="duz" xml:lang="tr"><span class="duz">– Kuala Lumpur yakınlarında, Kanara Ulusal Hapishanesi’nde. Dün öğleden sonra, 13 şubat perşembe günü nakledildi. Psikiyatrlar iyileştiğini söyledi. Anlayacağın, artık aklı başında. Bütün icraatlarından sorumlu tutulacak.</span></p>

    <p class="duz" xml:lang="tr"><span class="duz">Marc, bu haberin iyi mi yoksa kötü mü olduğunu bilmiyordu. Artık bir temas kurmanın imkânı yoktu. Ve hâlâ avukatının adını bilmiyordu.</span></p>

    <p class="duz" xml:lang="tr"><span class="duz">– Nakline kim karar verdi?</span></p>

    <p class="duz" xml:lang="tr"><span class="duz">– O. Hapse gitmeyi istedi... kendiliğinden.</span></p>

    <p class="duz" xml:lang="tr"><span class="duz">– O mu istedi?..</span></p>

    <p class="duz" xml:lang="tr"><span class="duz">– İstemediği tek şey, onu deli sanmaları!</span></p>
  </div>
</body>
</html>