<html xmlns="http://www.w3.org/1999/xhtml">
<head>
  <title>66.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x66">
    <h1 class="bolum-ismi" id="toc-anchor" xml:lang="tr"><span class="bolum-ismi">66</span></h1>

    <p class="duz" xml:lang="tr"><span class="duz">Kaçmak.</span></p>

    <p class="duz" xml:lang="tr"><span class="duz">Sırrıyla birlikte kaçmak.</span></p>

    <p class="duz" xml:lang="tr"><span class="duz">Marc bir taksiye atladı ve havalimanına doğru Bangkok’u boydan boya kat etti. Hiçbir şey görmüyor, hiçbir şey işitmiyor, hiçbir şey hissetmiyordu. Kalp atışları kulaklarını sağır edecek kadar güçlüydü. Parmaklarıyla çantasının sapını o denli sıkı kavramıştı ki, bileği bembeyaz olmuştu. Bu ülkeyi terk etmek. Sırrını olabildiğince uzağa götürmek.</span></p>

    <p class="duz" xml:lang="tr"><span class="duz">Havalimanına varınca rahatladı. Ekonomik sınıf biletlerinin satıldığı bankoya doğru yöneldi, sonra vazgeçti. Durumunu ve cebindeki parayı göz önünde bulundurarak, kendine lüks bir seyahat hediye etmeye karar verdi.</span></p>

    <p class="duz" xml:lang="tr"><span class="duz">Asya’daki en prestijli havayolu şirketlerinden biri olan Cathay Pacific’in gişesine doğru yöneldi, ve birinci sınıftan bir bilet aldı. Sanki kumbarasına şiddetli bir çekiç darbesi inmişti; basit bir geri dönüş için yaklaşık beş bin avro ödedi. Ne yazıktı ne de iyi; yayıncılardan koparacağı telif avansını harcamanın bir yöntemiydi sadece. İçgüdüsel olarak hâlâ çantasını sıkı sıkı tutuyordu. Bilgisayarını. Kitabını. Geleceğini.</span></p>

    <p class="duz" xml:lang="tr"><span class="duz">Bu tür bir bilet ona havalimanının VİP salonundan yararlanma imkânı tanıyordu. Burası, her şeyin çok düzgün ve titiz bir simetri içinde olduğu, altın parıltılarla süslü, çok büyük bir mekândı.</span></p>

    <p class="duz" xml:lang="tr"><span class="duz">Marc bu abartılı mekânın bir simge olduğunu anladı. Düzen ve kurumlaşma çağı başlamıştı. Uçuş saatini beklerken, romanının son ve kesin halini oluşturmaya karar verdi. Artık geldiği bu noktada, kesin satırları saptamak kolaydı.</span></p>

    <p class="duz" xml:lang="tr"><span class="duz">Bara doğru yöneldi ve kendine bir tabak çerez hazırladı. Bir kadeh de şampanya doldurdu, sonra bilgisayarların, telefonların, faksların VİP yolcularının hizmetinde olduğu camlı bir bölmeyle ayrılmış “business-centre”a gitti.</span></p>

    <p class="duz" xml:lang="tr"><span class="duz">Bir masaya yerleşti, bilgisayarını prize taktı. İşe başlamadan önce, temizlik yapmalıydı. “Voilà” server’ıyla bağlantı kurdu ve ana sayfayı açtı. Birkaç tuşa basarak aboneliğini iptal etti. Program ona kararının kesin olup olmadığını sordu ve son bir mesajının olduğunu bildirdi: şüphesiz Reverdi onu Kanara Hapishanesi’ne görüşmeye çağırıyordu. Tek hareketle, Marc mesajı reddetti. Reverdi’nin bu mesajını ve e-posta adresini sonsuza dek sildi.</span></p>

    <p class="duz" xml:lang="tr"><span class="duz">Artık Élisabeth’le temas kurmak imkânsızdı.</span></p>

    <p class="duz" xml:lang="tr"><span class="duz">Élisabeth Bremen ölmüştü.</span></p>

    <p class="duz" xml:lang="tr"><span class="duz">Ölmüş ve gömülmüştü.</span></p>

    <p class="duz" xml:lang="tr"><span class="duz">Birkaç hafta sonra, sıra Jacques Reverdi’deydi.</span></p>

    <p class="duz" xml:lang="tr"><span class="duz">Yargılanmış ve idam edilmiş olacaktı.</span></p>

    <p class="duz" xml:lang="tr"><span class="duz">Bu tutkulu mektuplaşmalardan, bu büyük sanal aşktan geriye hiçbir şey kalmayacaktı. Eğer Marc biraz sıkı çalışırsa, başarıyı yakalayabileceği bir roman dışında, hiçbir şey.</span></p>

    <p class="duz" xml:lang="tr"><span class="duz">Ama Élisabeth güzel bir cenaze törenini hak ediyordu. Bilgisayarını kapattı, çantasına koydu, sonra tuvalete gitmek üzere yerinden kalktı, makine koltuğunun altındaydı, geçerken bar tezgâhından bir paket kibrit aldı. Kabinin kapısını kilitledi ve çantasının arka cebini karıştırdı. Şans getirmesi için Hatica’nın fotoğrafını burada taşıyordu.</span></p>

    <p class="duz" xml:lang="tr"><span class="duz">Tavanda bir ısı algılayıcı olup olmadığını kontrol etti, sonra büyük bir dikkatle, resmi klozetin üzerine getirdi ve yaktı. Parlak kâğıdı yavaş yavaş yok eden, Mağripli kızın yüzünü kemiren alevi büyük bir hayranlıkla seyrediyordu. Mırıldanarak, kıza gülümsedi:</span></p>

    <p class="duz" xml:lang="tr"><span class="duz">– Elveda Élisabeth.</span></p>

    <p class="duz" xml:lang="tr"><span class="duz">Kömür haline gelmiş son parça da klozetin içine düşünce, sifonu çekti ve yıllar önce yaşadığı benzer bir sahneyi hatırladı. Ünlü bir mağazanın tuvaletinde de, Lady Diana’nın ölüm raporunu aynı şekilde imha etmişti. O dönemde, bu küçük kor parçasıyla hem Prenses’e hem de paparazziliğe veda etmişti.</span></p>

    <p class="duz" xml:lang="tr"><span class="duz">Bugün, kaderi bir kez daha değişiyordu.</span></p>

    <p class="duz" xml:lang="tr"><span class="duz">Élisabeth’i terk ediyor ve bir yazar oluyordu...</span></p>

    <p class="duz" xml:lang="tr"><span class="duz">“Business-centre”a geri döner dönmez, romanının planıyla ilgilenmeye başladı. Sakinliği onu şaşırtıyordu. Aslında bu yüzeysel, insanı tedirgin eden bir sükûnetti. Bulantısı hâlâ ben buradayım diyor, iç sıkıntısı, her geçen saniye uzun bir çığlığa dönüşüyordu. Bir katilin suç ortağıydı. Dünya üzerinde, onun sırrına vâkıf olmuş tek kişiydi.</span></p>

    <p class="duz" xml:lang="tr"><span class="duz">Bir an kısa bir süreliğine de olsa gitmekten vazgeçmeyi düşündü: belki de Malezya’ya geri dönmeli, yargıçla temasa geçmeli, namusu ve şerefi üzerine yemin edip kanıt olarak mektupları mahkemeye sunmalıydı... Ama bu durum fazla sürmedi. Kadehindeki şampanyayı bitirdi ve yazmaya başladı. Muhteşem bir “thriller” yazmak varken, kararını çoktan vermiş bir mahkemeye cinayet kanıtlarını sunmanın kime ve neye yararı vardı?</span></p>

    <p class="duz" xml:lang="tr"><span class="duz">Sinopsisi üzerine yoğunlaştı. Metni yazması en fazla bir saatini aldı. Kafasını hiç kaldırmadan. Sonunda, büyük bir memnuniyetle yazdığı yirmi sayfayı yeniden okudu. Hayır, memnuniyet kelimesi çok zayıf kalırdı. Transa yakın bir coşkuyla her kelimenin tadını çıkardı. Elleri titriyordu. “Olağanüstü” bir örgü oluşturduğundan emindi. Bu küçük bir devrimdi. Buna inancı arttıkça boşuna gayret sarf etmediğine kanaat getiriyordu.</span></p>

    <p class="duz" xml:lang="tr"><span class="duz">Bilgisayarının harelenen ekranında, hayranlıkla saf parıltıyı seyrediyordu. Bütün saydamlığıyla Jacques Reverdi’nin çılgınlığını. Bu çılgınlığı o bulup ortaya çıkarmış, yalıtmış ve temizlemişti; şimdi hayranlıkla seyrediyordu onu.</span></p>

    <p class="duz" xml:lang="tr"><span class="duz">Marc bu coşkuyla, artık metni görünce iştahı kabaracak bir yayıncı bulması gerektiğini düşündü. Böyle birini tanıyordu, farklı konularda yayınları olan biriydi, onun için birçok metnin son okumasını yapmıştı.</span></p>

    <p class="duz" xml:lang="tr"><span class="duz">Mesaj kutusunda, Marc Dupeyrat’nın hâlâ geçerli olan elektronik posta adresini aradı.</span></p>

    <p class="duz" xml:lang="tr"><span class="duz">Sinopsisini elektronik mesaja dönüştürdü ve başına birkaç satırlık bir giriş cümlesi ekledi, Güneydoğu Asya’ya yaptığı bir yolculukta, bu fikrin aklına geldiğini yazdı. Mesajını “Bu sizi ilgilendiriyor mu?” diye bitirdi.</span></p>

    <p class="duz-son-paragraf-1" xml:lang="tr"><span class="duz">Cevabı biliyordu. Mesajı yollamaya hazırlanıyordu ki bir isim koymadığını fark etti. Hiç tereddüt etmeden, metnin başına büyük harflerle yazdı:</span></p>

    <p class="bold-ortali-2-en-son" xml:lang="tr"><span class="duz">SİYAH KAN</span></p>
  </div>
</body>
</html>