<html xmlns="http://www.w3.org/1999/xhtml">
<head>
  <title>8.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x8">
    <h1 class="bolum-ismi" id="toc-anchor" xml:lang="tr"><span class="bolum-ismi">8</span></h1>

    <p class="duz" xml:lang="tr"><span class="duz">Plastik bir kapağın altında, yiyecekler çeşitli bölmelere yerleştirilmişti.</span></p>

    <p class="duz" xml:lang="tr"><span class="duz">En büyük bölmede, yağlı bir sosun içinde kahverengi parçalar –kuşkusuz koyun eti– yüzüyordu. Onun hemen yanında, lapa gibi yapış yapış biraz pilav vardı. Diğer iki bölmedeyse yine plastik bir kapağın altında bir parça peynir ile kararmış küçük bir muz vardı.</span></p>

    <p class="duz" xml:lang="tr"><span class="duz">Vücudunun üst kısmı çıplak bir halde yerde oturan Jacques Reverdi, aklından hızla bir kalori hesabı yaptı. Bu yemeğe, sabah kahvaltısı ile akşam yemeği eklendiğinde yaklaşık bin altı yüz kalori yapıyordu. Bu da günlük beslenme rejiminden bin kalori kadar eksik demekti. Bu dengesizliği telafi etmenin bir yolunu bulmalıydı.</span></p>

    <p class="duz" xml:lang="tr"><span class="duz">Kafasını kaldırdı, güneşten korunmak için elini gözüne siper etti. Saat on birdi, avlu kör edici bir ışığın beyazlığına boğulmuştu. Tutuklular tek sıra olmuş yemeklerini bekliyorlardı. Hepsinin üzerinde beyaz tişört vardı ve duvarın gölgesine sığınmışlardı. Gölgeleri, zeminde siyah sarmaşıklar gibi uzuyordu. Mahkûmların bazıları, biraz ileride, bina duvarlarına sırtlarını dayamış, iki büklüm bir halde yemeklerini yemeye başlamışlardı bile.</span></p>

    <p class="duz" xml:lang="tr"><span class="duz">Hapishanenin ana binaları –kantin, görüşme odaları, yönetim büroları– meydanda toplanmıştı ve doğrudan anayola bakıyordu. Tutuklular bu meydanda özgürce dolaşıyor, ancak her birkaç adımda ya bir duvarla ya da sürgülü bir kapıyla karşılaşıyorlardı. Burada söz konusu olan sadece görünürde bir özgürlüktü; bir serap.</span></p>

    <p class="duz" xml:lang="tr"><span class="duz">Reverdi başını iyice yukarı kaldırdı ve avlunun dört bir yanında yükselen gözetleme kulelerini gördü. Bu kulelerin arasında uzayıp giden duvarların üzerinde, sivri kısımları bir bıçak gibi keskin dikenli tel ruloları vardı.</span></p>

    <p class="duz" xml:lang="tr"><span class="duz">Gülümsedi: bu düşmanca görüntü onu mutlu ediyordu.</span></p>

    <p class="duz" xml:lang="tr"><span class="duz">Böylesi İpoh’ta kalmaktan çok daha iyiydi.</span></p>

    <p class="duz" xml:lang="tr"><span class="duz">Ayrıca, suçüstü yakalanmış bir adamın burada kalması çok daha iyiydi. Elleriyle yemeğini yerken bir yandan da ne kadar şanslı olduğunu düşünüyordu. Önce Papan’da linç edilmekten kurtulmuştu. Sonra, trans halinde olduğunda bile gizli servis elemanlarına en ufak bir ipucu vermemişti. Şimdi artık kendinden emindi. İpoh’tan ayrılmadan hemen önce kadın psikiyatrla yaptığı son görüşmede, onu inandırmayı başarmıştı: kimse ne olduğunu bilmiyordu.</span></p>

    <p class="duz" xml:lang="tr"><span class="duz">Ardından, kendini Kanara Hapishanesi’ne tıktırmaya muvaffak olmuştu, burada kalabalığın içinde kaynayıp gidecekti. Aralarında ülkenin en azılı suçlularının bulunduğu iki bin mahkûm: katiller, tecavüzcüler, uyuşturucu kaçakçıları. Bir blok, kadın mahkûmlara, bir blok da çocuk suçlulara tahsis edilmişti. Gün boyunca güneş ışınlarını yansıtan beyaz ve bej renkli bloklardan oluşan gerçek bir şehirdi.</span></p>

    <p class="duz" xml:lang="tr"><span class="duz">Buraya ilk geldiğinde, çok daha kötü şeyler olmasından korkmuştu. Üst baş araması yapılırken kabul bürosunun duvarlarında, tutuklanışıyla ilgili basında çıkan haber kupürlerinin asılı olduğunu görmüştü. Gardiyanlar bu Batılı “vahşi”nin canına okumaktan zevk alabilirlerdi. Artık, numarayla, “243-554” olarak çağırılacaktı, Batılı bir star olmaya devam ediyordu. Ne de olsa hapishane yönetimini takmayan ünlü bir katildi.</span></p>

    <p class="duz" xml:lang="tr"><span class="duz">Ama yanılmıştı: amaç hapishanenin huzurunu korumaktı. Onu yüksek güvenlikli bölüme bile koymamışlardı. Açıklanması zor bir mucizeyle, onu bütün hareketlerinde özgür bırakmışlardı; bu da, on saat boyunca bu avluda pişmek demekti.</span></p>

    <p class="duz" xml:lang="tr"><span class="duz">Burada, bir koruyucu meleğin kanatları altında olduğuna inanmaya başlamıştı. Özellikle de hücresini gördükten sonra. Bir yanı beş metre uzunluğunda, neredeyse bir stüdyoydu. Krem rengi duvarları çıplaktı, zemin betondu ve yere bir hasır serilmişti. Her şey hoşlandığı gibiydi: temiz ve gösterişsiz. Sağ tarafta, gri fayans kaplı alçak bir duvar, duş, klozet ve lavabodan oluşan tuvalet ile odayı birbirinden ayırıyordu. Ne duvarlarda berbat grafittiler, ne çimento zeminde kötü kokuların girmesini önlemek için üzeri kartonla kapatılmış delikler, ne de önceki mahkûmların izlerini taşıyan siyah lekeler vardı. Hücre her şeyiyle yeni gibiydi.</span></p>

    <p class="duz" xml:lang="tr"><span class="duz">Üstelik yalnızdı. T-5’te yatarken olduğu gibi, bir yığın insan, pis kokan hücre arkadaşları, kafa şişiren komşular yoktu. Hücresini paylaşacağı bir başka tutuklu da yoktu. Bu tecrit olayı güvenlik açısından değildi, bundan emindi, bu gerçek bir ayrıcalıktı.</span></p>

    <p class="duz" xml:lang="tr"><span class="duz">Gardiyan bir sabun ile havlu getirdiğinde, Reverdi bütün bunların ne demek olduğunu sormuştu. Adamsa bilmiyorum anlamında omuzlarını silkmişti.</span></p>

    <p class="duz" xml:lang="tr"><span class="duz">– Avrupa mönüsü.</span></p>

    <p class="duz" xml:lang="tr"><span class="duz">Ses yan tarafından geliyordu, Fransızca olarak. Reverdi kafasını çevirdi: tişörtünün içinde kaybolmuş ufak tefek bir adam hemen yanı başında duruyordu.</span></p>

    <p class="duz" xml:lang="tr"><span class="duz">– Peynir, diye ekledi. Batılılar için küçük bir “ilave”.</span></p>

    <p class="duz" xml:lang="tr"><span class="duz">Adam, Asyalılara özgü bir tavırla çömeldi. Jacques, adama “kapa çeneni” demek için ağzını açtı, ama sonra vazgeçti. Avluda herkes ona bakıyordu. Tamillere özgü yanık yüzler, Malezyalıların safran rengi, Çinlilerin bakır tonlarındaki tenleri. Yıllardan beri iç içe yaşadığından bu halkları iyi tanıyordu. Onlarla konuşmak, hatta onların dillerini, alışkanlıklarını, batıl itikatlarını öğrenmek zorunda kalmış olması onu boğuyordu. Sonuçta bir Fransız’dı: o da değişecekti.</span></p>

    <p class="duz" xml:lang="tr"><span class="duz">Cevap vermeden gülümsedi. Adam çok ufaktı. Reverdi’nin aklına küçük gri maymunlar geldi: hani, ormanda kendilerini korumak için bir arada yaşayan maymunlar. Suratı kösele gibi esmerdi, berbat görünüyordu. Sanki usturayla kazınmış ya da muştayla dövülmüştü. Bu görünüşüyle Chet Baker’a benziyordu. Şu “cool” şarkıcı ve trompetçiye; gençliğinde baygın bir güzelliği olan, sonra yaşlandıkça suratı kırışan, çukurlaşan, gözyuvaları iyice içeri kaçan Chet Baker’a. Mahkûm biçimsizliklerini abartılı bir biçimde sergilemeye devam ediyordu: dudakları tavşandudağıydı, suratının simetrisi sola doğru kayıktı.</span></p>

    <p class="duz" xml:lang="tr"><span class="duz">– Adım Éric, dedi elini uzatırken.</span></p>

    <p class="duz" xml:lang="tr"><span class="duz">Reverdi uzatılan eli sıktı.</span></p>

    <p class="duz" xml:lang="tr"><span class="duz">– Jacques.</span></p>

    <p class="duz" xml:lang="tr"><span class="duz">– Kendini tanıtmana gerek yok. Burada bir yıldızsın zaten.</span></p>

    <p class="duz" xml:lang="tr"><span class="duz">– Başka Fransız var mı?</span></p>

    <p class="duz" xml:lang="tr"><span class="duz">– Seninle iki kişi. İki İngiliz, bir Alman, bir avuç kadar da İtalyan var. Avrupalıların tamamı bu. Hepsi uyuşturucu kaçakçılığından burada. Çoğu müebbede mahkûm. Ben ise ölüm cezasına çarptırıldım. Otuz gram eroin yüzünden. Ama cezam yirmi yıl hapse çevrildi. Eğer iyi hal gösterirsek, hepimizi on ila on beş yılın sonunda salıverirler. Kimse koşullardan hoşnut değil. Ama ipe gitmekten daha iyi.</span></p>

    <p class="duz" xml:lang="tr"><span class="duz">Éric duraksadı, şüphesiz Jacques’ın önünde idamdan söz etmekten tedirgin olmuştu. Kıçını yere koydu ve ayak tırnaklarını temizlemeye başladı.</span></p>

    <p class="duz" xml:lang="tr"><span class="duz">– Fransız olmak bir şans tabiî. Elçilik sağlık durumumuzu kontrol etmek için her ay bir doktor yolluyor. Bu nedenle bize kötü davranamıyorlar. Gardiyanlar da hırslarını, Endonezyalılardan veya Malezya’da elçiliği olmayan ülkelerin vatandaşlarından alıyorlar. Sırıttı, bütün dikkatini ayak parmaklarına vermişti. Anlayacağın, kabak onların başına patlıyor!</span></p>

    <p class="duz" xml:lang="tr"><span class="duz">Reverdi, avludaki tentenin altında, ayakta duran, yeşil üniformalı, elleri coplu bir grup gardiyana bakıyordu. Mahkûmlardan bile daha karanlık bir halleri vardı.</span></p>

    <p class="duz" xml:lang="tr"><span class="duz">– Bana gardiyanlardan bahset.</span></p>

    <p class="duz" xml:lang="tr"><span class="duz">– Geçen yıla kadar, her şey yolunda gidiyordu. Yönetim etliye sütlüye karışmazdı. Kanara’dan modern tarzın örnek hapishanesi olarak söz ediliyordu. Ama geçen aralıkta, güvenlik amiri değişti. Raman adında bir herif, adamlarıyla birlikte paldır küldür göreve geldi. Cehennem hayatı böylece başladı.</span></p>

    <p class="duz" xml:lang="tr"><span class="duz">Jacques başını duvara dayadı:</span></p>

    <p class="duz" xml:lang="tr"><span class="duz">– Cehennemin her türlüsünü gördüm.</span></p>

    <p class="duz" xml:lang="tr"><span class="duz">– Raman tam bir çatlak. Kokuşmuş, bayağı bir herif, ama bu çok normal. Aslında sofu denebilecek derecede inançlı bir Müslüman, aynı zamanda da oğlancı. Ama tüm bunlar, küçük aptal kafasında dolaplar döndürmesine mâni değil. Bazen aşırı öfke krizlerine kapılır. Hırsını bizden çıkarır. Yine de dayak asla en kötüsü değil. En kötüsü, onun uysal, yumuşak dönemlerinde gerçekleşendir, ne demek istediğimi anlamışsındır. Şu ana kadar ondan uzak durmayı başardım; duşlarda olup bitenleri düşünmek bile istemiyorum.</span></p>

    <p class="duz" xml:lang="tr"><span class="duz">Reverdi gülümsedi, “Sanki yüzüne bakılır hali var da...” diye düşündü. Ara sıra kendisine bakan üniformalı adamları dikkatle incelemeye devam ediyordu. Sinirli, hatta çok sinirli görünüyorlardı.</span></p>

    <p class="duz" xml:lang="tr"><span class="duz">– Uyuşturucu kullanıyorlar mı?</span></p>

    <p class="duz" xml:lang="tr"><span class="duz">– Sadece Raman’ın adamları. Koko, asit, amfetaminler. Yaa-Baa içtiklerinde, onların sopalarından uzak durmak yararına olur.</span></p>

    <p class="duz" xml:lang="tr"><span class="duz">Yaklaşık on beş yıldan bu yana, Güneydoğu Asya amfetaminlere yönelmişti. İçlerinde en revaçta olan Yaa-Baa’ydı. Çilek veya çikolata aromasıyla kokulandırılmış kalp şeklinde küçük haplar; içen kişinin nöron devrelerini tahrip ediyor ve görülmemiş şiddet krizlerine yol açıyordu. Tayland’da, gazetelerin ilk sayfalarında düzenli olarak Yaa-Baa cinayetlerine yer veriliyordu.</span></p>

    <p class="duz" xml:lang="tr"><span class="duz">– Ama artık Ortaçağ’da değiliz, diye devam etti Éric, kendi kendini ferahlatmak ister gibiydi. Cezaevi müdürü bu herifleri sürekli olarak izliyor. O da bu durumdan rahatsız. İlk fırsatta, o it herifi, “büyük yaraklı vurucusu”yla birlikte disiplin kurulunun karşısına çıkartacak. Beklerken, günleri saymaktan başka çare yok.</span></p>

    <p class="duz" xml:lang="tr"><span class="duz">Jacques, mahkûmların sahanlıkta etnik kökenlerine göre toplanmaya başladıklarını gördü. İki büklüm, kamburlarını çıkararak yere çömeliyorlardı; toplu halde yemek yedikleri gibi yine toplu halde sıçmaya hazırlanıyorlardı sanki.</span></p>

    <p class="duz" xml:lang="tr"><span class="duz">– Topluluklar bloklarına göre mi gruplandırılıyor?</span></p>

    <p class="duz" xml:lang="tr"><span class="duz">– Genellikle hayır. Ama parasal nedenlerle mahkûmlar kendi aralarında gruplar oluşturuyor. Yani doğal bir temayül. Yetkililer de bu duruma göz yumuyor. Ancak en ufak bir bokluk çıktığında bir anda bozuşup ayrılıyorlar. Bir kahkaha attı. Yeter ki arı kovanına çomak sokulmasın...</span></p>

    <p class="duz" xml:lang="tr"><span class="duz">– Ya Beyazlar?</span></p>

    <p class="duz" xml:lang="tr"><span class="duz">– Onlar kalabalığın içinde kaynayıp gidiyor. İngilizler birlikte kalacakları bir hücre bulmayı başardı. Çinlilerin yanında. İtalyanlar da Hintlilerle birlikte kalıyor.</span></p>

    <p class="duz" xml:lang="tr"><span class="duz">Reverdi, tuvaleti olan küçük stüdyosunu düşündü. Hangi topluluk içinde yer aldığını henüz anlamamıştı. Ama en azından, Malezyalıların ve zengin hanların kaldığı özel bölümde olduğunu biliyordu.</span></p>

    <p class="duz" xml:lang="tr"><span class="duz">– Her klanın kendi uzmanlık alanı var mı?</span></p>

    <p class="duz" xml:lang="tr"><span class="duz">– Evet. Çinliler ve Malezyalılar kendi düzenlerine göre yaşamayı sürdürüyor: Çinliler her şeyi satıyor, Malezyalılar ise hiçbir iş yapmıyor, boş boş oturuyor. Hintliler idarî sorunlarla ilgileniyor: birkaç ringgite<a class="footnote-link" href="#footnote-231-1" id="footnote-231-1-backlink">[1]</a> oraya buraya mektup yazıp avukatçılık oynuyorlar. Endonezyalılara gelince, onlar köle. Bir parça peynir karşılığında her gün birini tutabilirsin. Filipinlilerle bu iş daha zor.</span></p>

    <p class="duz" xml:lang="tr"><span class="duz">– Düzeni kim sağlıyor?</span></p>

    <p class="duz" xml:lang="tr"><span class="duz">– Katiller. Buradakilerin en kötüleri: kaybedecek bir şeyleri yok.</span></p>

    <p class="duz" xml:lang="tr"><span class="duz">Reverdi meraklı gözlerle çevresini inceliyor, ana binaların ilerisindeki, sac damlı büyük yapılara bakıyordu. Éric bakışları yakaladı:</span></p>

    <p class="duz" xml:lang="tr"><span class="duz">– Atölyeler. Her blok için bir tane. Amacı biliyorsun: kafanın acayip düşüncelerle dolmaması için ellerin meşgul olması gerek. Ve bize sardalye konservesi vererek ödeme yapıyorlar. Ama bu seni ilgilendirmiyor: koruma programındaki herifler çalışmak zorunda değil.</span></p>

    <p class="duz" xml:lang="tr"><span class="duz">Éric boğum boğum olmuş kolunu ileri doğru uzattı:</span></p>

    <p class="duz" xml:lang="tr"><span class="duz">– Bu barakaların biraz ötesinde de bir futbol sahası var. Sonra, daha ileride, bataklık boyunca, kazıklar üzerine inşa edilmiş kulübeler yer alıyor; bunlar bazı mahkûmlar tarafından, gardiyanlardan malzeme satın alınarak yapıldı. Bir tür ikinci ikametgâh, anlayacağın...</span></p>

    <p class="duz" xml:lang="tr"><span class="duz">– Peki ya bunlar?</span></p>

    <p class="duz" xml:lang="tr"><span class="duz">Jacques, sağ taraftaki, üzerinde rutubet lekeleri bulunan üç alçak yapıyı işaret ediyordu.</span></p>

    <p class="duz" xml:lang="tr"><span class="duz">– İlki,</span> <span class="italik">guian.</span> <span class="duz">“Yokluk”. Uyuşturucu ücretini kendini düzdürerek ödeyenler için. Eğer bunu uluorta, her yerde anlatırlarsa Raman onları ikinci yapıya kapatıyor: disiplin hücresine.</span></p>

    <p class="duz" xml:lang="tr"><span class="duz">– Peki üçüncüsü?</span></p>

    <p class="duz" xml:lang="tr"><span class="duz">– Üçüncü, şey... şey için...</span></p>

    <p class="duz" xml:lang="tr"><span class="duz">Éric tereddüt ediyordu, ama Jacques anlamıştı.</span></p>

    <p class="duz" xml:lang="tr"><span class="duz">– İdam mahkûmları için, dedi sonunda. Darağacı da orada. Yani öyle sanılıyor...</span></p>

    <p class="duz" xml:lang="tr"><span class="duz">Yeniden sustu. Ayak tabanındaki kabukları incelemeye koyuldu. Reverdi yutkundu. Ölüm koridoru. Bunu düşünmeyeceğine dair kendine söz verdi, ama bir gün mutlaka o koridorda yürüyeceğini biliyordu. Yeni şiarı bir tür meydan okumaydı: ölümü düşünmeden son saniyeye kadar yaşamak.</span></p>

    <p class="duz" xml:lang="tr"><span class="duz">Yüzünü güneşe doğru çevirdi ve yakıcı ışığın tüm bedenini sardığını hissetti. Gülümsedi. Heyecan. Yaşam. Kapattığı gözlerini açarak sordu:</span></p>

    <p class="duz" xml:lang="tr"><span class="duz">– Ya kaçma şansı?</span></p>

    <p class="duz" xml:lang="tr"><span class="duz">– Yüzde sıfır. Kanara’dan kaçılamaz.</span></p>

    <p class="duz" xml:lang="tr"><span class="duz">Auschwitz’deki gardiyanların hoş geldin cümlesini düşündü: “Buradan tek bir çıkış var, o da fırınlar.” Kendisi içinse, bu ipti.</span></p>

    <p class="duz" xml:lang="tr"><span class="duz">Éric anlatmaya devam ediyordu:</span></p>

    <p class="duz" xml:lang="tr"><span class="duz">– Duvarlar yedi metre yüksekliğinde. İki yıl önce, bazı tipler kantinin damından geçerek duvarları aşmayı başardılar. Ancak biri dikenli tellere takılarak karnını yardı. Diğeri, duvarın öbür yanına düştü ve iki dizkapağı kırılmış bir halde yamacın dibinde ele geçirildi. Sonuncusu bataklıkta bulundu, çamurda boğulmuştu. Burada çok özel köpekler var, suyun içinde bile koku alıyorlar. ABD’den getirtmişler. Hapishane ortamına uyumlu kılınmış, değişime uğramış bir köpek ırkıymış. Ama pek hızlı değiller: sadece cesetleri buluyorlar.</span></p>

    <p class="duz" xml:lang="tr"><span class="duz">Birden Reverdi tuhaf bir sahneye şahit oldu. Yüz metre kadar ötede, solda, binalardan birinin ıssız bir köşesinde dazlak kafalı bir adam duvar boyunca bir başka mahkûma doğru yürüyordu: sürdüğü hindistanceviziyağıyla siyah uzun saçları pırıl pırıl parlayan genç bir oğlandı bu; üzerinde bir tişört ile taşaklarının bütün hatlarını belirgin kılan bir şort vardı. Bu hünsa yaratık, adamı elinden tuttu ve birlikte gri bir tentenin altına girip gözden kayboldular.</span></p>

    <p class="duz" xml:lang="tr"><span class="duz">– Taylandlılar, dedi Éric. Sana söylemeyi unuttum. Yüz ringgit yeterli. Ameliyat olabilmek için bir servet toplamaları gerekiyor. İstersen sana kadın da bulabilirim. Gardiyanlardan biri, cuma günleri, dua sırasında onları içeri alıyor. Eğer istersen, yani...</span></p>

    <p class="duz" xml:lang="tr"><span class="duz">– Hayır. Kadın yok.</span></p>

    <p class="duz" xml:lang="tr"><span class="duz">Éric, Reverdi’nin gövdesinin tamamen tıraş edilmiş olduğunu fark etti.</span></p>

    <p class="duz" xml:lang="tr"><span class="duz">– Ya Taylandlılar, diye fısıldadı sırıtarak. Belki senin tarzın da bu.</span></p>

    <p class="duz" xml:lang="tr"><span class="duz">– Dalış için.</span></p>

    <p class="duz" xml:lang="tr"><span class="duz">– Ne dalış için?</span></p>

    <p class="duz" xml:lang="tr"><span class="duz">– Kıllarımı tıraş etmem: sadece dalış için. Dalgıç elbisesi vücuda daha iyi yapışıyor.</span></p>

    <p class="duz" xml:lang="tr"><span class="duz">Éric rahatlamış gibiydi:</span></p>

    <p class="duz" xml:lang="tr"><span class="duz">– Eğer dumanlanmak veya sniflemek istersen, bu konularda bazı...</span></p>

    <p class="duz" xml:lang="tr"><span class="duz">– Uyuşturucu da yok.</span></p>

    <p class="duz" xml:lang="tr"><span class="duz">– Cep telefonu?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">Éric sustu, şaşırıp kalmıştı. Reverdi sonunda ona, yalayacak bir kemik attı:</span></p>

    <p class="duz" xml:lang="tr"><span class="duz">– Merak etme, eğer bir şey istersem, sana başvuracağım.</span></p>

    <p class="duz" xml:lang="tr"><span class="duz">Éric, otuz iki dişini göstererek sırıttı: siyah beyaz tuşları olan piyano klavyesini andırıyordu. Ayağa kalktı, yüzünde sözleşme imzalamış bir satıcının memnuniyet dolu ifadesi vardı.</span></p>

    <p class="duz" xml:lang="tr"><span class="duz">Aynı anda Reverdi duyduğu başka bir sesle irkildi:</span></p>

    <p class="duz" xml:lang="tr"><span class="duz">–</span> <span class="italik">Jumpa!</span></p>

    <p class="duz" xml:lang="tr"><span class="duz">Bir gardiyan tepesine dikilmişti. Jacques şaşkın bir halde ayağa kalktı.</span> <span class="italik">Jumpa:</span> <span class="duz">uzun bir süredir bu kelimeyi işitmemişti.</span></p>

    <p class="duz-son-paragraf-2" xml:lang="tr"><span class="duz">Sadece, “ziyaretçi” demekti.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Malezya’nın para birimi. (ç.n.)</span></p>
    </div>
  </div>
</body>
</html>