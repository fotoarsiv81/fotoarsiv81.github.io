<html xmlns="http://www.w3.org/1999/xhtml">
<head>
  <title>93.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x93">
    <h1 class="bolum-ismi" id="toc-anchor" xml:lang="tr"><span class="bolum-ismi">93</span></h1>

    <p class="duz" xml:lang="tr"><span class="duz">Çan sesleriyle uyandı.</span></p>

    <p class="duz" xml:lang="tr"><span class="duz">Tiz, kuru ve neşeli çınlamalar. Bugüne dek hiç çan sesleriyle uyanmamıştı. Yatağın içinde oturdu; Marc çoktan gitmişti. Böylesi daha iyiydi.</span></p>

    <p class="duz" xml:lang="tr"><span class="duz">Sevişmelerini ve sevişmenin kendisinde yarattığı rahatsızlığı hatırladı. Marc’ı seviyor muydu, bilemiyordu. Üstelik o geceden sonra. Birbirlerine sımsıkı sarıldıklarında bile bir boşluğun kenarındaydılar.</span></p>

    <p class="duz" xml:lang="tr"><span class="duz">Çan sesleri gökyüzünü dolduruyor, ışıkta titreşiyordu. Hatica bugünün pazar olduğunu hatırladı. Yataktan çıktı, üstüne bir sabahlık aldı, sonra balkonun çift camlı kapısından dışarı baktı.</span></p>

    <p class="duz" xml:lang="tr"><span class="duz">Hiç bu kadar güzel bir manzaraya şahit olmamıştı. Elektrik tellerinin altında sokaklar bir ışık seline dönüşmüştü. Siyah renkli lav, sanki altın renkli, ışıl ışıl bir sıvıyı andırıyordu. Ve bu tozlu sokakta bir grup insan tek sıra halinde yürüyordu. Erkekler, ama çoğunlukla da kadınlar. Siyahlar giymiş, yastaki karıncalar gibi en yakındaki kiliseye doğru minik adımlarla ilerleyen ufak tefek yaşlı kadınlar.</span></p>

    <p class="duz" xml:lang="tr"><span class="duz">Hatica da pazar ayinine katılmaya karar verdi. Hiçbir dinin gereklerini yerine getirmiyordu: ne mensubu olduğu dinin ne de başka bir dinin. Ama bugün, kilisenin serinliğini hissetmek, tütsü kokularını solumak, yaşlı kadınların siyah tüllerine dokunmak istiyordu.</span></p>

    <p class="duz" xml:lang="tr"><span class="duz">Üzerine bir kazak ile bir etek geçirdi, botlarını giydi. Mantosunu, anahtarını aldı ve kapıya doğru yöneldi.</span></p>

    <p class="duz" xml:lang="tr"><span class="duz">Kapının tokmağını çevirirken odadaki telefon çaldı.</span></p>

    <p class="duz" xml:lang="tr"><span class="duz">Hatica kalakaldı; bu numaradan kim arayabilirdi?</span></p>

    <p class="duz" xml:lang="tr"><span class="duz">Mütereddit bir sesle “Alo” diye mırıldanarak telefonu açtı:</span></p>

    <p class="duz" xml:lang="tr"><span class="duz">– Hatica! Sizi bulabildiğim için ne mutlu bana.</span></p>

    <p class="duz" xml:lang="tr"><span class="duz">Genç kadın, hemen Solin’in, anonim suratlı polisin sesini tanıdı. Ama sesi dışarıdan gelen gürültüye karıştığından ilk anda söylenenleri anlamadı.</span></p>

    <p class="duz" xml:lang="tr"><span class="duz">– Ne söylüyorsunuz, duyamadım?</span></p>

    <p class="duz" xml:lang="tr"><span class="duz">Hatica yüzünü cama doğru döndü: sanki bütün büyü bozulmuştu. Çanlar, dul kadınlar, güneş, her şey kaybolmuş, çok uzakta kalmıştı.</span></p>

    <p class="duz" xml:lang="tr"><span class="duz">– Müthiş bir haberim var, diye devam etti polis. Ceset bulundu.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Yani hemen hemen. Ölmeden önce, Michel tarafından yaptırılan analizlerin sonuçları çıktı. Fabrika alanında, bir çöp yakma makinesi de vardı. Michel, çatışmanın olduğu gecenin ertesi günü, fırındaki küllerin analizinin yapılmasını istemişti. İnceleme çok uzun sürdü. Teknik birtakım işler; ben pek anlamam. Ama artık bir şeyden eminiz; o gece fırının içine biri gizlenmiş. Ve yapılan DNA testlerine göre de bu Reverdi. Onu hep nehirde aradık, ama yanılmışız. Fabrika alanından hiç çıkmamış. Fırına saklanmış ve içinde sıkışıp kalmış. Reverdi canlı canlı yanmış!</span></p>

    <p class="duz" xml:lang="tr"><span class="duz">Hatica bir şeyler söylemek istedi, ama agraflar yeniden dudaklarına batmaya başlamıştı. Sesi çıkmıyordu. Sonunda kekeleyerek de olsa, bir şeyler söylemeyi başardı:</span></p>

    <p class="duz" xml:lang="tr"><span class="duz">– Aaaama.... aaaama... bunun anlamı ne?</span></p>

    <p class="duz" xml:lang="tr"><span class="duz">– Başka bir katil var. Bir taklitçi, bilmiyorum... Hatica? Orada mısınız?</span></p>

    <p class="duz" xml:lang="tr"><span class="duz">Genç kadın cevap vermedi.</span></p>

    <p class="duz" xml:lang="tr"><span class="duz">Sanki ağırlığı on kilo birden artmıştı; kımıldayamıyordu.</span></p>

    <p class="duz" xml:lang="tr"><span class="duz">– Artık geri dönmeniz gerekiyor. Siz ve Marc. Beni savcıdan uluslararası bir tutuklama emri çıkarmaya mecbur etmeyin. İtalya’yla anlaşmamız var ve... Hatica! Orada neler oluyor?</span></p>

    <p class="duz" xml:lang="tr"><span class="duz">Uzun bir sessizliğin ardından, genç kadın nihayet düzgün bir cümle kurabildi:</span></p>

    <p class="duz" xml:lang="tr"><span class="duz">– Sizi arayacağım.</span></p>

    <p class="duz" xml:lang="tr"><span class="duz">Telefonu kapattı.</span></p>

    <p class="duz" xml:lang="tr"><span class="duz">Yapabileceği tek şey buydu. Bütün vücudu taşlaşmış bir lava dönüşmüştü.</span></p>

    <p class="duz" xml:lang="tr"><span class="duz">Tam karşısında duran çift camlı kapının aralıkları özenle doldurulmuştu.</span></p>

    <p class="duz" xml:lang="tr"><span class="duz">Rotang elyafıyla.</span></p>

    <p class="duz" xml:lang="tr"><span class="duz">Evet, Jacques Reverdi’nin bir taklitçisi vardı.</span></p>

    <p class="duz" xml:lang="tr"><span class="duz">Ve onunla aynı yatağı paylaşıyordu.</span></p>

    <p class="duz" xml:lang="tr"><span class="duz">İki odanın arasındaki kapı açıldı.</span></p>

    <p class="duz" xml:lang="tr"><span class="duz">– Onu buldular mı?</span></p>

    <p class="duz" xml:lang="tr"><span class="duz">Marc’ın sesi yumuşak, ancak kaygı doluydu. Hatica “Ölmek istemiyorum” diye düşündü. Kapının kapandığını duydu. Kapının altının zemine sürtünmesi çok anlamlıydı: orası da doldurulmuştu. Her yer rotang elyafıyla tıkanmıştı. Ve birkaç saat içinde boğulma gerçekleşecekti.</span></p>

    <p class="duz" xml:lang="tr"><span class="duz">– Önemli değil, diye devam etti Marc. Bedenin hiç bir anlamı yok. Sadece ruh, düşünce önemli.</span></p>

    <p class="duz" xml:lang="tr"><span class="duz">Genç kadın bir kez daha “Ben Hatica’yım ve ölmek istemiyorum” diye düşündü. Çaresizce ona doğru döndü.</span></p>

    <p class="duz" xml:lang="tr"><span class="duz">Marc’ın paltosu hâlâ sırtındaydı, ona gülümsüyordu. Sol elinde bir kruvasan torbası vardı. Diğerinde ise eğri ağızlı bir balıkçı bıçağı.</span></p>

    <p class="duz" xml:lang="tr"><span class="duz">– Jacques Reverdi öldü. Ama misyonu devam ediyor.</span></p>

    <p class="duz" xml:lang="tr"><span class="duz">Hatica geriledi. Çanlar hâlâ çalıyordu. Güneş, rüzgâr, hayat; camın öte tarafında binlerce kilometrelik bir alanda yaşam devam ediyordu. Marc, kruvasanları komodinin üstüne bıraktı ve ona doğru bir adım ilerledi. Gözlerinin önüne düşen perçemlerinin ardından Hatica’ya bakıyordu; genç kadın, adamın saçlarının saçma bir hızla çok çabuk uzadığını fark etti.</span></p>

    <p class="duz" xml:lang="tr"><span class="duz">– Tankın içinde, Reverdi’nin elinde ölecektim, bunun hayatımın son aşaması olduğunu düşündüm. Ama yanılıyordum; son aşama, en son evre Reverdi</span> <span class="italik">olmaktı.</span> <span class="duz">Onun misyonunu sürdürmek. Jacques kendi reenkarnasyonuna inanıyordu ve haklıydı.</span></p>

    <p class="duz" xml:lang="tr"><span class="duz">Biraz daha ilerledi. Hatica’nın sırtı çift camlı kapıya yapıştı. Elleri arkasındaydı, avuçlarıyla, kapının pervazı boyunca uzanan rotang elyafını hissediyordu.</span></p>

    <p class="duz" xml:lang="tr"><span class="duz">– Bu imkânsız, diye mırıldandı. İnsan bir katile dönüşemez. Bu kadar etkilenmiş olamazsın...</span></p>

    <p class="duz" xml:lang="tr"><span class="duz">Marc yeniden gülümsedi:</span></p>

    <p class="duz" xml:lang="tr"><span class="duz">– Ama ben bir katilim. Kendimi bildim bileli.</span></p>

    <p class="duz" xml:lang="tr"><span class="duz">Hatica hiçbir şey duymak istemiyordu. Tek kelime bile.</span></p>

    <p class="duz" xml:lang="tr"><span class="duz">– Reverdi’nin ritüeli beni kendime getirdi. Ve tankın içindeki son komayla, hafızamı yeniden kazandım. Komadan çıktığımda her şeyi hatırlıyordum. Gerçek, bilinç kaybımın arkasında gizliydi. Lise arkadaşım d’Amico’yu ben öldürdüm. Kadınımı, Sophie’yi ben öldürdüm.</span></p>

    <p class="duz" xml:lang="tr"><span class="duz">Hatica, “Hepsi yalan. O bir deli” diye düşündü. Ama arkasındaki kapının bütün aralıklarının doldurulmuş olduğunu fark etti. Havalandırma ızgarası tıkanmıştı. Parkelerin arasındaki boşluklar bile doldurulmuştu. Bütün bunları ne kadar sürede yapmıştı? O şehirde dolaşırken, Marc işte bu nedenle dışarı çıkmıyordu: Arınma Odası’nı hazırlıyordu.</span></p>

    <p class="duz" xml:lang="tr"><span class="duz">Sol eliyle komodinin üst çekmecesini açtı: içinden deri kaplı küçük bir kutu çıkardı ve yere koydu.</span></p>

    <p class="duz" xml:lang="tr"><span class="duz">– Yıllar boyunca hep bir katil aradığımı sandım. Halbuki aradığım sadece bir aynaydı. Ondan yansıyacak görüntü, bana, benim gerçeğimi, ruhum ile bedenim arasındaki uyumu gösterecekti.</span></p>

    <p class="duz" xml:lang="tr"><span class="duz">– Bu imkânsız, diye fısıldadı Hatica, inanmıyordu.</span></p>

    <p class="duz" xml:lang="tr"><span class="duz">Bir dizini yere koymuştu, elinde, içinde kehribar renkli bir sıvı –bal– bulunan bir şişe vardı. Uzun bir fırça. Büret biçiminde küçük bir gaz lambası. Doğrulurken yeniden gülümsedi:</span></p>

    <p class="duz" xml:lang="tr"><span class="duz">– Bütün bunları, Catania’nın merkezindeki bir antikacıda buldum. Sen de oraya gittin mi? Gerçekten çok güzel şeyler var...</span></p>

    <p class="duz" xml:lang="tr"><span class="duz">Şişenin mantarını çıkardı ve kokladı. Gözlerini Hatica’dan ayırmadan hızlı hızlı konuşmaya başladı:</span></p>

    <p class="duz" xml:lang="tr"><span class="duz">– D’Amico homoseksüeldi. Dostluğumuza ihanet etti. Lisenin tuvaletinde beni ilişkiye zorladı. Dövüştük. Yere düştü. Saçlarından yakaladım ve kafasını klozetin kenarına vurdum. Sonra aklıma bir fikir geldi. D’Amico tuhaf bir çocuktu; yanında hep bir ustura taşırdı. Usturayı aldım ve bileklerini kestim. Ama kan akmıyordu. Akıtmak için kalp masajı yaptım... Adlî tabibin, ensedeki çarpma izini fark edeceğini biliyordum, ama olayları ters yorumlayacaktı. Önce bileklerini kestiğini, ardından da düştüğünü düşünecekti.</span></p>

    <p class="duz" xml:lang="tr"><span class="duz">O anda boşaldığımı fark ettim. Şiddet, ölüm, onu küçük düşürmek; bilmiyorum... Emin olduğum tek şey vardı: kanı seviyordum. Ölümü seviyordum. Bu gerçeği hep reddettim. Öfkeden tuvalet fırçasını ağzına soktum. Kabinden çıktım, sanrıya tutulmuştum, kendimi lavabonun üstündeki aynada görünce komaya girdim. Gerisi, resmî yorum.</span></p>

    <p class="duz" xml:lang="tr"><span class="duz">Bal kokusunu yeniden içine çekti. Hatica başını hayır dercesine salladı:</span></p>

    <p class="duz" xml:lang="tr"><span class="duz">– Sophie’yi sen öldürmedin.</span></p>

    <p class="duz" xml:lang="tr"><span class="duz">– Yanılıyorsun, burada öldürdüm, diye sırıttı. Bu odada, yirmi yıl önce...</span></p>

    <p class="duz" xml:lang="tr"><span class="duz">Uçurum büyüyordu. Hatica, eskimiş perdelerin, yatak örtüsünün desenlerine baktı, sanki tanıdık bir şeyler görmek istiyordu. Ama her şey ona yabancı ve düşman geliyordu.</span></p>

    <p class="duz" xml:lang="tr"><span class="duz">– Beni terk etmek istiyordu. Sicilya’ya yaptığımız bu seyahati bir barışma fırsatı olarak görüyordum. Ama kararı kesindi. Bir akşam bana, hayatında başka biri olduğunu söyledi. Üzerine atladım. Vurmaya başladım, yumruklarımla, ama morarmış gözleriyle, kanlı ağzıyla beni tahrik etmeye devam ediyordu...</span></p>

    <p class="duz" xml:lang="tr"><span class="duz">Yeniden güldü ve alaycı bir ses tonuyla konuşmayı sürdürdü:</span></p>

    <p class="duz" xml:lang="tr"><span class="duz">– Ona küçük bir ders vermem gerekiyordu. Spor ayakkabılarımı çıkardım. Koridora çıktım ve temizlikçi kadının dolabında lastik eldivenler ve ovma tozu buldum. Sophie’nin yanına geri döndüm ve elektrik kablosunun üstündeki kauçuğu sıyırdım. Ağzını tıkadım, kablonun bir ucunu elektriğe, diğer ucunu da vajinasına soktum. Onun girdiği her yere. Bu oldukça uzun sürdü. Çok uzun. Dayanma gücü gerçekten çok... şaşırtıcıydı. Son olarak karnını deştim ve iç organlarını yere saçtım. Karnının içinde ne olduğunu görmek istiyordum.</span></p>

    <p class="duz" xml:lang="tr"><span class="duz">Sonra temizlendim ve eldivenlerin içine, parmak izlerimi silmek için ovma tozu döktüm. Her şeyi olduğu gibi bıraktım ve Catania sokaklarında kayboldum. Yaptığım şeylerin bilincinde değildim. Geri döndüğümde her şeyi unutmuştum. Ama içimi kelimelerle anlatılması imkânsız bir korku sarmıştı. Onu yanmış, tecavüze uğramış, bağırsakları deşilmiş bir halde bulunca, yeniden şuurumu kaybettim. Bu haftalarca sürdü. Fransa’da komadan çıktım; artık hiçbir şey hatırlamıyordum.</span></p>

    <p class="duz" xml:lang="tr"><span class="duz">Şişeyi komodinin üzerine koydu. Hatica öksürdü; odada hava azalmaya başlamıştı bile. Çanlar şimdi, korkunç çınlamalarla beyninde çalıyordu. Ve balın kokusu odaya yayılıyordu.</span></p>

    <p class="italik" xml:lang="tr"><span class="italik">Her şey yeniden başlıyordu...</span></p>

    <p class="duz" xml:lang="tr"><span class="duz">Marc gaz lambasını yaktı. Alev mavi renkliydi: şüphesiz oksijen azlığı onu da etkiliyordu.</span></p>

    <p class="duz" xml:lang="tr"><span class="duz">– Ama bu icraatların hepsi birer müsveddeydi, diye devam etti. Jacques bana yolu gösterdi. Şimdi artık yapacağım tek şey var: onun misyonunu sürdürmek. Bu ikinci doğuş, Hatica.</span></p>

    <p class="duz" xml:lang="tr"><span class="duz">Marc eğildi, elini komodinin altına soktu ve üzerinde bir solunum cihazı bulunan küçük bir oksijen tüpü çıkardı.</span></p>

    <p class="duz" xml:lang="tr"><span class="duz">– Bu kadar küçük tüplerle ne yapıyorlar, biliyor musun? diye sordu havaya kaldırarak. Bunu limanda buldum. Bu şehir bir kaynak, aradığın her şey var.</span></p>

    <p class="duz" xml:lang="tr"><span class="duz">Marc tüpü açtı, detandörü denemek için dişlerinin arasına sıkıştırdı, sonra bıraktı. Hareketleri kesin, kısa ve belirgindi. Hatica gitgide fenalaşıyordu. Bir çare bulmalıydı. Bu şehirden, bu odadan çıkmalıydı.</span></p>

    <p class="duz" xml:lang="tr"><span class="duz">Boğuk bir sesle sordu:</span></p>

    <p class="duz" xml:lang="tr"><span class="duz">– Neden Michel’i öldürdün?</span></p>

    <p class="duz" xml:lang="tr"><span class="duz">– O iyi bir polisti. Bana göre, çok iyi. Benden kuşkulanıyordu. Benim psikiyatrik durumum hakkında ikinci bir bilirkişi raporu istemeyi düşünüyordu. Sophie cinayetiyle ilgili arşiv dosyalarını elde etmek için İtalyan polisiyle bile temasa geçmişti. Buna izin veremezdim, anlıyor musun? Sürdürmem gereken bir misyonum vardı. E-posta yolladım. Şuurumu kaybetmiş gibi yaptım. Ona hiç beklemediği bir baskın yapmak için hastaneden kaçtım, daha önce satın almış olduğum balmumu peteklerini sakladığım yerden çıkardım. Her şey çok kolay oldu.</span></p>

    <p class="duz" xml:lang="tr"><span class="duz">Bütün algılama, kavrama yetilerini kaybediyordu. Beyin fonksiyonları birbiri ardına yok oluyordu. Düşünme fonksiyonunu. Ki düşünmesi gerekiyordu. Ve zaman kazanma yetisini.</span></p>

    <p class="duz" xml:lang="tr"><span class="duz">– Ama dün gece, diye inler gibi konuştu. Biz... biz ne yapıyorduk? Sen bunu... nasıl?..</span></p>

    <p class="duz" xml:lang="tr"><span class="duz">Marc atıldı:</span></p>

    <p class="duz" xml:lang="tr"><span class="duz">– Ama seni seviyorum, Hatica. Seni hep sevdim, Vincent’ın stüdyosunda seni ilk gördüğüm andan itibaren. İşte bu nedenle, benim seri cinayetlerimin ilki sen olacaksın. Reverdi de onları seviyordu. Biliyorum. Seyahatim boyunca bunu anladım. Köklü, ebedî, kötülüklerden arındırıcı bir aşk.</span></p>

    <p class="duz" xml:lang="tr"><span class="duz">Elinde bıçağıyla ona doğru ilerledi. Ter içindeki yüzü, bir kadavranınki kadar solgundu, sanki bütün kanı, bıçağı tuttuğu elinde toplanmıştı:</span></p>

    <p class="duz" xml:lang="tr"><span class="duz">– Korkma... Önce odanın hazır olmasını bekleyeceğiz. Sonra, sana söz veriyorum, canını yakmadan çalışacağım.</span></p>

    <p class="duz" xml:lang="tr"><span class="duz">Hatica yana doğru sıçradı, yatağın yanına. Marc güldü:</span></p>

    <p class="duz" xml:lang="tr"><span class="duz">– Hayır, güzelim. Hiç kıpırdama. Yoksa çok, çok daha fazla acı verici olur.</span></p>

    <p class="duz" xml:lang="tr"><span class="duz">Genç kadın bir metre daha yana sıçradı. Oda büyük değildi –dörde beş metre, belki– ama kedi fare oyunu oynamak için oldukça genişti. Bilinci yavaş yavaş yerine geliyordu. Kavrayışı da. Bütün dikkatini toplamış, hazır bekliyordu. Asla bunu yapmasına izin vermeyecekti. En iyi olasılıkla bu durumdan kurtulurdu. En kötüsü de vahşeti biraz daha provoke ederdi. Marc’ın ritüelini bozmalıydı; tıpkı onun akıl hocasına yaptığı gibi.</span></p>

    <p class="duz" xml:lang="tr"><span class="duz">– Sakin ol, Hatica, sakin ol...</span></p>

    <p class="duz" xml:lang="tr"><span class="duz">Yolunu kesmek için kollarını iki yana açtı. Sırtını duvara vermiş, yan yan kapıya doğru ilerliyordu.</span></p>

    <p class="duz" xml:lang="tr"><span class="duz">– Yanılıyorsun, Hatica. Eğer böyle davranmaya devam edersen, ölümünün hiçbir kutsiyeti kalmayacak. Senin kanını akıtacağım, ben...</span></p>

    <p class="duz" xml:lang="tr"><span class="duz">Hatica kapı kolunu tuttu: kilitliydi. Bunu tahmin ediyordu. Marc, arkasından atıldı: kız ustaca sıyrıldı. Bıçak kapıya saplandı. Marc geriye dönene kadar, balkona açılan camlı kapının yanına ulaştı. Yatağın hemen yanındaki tek ayaklı sehpayı tutup kaldırdı ve camı kırdı.</span></p>

    <p class="duz" xml:lang="tr"><span class="duz">– HAYIR! BUNU YAPMA!</span></p>

    <p class="duz" xml:lang="tr"><span class="duz">Hatica yüzünü dışarıdan gelen havaya doğru çevirdi. Bu kısacık soluklanma bile onu kendine getirmişti. Korunmak için yatak örtüsünü bir ucundan yakalayıp koluna sardı, pencerede kalmış büyük bir cam parçasını yerinden söktü ve hızla geri döndü. O sırada Marc, bıçağını ona doğru tutarak Hatica’nın üzerine atladı. Cam parçası karnına saplandı. Ilık kan, büyük bir şiddetle genç kadının üzerine, bacaklarına fışkırdı.</span></p>

    <p class="duz" xml:lang="tr"><span class="duz">Marc gözlerini ona dikti; Hatica, adamın gözbebeklerinin çevresinde yeşim taşı renginde bir hale olduğunu gördü. Marc ondan birkaç santimetre uzakta, felç olmuş gibi hareketsiz duruyordu. Dudaklarının kenarından, bıyığının altından kan sızıyordu. Bu adamı öptüğünü, omuzlarını okşadığını, bedenine dokunduğunu düşündü. Öfkesi arttı. Marc ile kırık camın arasından yavaşça geçti.</span></p>

    <p class="duz" xml:lang="tr"><span class="duz">Adam beceriksizce onu yakalamaya çalıştı ve kolu kırık camdan öte tarafa geçti. Hatica çoktan odanın diğer ucuna ulaşmıştı bile; Marc’ın sırtı dönüktü, kendi kanının içinde iki büklüm olmuştu. Bu görüntü ona, dün gece üzerinde gidip gelen Marc’ın, hafifçe kamburlaşmış çıplak vücudunu hatırlattı. İyice sinirlendi. Ulur gibi bağırarak, sağ omuzu ilerde, üzerine çullandı. Marc’ın belinin önce doğrulduğunu, sonra arkaya doğru büküldüğünü ve çukurlaştığını hissetti. Marc’ın vücuduyla birlikte, kendisinin de öne doğru büküldüğünü hissetti. Adam balkon korkuluğuna çarptı ve doğruldu. Hatica “kartal pençesi”ni düşündü ve bu birkaç kelime ona son ilhamı verdi. Marc’ın ayaklarına doğru hamle yaptı, onu dizlerinden sıkıca kavradı ve insanüstü bir güçle, öfkeyle ayaklarını yerden kesti.</span></p>

    <p class="duz" xml:lang="tr"><span class="duz">Marc korkuluğa tutunamadan tepe taklak devrildi.</span></p>

    <p class="duz" xml:lang="tr"><span class="duz">Hatica da sırtüstü düştü. Şok halindeydi, soluğu tıkanmıştı. Bir süre kıpırdamadan durdu. Sonra güneşi, soğuğu ve sessizliği fark etti; çanlar susmuştu.</span></p>

    <p class="duz" xml:lang="tr"><span class="duz">Avuçlarına, bacaklarına, kalçalarına camlar batmıştı. Sanki yaralarının hepsi damağında toplanmıştı. Ağzında pas tadı vardı.</span></p>

    <p class="duz" xml:lang="tr"><span class="duz">Sonunda ayağa kalktı ve balkondan aşağı baktı.</span></p>

    <p class="duz" xml:lang="tr"><span class="duz">Her şey gerçekti. Yumruk yapılmış eli lavlı toprağın üzerinde duran Marc’ın büzülmüş cesedi. Ona doğru yaklaşan yaşlı kadınlar. Boşluğun derinliğini daha da artıran dar sokaklar. Kötümser ve simsiyah bir tablo. Tek bir renk vardı; dul kadınların koca ayakkabılarının arasından, kaldırım taşının üzerinde akan kırmızı kan.</span></p>

    <p class="duz" xml:lang="tr"><span class="duz">Hatica biraz daha eğildi. Kadınlar cesedin etrafında bir halka oluşturmuşlardı, sanki yerde yatan adam tanıdıklarından biriymiş gibi inceleyen hayaletlere benziyorlardı. İçlerinden bazıları düşman gözlerle ona baktı.</span></p>

    <p class="duz" xml:lang="tr"><span class="duz">Balkon sallandı. Hayır, o titriyordu. Bir an, çok kısa bir an, her şeye son vermeyi düşündü: aşağı atlamayı, bütün dünyasını karartan, biraz önce burun buruna geldiği ölüme kavuşmayı aklından geçirdi.</span></p>

    <p class="duz" xml:lang="tr"><span class="duz">Ama hayır.</span></p>

    <p class="duz" xml:lang="tr"><span class="duz">Korkuluğu sımsıkı tuttu ve güneye doğru mırıldandı:</span></p>

    <p class="duz" xml:lang="tr"><span class="duz">– Hatica.</span></p>

    <p class="duz" xml:lang="tr"><span class="duz">Bu çölün ortasında hâlâ yaşıyordu.</span></p>

    <p class="duz" xml:lang="tr"><span class="duz">Bir kuvars. Kumların arasında bir gül. Tertemiz bir kişilik.</span></p>

    <p class="duz" xml:lang="tr"><span class="duz">Şüphe duymadığı tek şey buydu.</span></p>

    <p class="duz" xml:lang="tr"><span class="duz">“Hatica.”</span></p>

    <p class="duz-son-paragraf-2" xml:lang="tr"><span class="duz">Ve hâlâ hayattaydı.</span></p>
  </div>
</body>
</html>