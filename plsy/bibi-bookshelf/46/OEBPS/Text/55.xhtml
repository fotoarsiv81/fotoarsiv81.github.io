<html xmlns="http://www.w3.org/1999/xhtml">
<head>
  <title>55.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x55">
    <h1 class="bolum-ismi" id="toc-anchor" xml:lang="tr"><span class="bolum-ismi">55</span></h1>

    <p class="duz" xml:lang="tr"><span class="duz">İki saat sonra, Khuraburi ağaran gün ışığında belirdi. Şehir bir mangrov ormanının eteklerindeydi. Alçak evler, sakızağaçlarının altında sanki suya doğru kayıyor gibiydi. Anayolun ucunda, Marc turizm acentesini buldu. Saat sabahın yedisi olmasına rağmen etraf şimdiden güneşin altında pişmeye başlamıştı.</span></p>

    <p class="duz" xml:lang="tr"><span class="duz">Marc, saat sekizdeki hareket için kaydını yaptırdı. Ardından hemen, küçük gruplar halinde ortaya çıkan, uykusunu alamamış, şaşkın diğer Batılılarla birlikte otobüse bindi.</span></p>

    <p class="duz" xml:lang="tr"><span class="duz">Grupta, İsveçliler, Almanlar, Amerikalılar ve Taylandlılar vardı. Büyük şans eseri görünürde tek Fransız yoktu; Marc gezisinin nedenini açık etmekten korkuyordu. Bazen de sırrının tıpkı yüzündeki bir doğum lekesi gibi zaten herkes tarafından bilindiğine dair korkunç bir şüpheye kapılıyordu.</span></p>

    <p class="duz" xml:lang="tr"><span class="duz">Birkaç kilometre sonra iskeleye vardılar.</span></p>

    <p class="duz" xml:lang="tr"><span class="duz">Büyük bir Speedboat –beyaz ve parlak– onları bekliyordu. Bulutlu, ha patladı ha patlayacak bir fırtınayla yüklü bir havada tekneye bindiler. Marc, araba kiralayan şirketin patronunun söylediklerini hatırladı. Ama tekne bataklığın mendereslerinde ilerledikçe güneş yeniden yüzünü göstermeye başladı. Parlak ve bulutsuz bir göğün altında uzanan denize vardılar. Muson bir başka sefere kalmıştı artık.</span></p>

    <p class="duz" xml:lang="tr"><span class="duz">Teknenin baş kısmına yerleşmiş Marc Reverdi’nin mesajının post-scriptum’unu düşünüyordu. Bu bir tür ek nasihatti sanki:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Lise, aşkım, Arınma Odası’nı ararken, ormanda yürürken çevreni gözlemlemeye, çevrendeki her ayrıntıyı yakalamaya çalış. Oda’ya yaklaştığında, başka bir işaret seni bekliyor olacak.</span></p>

    <p class="alinti" xml:lang="tr"><span class="dar-paragraf-duz">“Uçuşan ve Çoğalan İşaretleri” hatırla. Orada, o cangılın içinde, hissetmen, algılaman gereken bir hareket var. Oda’nın çok yakınlarda olduğunu belirten bir soluk, bir hışırtı...</span></p>

    <p class="alinti-son-paragraf" xml:lang="tr"><span class="dar-paragraf-duz">Ritüel canlıdır, aşkım. Hiçbir şey gereksiz değildir. Hareketi ara, ormanın ortasında; Oda’yı bulacaksın.</span></p>

    <p class="duz" xml:lang="tr"><span class="duz">Marc, neredeyse araştırmasına mal olacak bu İşaretler’e yapılan anıştırmayı sevmiyordu. Kendini yeniden bir bitki veya hayvan muammasına katlanmaya hazır hissetmiyordu. Reverdi neyi işaret ediyordu? Bir böcek sürüsünü mü? Kuşların uçuşunu mu? Yoksa bir nehri mi?</span></p>

    <p class="duz" xml:lang="tr"><span class="duz">Katilin ritüelini ormanla bütünleştirdiğini ve onu tabiatın diğer unsurlarından biri gibi değerlendirdiğini hissediyordu. Cangılın biyoritmi içinde yer alan canlı, organik bir eylem. Hatta belki de bu faunanın ve floranın olmazsa olmaz bir koşulu. Marc, ABD’de seri cinayetler işleyen Herbert Mullin adlı bir katili hatırlıyordu; adam işlediği cinayetlerle depremleri engellediğini düşünüyor ve kurbanlarının iç organlarındaki kirli hava miktarını açıklıyordu.</span></p>

    <p class="duz-ilk-paragraf" xml:lang="tr"><span class="duz">İki saatlik bir yolculuktan sonra, Koh Surin’e vardılar. Burası koyu bir maviliğin ortasında yer alan zümrüt yeşili bir adaydı. Her şey ilk günkü el değmemişliğini koruyor gibiydi. İnsanlar dışında.</span></p>

    <p class="duz" xml:lang="tr"><span class="duz">Bununla birlikte, karaya ayak basar basmaz Marc felaketi gördü. Yüzlerce turist, kumsalda, ağaçların altına çadırlarını kurmuş kamp yapıyordu. Hamamböcekleri gibi kaynaşıyorlar, hayran olduklarını ileri sürdükleri güzelliği yağma ediyor, sömürüyorlardı.</span></p>

    <p class="duz" xml:lang="tr"><span class="duz">Marc gereken bilgiyi almıştı: Koh Surin bir ulusal parktı. Her türlü yapılaşma yasaktı. Ama Taylandlı işletmeciler yasanın boşluğundan yararlanarak dev bir kamping oluşturmuşlardı. Birkaç ahşap baraka ufak tefek ihtiyaçları karşılıyordu. Barakalardan birinin duvarında elle yazılmış duyurular vardı: DİVİNG, SCUBBA, SNURCKLİNG. Reverdi, burada dalış öğretmeni olarak çalışmıştı mutlaka.</span></p>

    <p class="duz" xml:lang="tr"><span class="duz">Marc bir bankonun üzerinde duran ada haritasını aldı ve yol arkadaşlarını programlarıyla baş başa bıraktı; zaten “</span><span class="italik">diving tour</span><span class="duz">”da kullanacakları dalış maskelerini ve paletlerini denemeye başlamışlardı bile.</span></p>

    <p class="duz" xml:lang="tr"><span class="duz">Koh Surin, uzunluğu iki kilometreyi geçmeyen, yerfıstığı biçiminde küçük bir kara parçasıydı. Öğleden sonraya kadar rahat rahat bir ada turu yapabilir, dönüşte gruba katılabilirdi. Doğuya doğru kumsalda ilerledi, yol boyunca dev sakızağacı kökleriyle karşılaştı, sonra palmiye ağaçlarının altına girdi. Çok geçmeden, yamaç boyunca uzanan bir patika keşfetti; sahil şeridini tepeden gören, ağaçlarla kaplı bir keçiyolu.</span></p>

    <p class="duz" xml:lang="tr"><span class="duz">Saat on bir olmuştu. Ormanda bir ışık gölge oyunu vardı. Yapraklar, sarmaşık bitkiler, güneşten gelen ışığın altında su ve özsu dolu sırlarını birbirlerine fısıldıyordu. Arada sırada, Marc aşağıda denizi görüyordu. Her koyda denizin rengi değişiyordu. Turkuvazın ve yeşim taşının belli belirsiz karışımı. Bir guvaş boya gibi canlı, açık mavi, lacivert derinlikler.</span></p>

    <p class="duz" xml:lang="tr"><span class="duz">Bazen Marc, ilginç bir şekilde yüzen Taylandlı bir grupla karşılaşıyordu: balıkadam elbiseleri giymiş, can yeleği, maske ve şnorkel takmış, ancak dizlerine kadar gelen bir suda yüzen adamlar.</span></p>

    <p class="duz" xml:lang="tr"><span class="duz">Tüm ada, iç karartıcı bir şekilde turist kaynıyordu, ama yine de Marc her bakımdan kendini yalnız hissediyordu. Orada, Jacques Reverdi’nin de aynı duyguları hissetmiş olabileceğini düşündü. Aslında Reverdi’nin bu adada bulunmuş olması çok çelişik bir durumdu. Uygarlığın tehdidi altındaki, son derece kalabalık bir yerde, yalnız ve gizemli bir adam.</span></p>

    <p class="duz" xml:lang="tr"><span class="duz">Marc, çevresinde bir değişiklik fark etti. Sesler hafiflemiş, incelmişti sanki. Ve ona karşı bir dikkat, bir teveccüh vardı. Cangıl onun önünde eğiliyor, onu sarmalıyor, onu okşuyordu... Olan biteni anlaması için birkaç saniye geçti. Bambular. Rüzgârda ölgün ölgün sallanan büyük bir bambu. İçgüdüsel olarak yaprakların arasına daldı; sol tarafta, denizi tepeden gören bir kayanın kenarına kadar bir patika uzanıyordu.</span></p>

    <p class="duz" xml:lang="tr"><span class="duz">Yirmi adım bile atmamıştı ki, yaprakların altına gizlenmiş siyah bir çatı gördü. “Arınma Odası”nı bulduğundan emindi. Burası Jacques Reverdi’nin bir zamanlar yaşadığı ve şüphesiz kurbanlarından birinin canını aldığı kulübe olmalıydı.</span></p>
  </div>
</body>
</html>