<html xmlns="http://www.w3.org/1999/xhtml">
<head>
  <title>34.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x34">
    <h1 class="bolum-ismi" id="toc-anchor" xml:lang="tr"><span class="bolum-ismi">34</span></h1>

    <p class="duz" xml:lang="tr"><span class="duz">Alacakaranlıkta, Kuala Lumpur pembe ve maviydi.</span></p>

    <p class="duz" xml:lang="tr"><span class="duz">Akkor haline gelmiş kuleler, korlardan yapılmış mozaikler gibi hafif hafif yanıyor, diğer binalarsa yarısaydam bir yeşillik içinde onların bu yangınını soğukluklarıyla söndürmeye hazırmış izlenimi yaratıyordu.</span></p>

    <p class="duz" xml:lang="tr"><span class="duz">Marc, şoföre polo kulübünün adını fonetik olarak söylemişti. Gözlerini, ufka, Petronas Kuleleri’ne dikmişti; taksi bu kulelere doğru ilerliyordu. Bu mesafeden, kuleler, kocaman antenleri olan iki dev mısır başağını andırıyordu. Bir hipodrom boyunca yol aldılar. Bir rüya âleminden farksızdı. Her şey altın rengi küçük parçalarla, pembe bir sis tabakasıyla örtülüyordu sanki. Ama daha da garip olanı mavimsi gökdelenler ile yemyeşil tepeler arasında herhangi bir tezat göze çarpmamasıydı. Bu saatte, iki binanın da cepheleri akışkan bir sıvı gibi renk değiştiriyordu. Binalar bitkilerin rengini alıyor, ormanlar ise camlarda, gümüşümsü yansımalar yaratıyordu.</span></p>

    <p class="duz" xml:lang="tr"><span class="duz">Taksi bir sıra ağacın kenarında durdu. Marc kendini bir tür korulukta buldu. Ağaç bariyerlerle çevrelenmiş geniş bir hayvan ağılını andırıyordu. Far West stili bir tabelanın üzerinde polo kulübünün adı yazılıydı. Biraz ötede, kütük evler gri bir toz bulutunun içinde karaltı halinde gözüküyor, aralarından da yer yer, oyun alanının yeşil çimleri göze çarpıyordu.</span></p>

    <p class="duz" xml:lang="tr"><span class="duz">Marc çitten içeri girdi. Ayakları kuma gömülüyordu. Etraf at dışkısı ve teri kokuyordu. Ahırların yıkık dökük haline ve pis kokuya rağmen, Marc zenginlerin dünyasına adım attığını anladı. İleride, üzeri kapalı bir manej vardı, Ralph Lauren marka polo kıyafetleri giymiş çocuklar selelerin üzerinde dimdik oturuyordu, toynaklarına şoset geçirilmiş safkan atlar ise, gerçek birer sanatçı locasını andıran ahır bölmelerinde sabırla bekliyordu. Peki gösteri neredeydi?</span></p>

    <p class="duz" xml:lang="tr"><span class="duz">– Sen</span> <span class="italik">Frenchie</span> <span class="duz">misin?</span></p>

    <p class="duz" xml:lang="tr"><span class="duz">Marc geriye dönüp baktı. Zayıf, dar omuzlu, beyaz önlüklü bir adam ahırların birinden çıkıyordu. Uzun ve siyah saçları, Meksikalı haydutlar gibi sarkık bıyıkları vardı. Adam, ellerindeki kanlı kauçuk eldivenleri çıkarırken ona doğru yaklaştı:</span></p>

    <p class="duz" xml:lang="tr"><span class="duz">– Alang. Marc’ın elini sıktı. Selam,</span> <span class="italik">man.</span></p>

    <p class="duz" xml:lang="tr"><span class="duz">Mustafa İbni Alang tıpkı sesi gibiydi. Modern eğilimleri olan, tam bir Malezyalı. Parlak, esmer bir ten, sinsi yüz hatları, gür kaşların altında kızgın bakışlar. Saç kesimi de oldukça ilginçti: önde ortadan ayrılan, enseye doğru ise dalgalanarak dökülen yağlı, uzun saçlar. Alang, “glitter” eğilimli, yetmişli yılların rocker’larına benziyordu. Eldivenlerini, yine kan lekeleriyle kaplı önlüğünün ceplerine tıktı:</span></p>

    <p class="duz" xml:lang="tr"><span class="duz">– Beni tam iş üzerinde yakaladın, dedi yayvan aksanıyla. Polo için, genç atların çenelerini kırıyoruz. Bu iş biraz olsun kadavralarımdan uzaklaşmamı sağlıyor!</span></p>

    <p class="duz" xml:lang="tr"><span class="duz">Gürültülü bir kahkaha attı. Esmer yüzünün ortasında beliren dişleri, ikiye ayrılmış bir hindistancevizinin beyazlığındaydı. Kurnaz, içten pazarlıklı ifadesi yerini samimi, dürüst bir ifadeye bırakıvermişti. Marc, gazeteci kızın söylediklerini hatırladı: “Çok renkli ve gürültücü bir zat.” Evet, tam karşısında duran kişi Kuala Lumpur’un starıydı. Zemin titremeye başladı.</span></p>

    <p class="duz" xml:lang="tr"><span class="duz">– Maç başlıyor. Club-house’da bir biraya ne dersin?</span></p>

    <p class="duz-ilk-paragraf" xml:lang="tr"><span class="duz">Club-house, hurma ağaçlarının altında, uzun ve yüksekçe bir terastı. Tam ortasında, siyah ahşaptan, tropikal bir bar vardı. Güneşten ısınmış biranın keskin kokusu duyuluyordu.</span></p>

    <p class="duz" xml:lang="tr"><span class="duz">Uzakta, polo sahasında, atlılar öfkeyle belli bir yöne doğru koşturuyor, sonra bütün öfkeleri geçmiş de sakinleşmişler gibi geri dönüyorlardı. Marc tribüne doğru yanaştı. Bu mesafeden, atlar yarısı emilmiş küçük karamelleri, oyuncular ise titrek beyaz toz taneciklerini andırıyordu. Tepede, gökyüzü muhteşemdi: açık mor renkli, kırmızı, gümüşî uzun bulutlar, nilüferlerle dolu bir havuzun kenarına oturmuş yorgun prensesler gibi yemyeşil ufka doğru iyice alçalmıştı.</span></p>

    <p class="duz" xml:lang="tr"><span class="duz">Alang iki bardak birayla geri döndü. Marc’a yetmişlik aristokratları, meşin ceketli haylaz çocuklarla oynayan muhallebi çocuklarını, pas rengi deri polo kıyafetleri içinde çok seksi görünen güzel Çinli kızları gösterdi. Ter içinde kalmış kaslı vücutlarıyla bu kızlar, maçla ilgilenmeyen, somurtkan bir suratla önlerindeki pastalarını yiyen, hareketsiz ve yağlı vücutlarına</span> <span class="italik">tudung</span><span class="duz">’larını geçirmiş bazı Malezyalı kadınlarla tam bir tezat oluşturuyordu.</span></p>

    <p class="duz" xml:lang="tr"><span class="duz">Marc saatine baktı; bir saat geçmişti bile. Röportaj konusunda deneyim sahibiydi. Daha ilk bakışta, röportaj yapacağı kişinin profilini çıkarabiliyordu: gereksiz ayrıntılarla sizi bunaltan yola gelmez gevezeler, her kelimeyi ağzından kerpetenle almak zorunda kaldığınız suskunlar ve asıl konuya gelebilmek için saatler harcamanız gereken konu dışı laf şampiyonları. Alang, işte bu son kategoridendi. Görüşmenin bütün gece sürmesi gibi bir tehlike vardı. Sanki Marc’ın bu kaygılarını teyit edercesine sordu:</span></p>

    <p class="duz" xml:lang="tr"><span class="duz">– Akşam yemeği yedin mi?</span></p>

    <p class="duz-ilk-paragraf" xml:lang="tr"><span class="duz">Saat farkından dolayı serseme dönmüş olan Marc, kibar ve tenha, küçük bir Avrupa restoranına gideceklerini umuyordu. Ama Alang, onu şehrin merkezindeki Hard-Rock Café’ye götürdü. Kötü aydınlatılmış, barbekü soslarından yayılan kokuların havada siklonlar halinde dolaştığı gürültülü bir yerdi.</span></p>

    <p class="duz" xml:lang="tr"><span class="duz">Etrafı rock ilahlarının eşyalarıyla dolu bir locaya yerleştiler: Éric Clapton’ın gitarı, Elton John’un gözlükleri, Madonna’nın</span> <span class="italik">spencer</span><span class="duz">’i<a class="footnote-link" href="#footnote-231-1" id="footnote-231-1-backlink">[1]</a>... Marc çevresine şaşkın gözlerle bakıyordu. Kırmızı önlüklü, kalemlerini kulak arkasına yerleştirmiş garsonlar,</span> <span class="italik">taco</span><span class="duz">’larla cheeseburger’larla dolu tepsilerini dengede tutmaya çalışarak masaların arasında koşturuyorlardı. Müşteri profili çok farklıydı: Amerikanvari kıyafetler giymiş, yerlerinde duramayan yeniyetmeler, iyice semirmiş okullu çocuklarına hâkim olmaya çalışan peçeli anneler, bara doğru alaycı bakışlar atan çakırkeyif Batılılar. Gösterinin en can alıcı yeri de burasıydı: kibar davranamayacak kadar yırtık genç kadınlar. Çinli, Taylandlı, Birmanyalı, Hintli kadınlar... Bronz tenli, bakır tenli, porselen tenli kızlar, Asya’nın bütün çizgilerini taşıyan gözler ve kırıta kırıta yürürken muhteşem esnekliklerini gözler önüne seren vücutlar.</span></p>

    <p class="duz" xml:lang="tr"><span class="duz">– Onlar mönüde yok.</span></p>

    <p class="duz" xml:lang="tr"><span class="duz">Marc, Alang’a doğru döndü. Müzik masanın üstündeki çatal bıçakları titretiyordu:</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Kızlar mönüde yok, diyorum, ama yemek sonrası tatlı niyetine onlarla konuşabilirim.</span></p>

    <p class="duz" xml:lang="tr"><span class="duz">Marc kızardığını hissetti. Kafasını elindeki listeye gömdü.</span></p>

    <p class="duz" xml:lang="tr"><span class="duz">– Kaç yaşındasın? diye sordu adlî tabip.</span></p>

    <p class="duz" xml:lang="tr"><span class="duz">– Kırk dört.</span></p>

    <p class="duz" xml:lang="tr"><span class="duz">– Ben, kırk altı. Rock müzik sever misin?</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">Marc söylenenlerin yarısını işitemiyordu. Alang ona doğru yaklaştı. Gözleri muzipçe parlıyordu:</span></p>

    <p class="duz" xml:lang="tr"><span class="duz">– Çalan parçanın ne olduğunu biliyor musun?</span></p>

    <p class="duz" xml:lang="tr"><span class="duz">– “Sweet Home Alabama.”</span> <span class="duz">Lynyrd Skynyrd.</span></p>

    <p class="duz" xml:lang="tr"><span class="duz">– Fena değil. Peki grubun başına ne geldiğini?</span></p>

    <p class="duz" xml:lang="tr"><span class="duz">– Grubun yarısı, 1977’de bir uçak kazasında öldü.</span></p>

    <p class="duz" xml:lang="tr"><span class="duz">– Gördüğüm kadarıyla, karşımda işin erbabı biri var. Rock müzik benim en büyük tutkum. Güneydoğu Asya için, İngilizce bir ansiklopedi hazırlıyorum.</span></p>

    <p class="duz" xml:lang="tr"><span class="duz">Marc tehlikenin yaklaşmakta olduğunu hissediyordu. Alang dirseklerini masaya dayadı. Altın künyesi ile şövalye yüzüğü vardı:</span></p>

    <p class="duz" xml:lang="tr"><span class="duz">– Küçük bir sınava ne dersin?</span></p>

    <p class="duz" xml:lang="tr"><span class="duz">Marc, o anda, adamın saç kesiminin, David Bowie’nin</span> <span class="italik">Diamond Dogs</span> <span class="duz">dönemindeki saç kesimiyle bire bir aynı olduğunu fark etti.</span></p>

    <p class="duz" xml:lang="tr"><span class="duz">– Sonunda ne elde edeceğim? diye sordu.</span></p>

    <p class="duz" xml:lang="tr"><span class="duz">– Eğer sınavı başarıyla tamamlarsan, bana istediğini sorabilirsin.</span></p>

    <p class="duz" xml:lang="tr"><span class="duz">– Reverdi dosyası hakkında?</span></p>

    <p class="duz" xml:lang="tr"><span class="duz">– Bildiğim her şeyi anlatacağım. Sansürsüz.</span></p>

    <p class="duz" xml:lang="tr"><span class="duz">Marc’ın olağanüstü bir müzik kültürü vardı. Eğer piyanosu onu terk etmemiş olsaydı, o da ilk tutkusu müziği asla unutmazdı. Ve klasik müzik uzmanlık alanı olmasına rağmen rock müzik konusunda da derin bir bilgiye sahipti.</span></p>

    <p class="duz" xml:lang="tr"><span class="duz">Birasından bir yudum aldı:</span></p>

    <p class="duz" xml:lang="tr"><span class="duz">– Sorularını bekliyorum.</span></p>

    <p class="duz" xml:lang="tr"><span class="duz">Sorular peş peşe gelmeye başladı. David Bowie’nin gözlerinin farklı renklerde olmasının sebebi? Çocukken bir arkadaşıyla yaptığı kavgada sol gözbebeği zedelenmişti. Sahneden düştükten sonra, bu düşüşü “Tanrı’nın işareti” olarak gören ve rahip olan soul şarkıcısının adı? Al Green. Konser sırasında, bagetlerini aldıktan sonra davulcuyu sahneden atıp yerine geçen ve böylece ünlü bir grubun elemanı olan müzisyenin adı? Who’nun efsanevî davulcusu Keith Moon...</span></p>

    <p class="duz" xml:lang="tr"><span class="duz">İki saat sonra gecenin boğucu havasına çıktılar. Marc sallanıyordu. Tabağındaki yemeğine dokunmamıştı. Peş peşe gelen biralar, Alang’ın soruları, fahişelerin gösterdiği yakınlık, her şey başını döndürmüştü.</span></p>

    <p class="duz" xml:lang="tr"><span class="duz">Kaldırımda, ölgün bakışlı bir Endonezyalı onlara birer kartvizit uzattı. Marc, bunun bir pizzacı reklamı olduğunu sandı, ama kart MÖSYÖ RAYMOND adında birine aitti. Ve üzerinde “İhtiyacınız olan bütün kızlar!” yazıyordu. Telefonla sipariş vermek yeterliydi.</span></p>

    <p class="duz" xml:lang="tr"><span class="duz">– Gel, dedi Alang, elindeki kartı yere atarken. Ben daha iyilerini tanıyorum.</span></p>

    <p class="duz" xml:lang="tr"><span class="duz">Alang’ın arabasına bindiler. İnşa halindeki mahallelerden geçtiler, bomboş araziler boyunca yol aldılar, küçük bir sokağa girdiler, sonra “El Niño” yazan kırmızı bir neonun altında durdular. Çakırkeyif olmasına rağmen, Marc durumun saçmalığını kavrayabiliyordu. Sınavın ikinci raundu bir Meksika barında yapılacaktı. Malezya başkentinin göbeğinde.</span></p>

    <p class="duz" xml:lang="tr"><span class="duz">Marc verdiği sözleri tutuyordu: o alt edilemez biriydi. “Apocalypse now” sloganıyla San Francisco belediye başkanlığına adaylığını koyan, içki ve uyuşturucudan hayatı kaymış şarkıcı kimdi? Jello Biafra, Dead Kennedys’in lideri. Hatalı nota çaldıklarında müzisyenlerini cezalandıran bestecinin adı? James Brown. Çocukken, evine giren hırsızın saldırısına uğrayan ve boğazlanarak ölmekten son anda kurtulan sanatçı? Marilyn Manson.</span></p>

    <p class="duz" xml:lang="tr"><span class="duz">Saat gecenin ikisi olmuştu, birkaç tekiladan sonra, Marc kendisini ilgilendiren asıl konuya girmeye çalıştı. Cevap vermek yerine, Alang, şişelerin yanında uyuklayan Meksikalı kıyafetleri giymiş küçük Filipinli kızlara baktı. Anfilerden Willy deVille’in söylediği “Hey Joe!” şarkısının farklı bir versiyonu yayılıyordu.</span></p>

    <p class="duz" xml:lang="tr"><span class="duz">– Acaba, diye sordu, karısının ne iş yaptığını biliyor musun? Yani Willy’nin karısının?</span></p>

    <p class="duz" xml:lang="tr"><span class="duz">– Büyücü. Vudu büyücüsü, Louisiana’da.</span></p>

    <p class="duz" xml:lang="tr"><span class="duz">Adlî tabip küçük kadehini havaya kaldırdı:</span></p>

    <p class="duz" xml:lang="tr"><span class="duz">–</span> <span class="italik">Man,</span> <span class="duz">senden gerçekten hoşlandım.</span></p>

    <p class="duz" xml:lang="tr"><span class="duz">– Jacques Reverdi’den bahsetsek...</span></p>

    <p class="duz" xml:lang="tr"><span class="duz">– Sabırlı ol. Önümüzde koca bir gece var.</span></p>

    <p class="duz" xml:lang="tr"><span class="duz">Sigara dumanına boğulmuş bir caz kulübündeydiler şimdi de. Salonun dip tarafında bir kontrbasın kulamsı yansımaları görülüyor, bir piyanonun lakesi parlıyordu. Burada da kırmızı elbiseleri içinde birkaç Çinli fahişe vardı. Marc, kendine Alang’ın kim olduğunu sormaya başlamıştı. Neden bütün geceyi ona ayırmıştı? Adamın homoseksüel olmasından şüphe ediyordu...</span></p>

    <p class="duz" xml:lang="tr"><span class="duz">– Peter Hammill’i hatırlıyor musun? diye sordu adlî tabip Marc’ın kulağına.</span></p>

    <p class="duz" xml:lang="tr"><span class="duz">Marc hatırlamıyordu, ama “evet” anlamında başını salladı: Hammill, yetmişli yılların kült grubu, Van Der Graaf Generator’un lideriydi. Çok farklı bir gırtlak yapısına sahip, eşsiz bir besteci-yorumcuydu, ona “sesin Jimi Hendrix’i” adını takmışlardı.</span></p>

    <p class="duz" xml:lang="tr"><span class="duz">– Solo albümlerini biliyor musun? Gruptan ayrıldıktan sonra yaptığı albümleri?</span></p>

    <p class="duz" xml:lang="tr"><span class="duz">Marc cevap vermiyordu. Adam devam etti:</span></p>

    <p class="duz" xml:lang="tr"><span class="duz">– Tüm bu albümler tek bir şeyden bahseder,</span> <span class="italik">man:</span> <span class="duz">ayrılığından, terk edilişinden. Alang, sarhoşluğun verdiği rahatlıkla Marc’ın omzunu sıktı. Sana şunu söylemek istiyorum: terk edilme, insanın kendine olan güvenini yok eder.</span></p>

    <p class="duz" xml:lang="tr"><span class="duz">Marc, nihayet gecesini kâbusa dönüştüren şeyi anlamıştı. Alang terk edilmiş bir erkekti, hâlâ açık olan bu yaranın kabuk bağlamasını istemiyordu.</span></p>

    <p class="duz" xml:lang="tr"><span class="duz">Saat gecenin dördü olmuştu ve şimdi de büyük bir otelin bodrum katındaki bir tekno kulüpteydiler; Alang en nihayet Marc’ın beklediği soruyu sordu:</span></p>

    <p class="duz" xml:lang="tr"><span class="duz">– Tam olarak ne öğrenmek istiyorsun?</span></p>

    <p class="duz" xml:lang="tr"><span class="duz">Marc, onu yavaş yavaş ve büyük bir incelikle Pernille Mosensen’in temizlenmiş bedeninin fotoğraflarına götürecek bir dizi soru hatırlamıştı. Ama, geçirdiği bunca gereksiz saatten ve damarlarında akan alkolden sonra, doğrudan konuya girdi:</span></p>

    <p class="duz" xml:lang="tr"><span class="duz">– Kurbanın cesedini görmek istiyorum.</span></p>

    <p class="duz" xml:lang="tr"><span class="duz">– Çok uzun süre önce Danimarka’da toprağa verildi.</span></p>

    <p class="duz" xml:lang="tr"><span class="duz">– Ben fotoğraflardan söz ediyorum. Ceset fotoğraflarından. Yıkanmış, temizlenmiş.</span></p>

    <p class="duz" xml:lang="tr"><span class="duz">Flaş-spotlarla arada bir aydınlanan karanlığın içinde Alang Marc’a doğru sokuldu:</span></p>

    <p class="duz" xml:lang="tr"><span class="duz">– Bu tüyoyu sana kim verdi?</span></p>

    <p class="duz" xml:lang="tr"><span class="duz">Bir anda, Marc ayıldığını hissetti. Buz gibi bir sonda vücudunu delip geçmişti sanki. Çok önemli bir buluş oradaydı, elinin ulaşabileceği bir yerde.</span></p>

    <p class="duz" xml:lang="tr"><span class="duz">– Kimse, diye yalan söyledi. Bu sadece... dosyamı tamamlamam için.</span></p>

    <p class="duz" xml:lang="tr"><span class="duz">Alang ayağa kalktı, Marc’ın sırtına vurdu:</span></p>

    <p class="duz-son-paragraf-2" xml:lang="tr"><span class="duz">– Öyleyse, yolculuğun seni hayal kırıklığına uğratmayacak!</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Beli iyice oturan, kısa, kadın ceketi. (ç.n.)</span></p>
    </div>
  </div>
</body>
</html>