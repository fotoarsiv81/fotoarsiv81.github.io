<html xmlns="http://www.w3.org/1999/xhtml">
<head>
  <title>77.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x77">
    <h1 class="bolum-ismi" id="toc-anchor" xml:lang="tr"><span class="bolum-ismi">77</span></h1>

    <p class="duz" xml:lang="tr"><span class="duz">Büyük bir dikkatle merdivene yöneldi ve yürüyerek bir kat aşağı indi. On birinci kattan asansörü çağırdı. Kabine girince olduğu yere yığıldı. Sırtını kabin duvarına dayayarak yere çömeldi ve hıçkırarak ağlamaya başladı. Kurtulma umudu kalmamıştı ve bunu biliyordu, bir ölüydü artık. Onu bekleyen acıları hayal bile etmek istemiyordu.</span></p>

    <p class="duz" xml:lang="tr"><span class="duz">Beşinci katta asansörün kapısı açıldı. Marc aceleyle doğruldu. İki yeniyetme Çinli sırıtarak kabine girdi. Marc nefesini ve hıçkırıklarını tutarak kabinin duvarına yapıştı. Çocuklar ona hiç bakmadan zemin katta inip gittiler. Kapılar yeniden kapandı. Asansör hâlâ aşağı iniyordu. Kule o kadar devasaydı ki ikinci bir zemin kat daha vardı...</span></p>

    <p class="duz" xml:lang="tr"><span class="duz">Kapılar yeniden açıldığında bahçede kurulmuş bir alışveriş merkezi karşısına çıktı. Birkaç adım attı ve gözleri fal taşı gibi açıldı. Kendini bir anda Hongkong’taymış veya Pekin’deymiş gibi hissetti. Herkes Çinliydi. Herkes Çince konuşuyordu. Kırmızı, mavi veya sarı ışık saçan neonlar Çince’ydi. Sarmısaklı ve soyalı yemeklerin kokuları duyuluyordu.</span></p>

    <p class="duz" xml:lang="tr"><span class="duz">Marc sendeliyordu. Bir adam ona çarptı. İster istemez DVD ve CD satan bir mağazanın vitrinine yapıştı. Hoparlörlerden romantik bir müzik yayılıyordu. Ellerini göğsünde kavuşturmuş, donup kalmıştı.</span></p>

    <p class="duz" xml:lang="tr"><span class="duz">Zorlukla yürümeye başladı, müziğin tiz ve çiğ sesi sanki onu takip ediyordu. Gözleri onu önüne çıkan engellere çarpmaktan kurtarıyor, ama karşılaştığı yüzleri ve cisimleri algılayamıyordu. Bir uyurgezer gibi ilerliyordu, hiçbir ayrıntı onu daldığı düşüncelerden koparamıyor, hiçbir tepki veremiyordu.</span></p>

    <p class="duz" xml:lang="tr"><span class="duz">Birden artık yürümediğini fark etti. Tam önündeki vitrinde büyük bir gururla aynı kitabın dört nüshası duruyordu. Kapağında, siyah zemin üzerine kırmızı harflerle</span> <span class="italik">SİYAH KAN</span> <span class="duz">yazılıydı. Zaman ve yer farklı olsaydı, Marc bu görüntüden mutlu olur ve heyecanlanırdı.</span></p>

    <p class="duz" xml:lang="tr"><span class="duz">Ama şimdi ne mutlu ne de heyecanlıydı.</span></p>

    <p class="duz" xml:lang="tr"><span class="duz">Sadece korkmuştu.</span></p>

    <p class="duz" xml:lang="tr"><span class="duz">Jacques Reverdi de, Alain’in evinden ayrılırken bu alışveriş merkezinden geçmiş miydi? Bu kitabı görmüş müydü? Her şeyi anlaması ne kadar sürmüştü acaba? Posta memurunun ismini söylediğinden Marc’ın şüphesi yoktu. Roman sayesinde de Reverdi soyadını öğrenmişti.</span></p>

    <p class="duz" xml:lang="tr"><span class="duz">Marc kemerlerin altında ilerledi. İki adım atmamıştı ki, yeni bir şok yaşadı. Karaciğerine aparkat almıştı. Bir parfümerinin vitrininde, Hatica’nın yüzü ona bakıyordu.</span></p>

    <p class="duz" xml:lang="tr"><span class="duz">Sallanarak yaklaştı. Bir ayak üzerine yerleştirilmiş karton bir afişti. Marc’ın yolu bir parfümeriye hiç düşmemişti; demek</span> <span class="italik">Élégie</span><span class="duz">’nin reklam kampanyası şimdi de satış noktalarında devam ediyordu.</span></p>

    <p class="duz" xml:lang="tr"><span class="duz">Kitabının kapağı ile Hatica’nın karton afişleri arasında sıkışıp kalmıştı, koşarak kaçmak istedi. Kendini, kurduğu kapanın demir kıskacına bir bacağını kaptırmış avcı gibi hissediyordu.</span></p>

    <p class="duz" xml:lang="tr"><span class="duz">Birden arkasına döndü; vitrinde kafası dazlak bir adamın yansımasını gördüğünü sanmıştı. Reverdi olabilirdi. Hayır; kimse yoktu. En azından Avrupalı biri.</span></p>

    <p class="duz" xml:lang="tr"><span class="duz">O anda, aklı başına geldi.</span></p>

    <p class="duz" xml:lang="tr"><span class="duz">Dudaklarından tek kelime çıktı:</span></p>

    <p class="duz" xml:lang="tr"><span class="duz">– Hatica.</span></p>
  </div>
</body>
</html>