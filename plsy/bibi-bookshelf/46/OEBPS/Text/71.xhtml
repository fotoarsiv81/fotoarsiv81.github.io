<html xmlns="http://www.w3.org/1999/xhtml">
<head>
  <title>71.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x71">
    <h1 class="bolum-ismi" id="toc-anchor" xml:lang="tr"><span class="bolum-ismi">71</span></h1>

    <p class="duz" xml:lang="tr"><span class="duz">– Selam Élisabeth!</span></p>

    <p class="duz" xml:lang="tr"><span class="duz">Marc arkasına döndü, afallamıştı. İsmi duyunca, ensesine bir cop darbesi yemiş gibi olmuştu. Saint-Georges Meydanı’nda yürüyordu ve bir el omzuna dokunmuştu. Karşısına dikilen adamı tanımak için çaba gösterdi, gözkapaklarının altında kıvılcımlar dans ediyordu.</span></p>

    <p class="duz" xml:lang="tr"><span class="duz">Alain.</span></p>

    <p class="duz" xml:lang="tr"><span class="duz">Posta memuru.</span></p>

    <p class="duz" xml:lang="tr"><span class="duz">– Kız nasıl? diye sordu gülerek.</span></p>

    <p class="duz" xml:lang="tr"><span class="duz">Marc, bir zamanlar kaderini elinde tutan bu adamı unutmuştu. Her şey sanki bir asır önce olup bitmişti. Kaldırımda karşılıklı duruyorlardı, Alain bankonun ardında otururken göründüğünden çok daha ufak tefekti. Mat bir ten, atkuyruğu saçlar; minyatür bir Yerli.</span></p>

    <p class="duz" xml:lang="tr"><span class="duz">Marc, gayri ihtiyarî perçemini arkaya attı ve söyleyecek bir şeyler aradı; aklına bir şey gelmiyordu. Posta memuru gerçek Élisabeth’i mi yoksa onun uzun süredir ortalarda görünmeme nedenini mi soruyordu, anlamamıştı.</span></p>

    <p class="duz" xml:lang="tr"><span class="duz">Kem küm etti:</span></p>

    <p class="duz" xml:lang="tr"><span class="duz">– Ee... her şey yolunda, şimdilik.</span></p>

    <p class="duz" xml:lang="tr"><span class="duz">Alain ona göz kırptı:</span></p>

    <p class="duz" xml:lang="tr"><span class="duz">– Gelip mektuplarını alması gerekiyor.</span></p>

    <p class="duz" xml:lang="tr"><span class="duz">– Mektup mu geldi?</span></p>

    <p class="duz" xml:lang="tr"><span class="duz">Vietnamlı yeniden güldü:</span></p>

    <p class="duz" xml:lang="tr"><span class="duz">– Yirmi sekiz tane!</span></p>

    <p class="duz" xml:lang="tr"><span class="duz">Otuz dakika sonra, Marc eli kolu mektup dolu bir halde postaneden çıkıyordu. Postrestant sözleşmesi biteli uzun bir süre olmuştu, ama Alain mektupları ona seve seve vermişti.</span></p>

    <p class="duz" xml:lang="tr"><span class="duz">Zarfların üstünü okumak için durdu. Hepsi aynı başlığı taşıyordu, Arap harfleriyle yazılmış bir simge. Kuşkusuz Reverdi, Jimmy’nin ölümünden sonra mektuplarını gizlice yollamak için bir Müslüman derneğinden yararlanmıştı. Jacques’ın İslamcılarla çok sıkı fıkı olduğunu yazan makaleleri şimdi daha iyi anlıyordu.</span></p>

    <p class="duz" xml:lang="tr"><span class="duz">Marc pulların üzerindeki tarihlere baktı. Yaklaşık üç aydan bu yana âşık katil her üç günde bir mektup yazmıştı. Hepsi tarihlerine göre sıralanmıştı. İçlerinden birkaçını hemen orada, kaldırımda açmaktan çekinmedi.</span></p>

    <p class="duz" xml:lang="tr"><span class="duz">İlk mektupla başladı, 12 haziran tarihliydi:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Aşkım,</span></p>

    <p class="alinti-son-paragraf" xml:lang="tr"><span class="dar-paragraf-duz">On günden beri senden hiç e-posta almadım. Önce kaygılanmıştım. Başına, son gittiğin adada bir kaza geldiğini düşündüm. Ama hayır; öyle olsaydı duyardım. Şüphesiz teknik bir arıza oldu. Şu ya da bu sebeple, mesajların benim adresime ulaşmıyor. Sen, benimkileri alıyor musun, bilmiyorum. İşi garantiye almak için, yeniden Paris’teki adresine yazıyorum.</span></p>

    <p class="duz" xml:lang="tr"><span class="duz">Marc mektubu zarfına koydu. Bir sonraki mektubu açtı. 15 haziran. Gözleri rasgele şu satırlara takıldı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">... Yavaş yavaş sessizliğinin sebebini anlıyorum... Phuket’te neler oldu? Beni habersiz bırakma sebebin ne?..</span></p>

    <p class="duz-ilk-paragraf" xml:lang="tr"><span class="duz">Üçüncü mektup. 19 haziran. Üslubunda köklü bir değişiklik vardı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">... Bunun bir arıza olmadığını, e-posta adresini isteyerek kapattığını biliyorum...</span></p>

    <p class="duz-ilk-paragraf" xml:lang="tr"><span class="duz">Marc birkaç paragraf atladı ve okumaya devam etti:</span></p>

    <p class="alinti-ilk-paragraf" xml:lang="tr"><span class="dar-paragraf-duz">... Bu bir oyun mu? Eğer oyunsa, böyle bir çılgınlık yapacağını sanmazdım. Artık benim kim olduğumu biliyorsun. Kuralları benim koyduğumu biliyorsun...</span></p>

    <p class="duz-ilk-paragraf" xml:lang="tr"><span class="duz">Mektubun sonunda katil yumuşuyordu:</span></p>

    <p class="alinti-ilk-paragraf" xml:lang="tr"><span class="dar-paragraf-duz">... Seni artık okuyamamak büyük bir acı, ama başlarda olduğu gibi sana elle yazmak hâlâ bir mutluluk...</span></p>

    <p class="duz-ilk-paragraf" xml:lang="tr"><span class="duz">Marc mektubu buruşturdu. Ardından temmuzun başında yazılmış bir zarfı açtı. Yazı biraz bozuktu.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Élisabeth,</span></p>

    <p class="alinti-son-paragraf" xml:lang="tr"><span class="dar-paragraf-duz">Bu sessizliğin, hiç düşünmek istemediğim bir şeyi aklıma getiriyor. Telaffuz etmek istemediğim üç heceyi. Çünkü, çok iyi biliyorsun, bu üç hece geri dönüşü olmayan sonuçlar doğurabilir. Sen benim seçilmişimsin. Seni ben seçtim. Sana bir şans daha veriyorum...</span></p>

    <p class="duz" xml:lang="tr"><span class="duz">Marc, mektubun son satırlarına kadar hızla geçti:</span></p>

    <p class="alinti-ilk-paragraf" xml:lang="tr"><span class="dar-paragraf-duz">... Hâlâ e-posta adresime yazabilirsin. Çok geç olmadan hemen yaz. Ne sen ne de ben bunu isteriz.</span></p>

    <p class="duz-ilk-paragraf" xml:lang="tr"><span class="duz">Diğer mektupları okumak istemedi. Tepeden tırnağa titriyordu. Çevresine bakındı: gelip geçenler, arabalar, mağazalar... Her şeyi, bir akvaryumun içindeymişler gibi bulanık görüyordu. O bu sıradan dünyaya ait değildi. Artık, onu bu dünyadan ayrı tutan, onu ölüme yaklaştıran kırmızı bir damga taşıyordu.</span></p>

    <p class="duz" xml:lang="tr"><span class="duz">Bir duvara yaslandı ve aklının sesini dinledi.</span></p>

    <p class="duz" xml:lang="tr"><span class="duz">Olanlar tahmin etmediği şeyler miydi? Bu öfkenin olacağını en az bin kere düşünmemiş miydi? Tam olarak neden korkuyordu? İşte bir kez daha, Reverdi’nin doğaüstü güçleri olduğunu düşünüyordu. Halbuki, demir parmaklıklar ardında bir hiçti. Üstelik Marc Dupeyrat’nın varlığından bile habersizdi.</span></p>

    <p class="duz" xml:lang="tr"><span class="duz">Birkaç hafta içinde, düşman yargılanmış ve asılmış olacaktı.</span></p>

    <p class="duz" xml:lang="tr"><span class="duz">Böylece de dosya kapanacaktı.</span></p>

    <p class="duz" xml:lang="tr"><span class="duz">Bu düşünceler bile onu rahatlatmadı. Mektupları sıkı sıkı göğsüne bastırıyordu. Onlardan kurtulmalıydı. Mektupları yakmalıydı. Bir felaketi önlemeliydi.</span></p>
  </div>
</body>
</html>