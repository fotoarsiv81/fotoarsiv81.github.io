<html xmlns="http://www.w3.org/1999/xhtml">
<head>
  <title>9.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x9">
    <h1 class="bolum-ismi" id="toc-anchor" xml:lang="tr"><span class="bolum-ismi">9</span></h1>

    <p class="duz" xml:lang="tr"><span class="duz">Görüşme odasına girer girmez, koruyucu meleğinin karşısında olduğunu anladı.</span></p>

    <p class="duz" xml:lang="tr"><span class="duz">Otuzlu yaşlarda, pahalı bir takım giymiş bir Çinliydi. Kısa boylu, oldukça kilolu, tropik iklimin etkisiyle sürekli terleyen, vücudu ince ve parlak bir ter tabakasıyla kaplı bir Çinli. Sağ elinde, kırmızı renkli deri bir evrak çantası vardı. Sol koltukaltına ise bir karton sigara, çikolata ve çeşitli dergiler sıkıştırmıştı. Evet hiç şüphe yoktu: koruyucu meleği oydu.</span></p>

    <p class="duz" xml:lang="tr"><span class="duz">Gardiyan onu odanın ortasına doğru itekledi. Bir önlem olarak el ve ayak bileklerinden zincirlenmişti. Kendisinin bile inanmadığı bir kanlı katil rolü oynaması isteniyordu. Zincirler, gardiyanın pompalı tüfeği, küçük ağır adımlar: tüm bu detaylar ona sahte, düzmece geliyordu; gösterişten başka bir şey değildi. Eğer Reverdi aniden gerçek rolünü oynamaya karar verseydi –gardiyanı zincirleriyle boğmak gibi– adam silahına davranamadan tahtalı köyü boylardı.</span></p>

    <p class="duz" xml:lang="tr"><span class="duz">Görüşme odası, tavanında vantilatörler bulunan dar ve uzunca bir salondu. İki tarafında koltuklar olan birkaç masa vardı. Tavan pencerelerinden içeri güneş giriyordu. Güneş ışınları salonun köşelerinde lazer ışıkları gibi kırılıyordu.</span></p>

    <p class="duz" xml:lang="tr"><span class="duz">Çinli, elindekileri masaya bıraktı ve coşkuyla ona doğru ilerledi:</span></p>

    <p class="duz" xml:lang="tr"><span class="duz">– Adım Wong-Fat, dedi İngilizce olarak, elini, Jacques’ın zincirlenmiş eline uzatmakta tereddüt ediyordu. Sizin avukatınızım. Bana Jimmy diyebilirsiniz. Tercih ederim. Bu benim İngilizce önadım.</span></p>

    <p class="duz" xml:lang="tr"><span class="duz">– Ben avukat talebinde bulunmadım.</span></p>

    <p class="duz" xml:lang="tr"><span class="duz">Avukat, yapacak bir şey yok anlamında kollarını iki yana açtı.</span></p>

    <p class="duz" xml:lang="tr"><span class="duz">– Resen atama.</span></p>

    <p class="duz" xml:lang="tr"><span class="duz">Reverdi bir anda kendini bitkin hissetti. Sergilenecek komediyi düşündükçe –sorgulamalar, yüzleştirmeler, olayın nasıl olduğunu canlandırma, sonra beyaz perukalarını takmış Malezyalı yargıçların başrolde olduğu yargılama süreci– Papan’da linçten kurtulmuş olmasına neredeyse üzülüyordu.</span></p>

    <p class="duz" xml:lang="tr"><span class="duz">Wong-Fat gardiyana masayı işaret etti. Adam Reverdi’yi zor kullanarak oturttu, el ve ayak bileklerindeki zincirleri yerdeki demir bir halkaya geçirdi. Bu esnada Çinli de, evrak çantasını, çikolataları ve sigara kartonunu kenara çekerek masanın diğer tarafına yerleşiyordu.</span></p>

    <p class="duz" xml:lang="tr"><span class="duz">Reverdi muhatabını büyük bir dikkatle gözlemliyordu: Amerikan pankekleri ve yağda kızartılmış erişteyle semirmiş bir muhallebi çocuğu, diye düşündü. Ceketinin altında, onu sımsıkı saran Ralph Lauren marka gömleğiyle bir sosisi andırıyordu. Buram buram parfüm kokuyordu, şişenin yarısını üzerine boca etmiş olmalıydı. Sarı teniyle, kokulu mumdan yapılmış küçük heykellere benziyordu. Jacques gülümsedi: avukatı bir Noel mumundan farksızdı.</span></p>

    <p class="duz" xml:lang="tr"><span class="duz">Gardiyan kapıya doğru geriledi, tüfeği elindeydi. Wong-Fat getirdiklerini Reverdi’ye doğru itmek için uygun anı kolladı:</span></p>

    <p class="duz" xml:lang="tr"><span class="duz">– Birkaç hediye.</span></p>

    <p class="duz" xml:lang="tr"><span class="duz">Reverdi bir şey söylemedi. Önündekilere bakmadı bile. Çinli, yüzündeki gevrek gülümsemeyi eksiltmeden ekledi:</span></p>

    <p class="duz" xml:lang="tr"><span class="duz">– Umarım hücreniz hoşunuza gitmiştir. Bu aptallar sizi yüksek güvenlikli bölüme koymak istiyorlardı.</span></p>

    <p class="duz" xml:lang="tr"><span class="duz">Reverdi herhangi bir tepki vermedi. Wong-Fat, oturumun açıldığını belirtir gibi, neşeyle ellerini şaklattı. Özenle çantasını önüne çekti, aşınmış deri kapağını okşadı. Sonunda iki başparmağıyla altın renkli tokalarını açtı.</span></p>

    <p class="duz" xml:lang="tr"><span class="duz">Gerçekleştirdiği bu küçük seremoniden, Jacques, Çinlinin bu evrak çantasına karşı farklı duygular beslediğini anladı; bütün eğitimi boyunca yanından ayırmadığı bir eşya olmalıydı. Kuala Lumpur’daki özel okullar. İngiltere’de fakülte. “KL”ye dönüş, burada babasının ona zengin ve uluslararası müşteriler bulması. Peki ama bu davaya neden resen atanmıştı?</span></p>

    <p class="duz" xml:lang="tr"><span class="duz">– Sizinle açık konuşacağım, dedi ağzından tükürük saçarak. Davanızın durumu pek parlak değil. Hem de hiç. Mersing polisinin tutanağı burada, yanımda. Sizi cinayet mahallinde suçüstü yakalamışlar. Ayrıca otopsi raporunun bir kopyası da ilişikte; Malezya’nın en iyi patologları tarafından hazırlanmış bir belge. Cesette tam yirmi yedi bıçak darbesi saptamışlar.</span></p>

    <p class="duz" xml:lang="tr"><span class="duz">Jacques hâlâ sessizliğini koruyordu. Oturduğundan beri kıpırdamamıştı bile.</span></p>

    <p class="duz" xml:lang="tr"><span class="duz">– Bütün yaraların ayrıntılı bir dökümünü çıkarmışlar ve bu yaraları bir “vahşet”, “patolojik bir gözü dönmüşlük”le açıklıyorlar...</span></p>

    <p class="duz" xml:lang="tr"><span class="duz">Avukat sustu, müvekkilinin tepkisini bekliyordu. Ama beklediği olmadı. Evrak çantasından bir tomar kâğıt daha çıkardı:</span></p>

    <p class="duz" xml:lang="tr"><span class="duz">– Petaling Jaya’daki Government Chemistery Department’tan analiz sonuçlarını da aldım. Sonuçlar çok can sıkıcı. Bıçağın üzerinde parmak izleriniz var. Ayaklarınızın altına ve vücudunuza bulaşmış olan kan da kurbana ait...</span></p>

    <p class="duz" xml:lang="tr"><span class="duz">Başka raporlar da vardı:</span></p>

    <p class="duz" xml:lang="tr"><span class="duz">– Papanlı balıkçıları da unutmamak gerekiyor. Ama onların tanıklığını şiddetle reddedeceğim, zaten adamlar da linç girişiminde bulunmaktan içerdeler. Tombul elini belgelerin üzerine koydu. Anlayacağınız, dava dosyası oldukça ağır, Jacques. Size Jacques diyebilirim, değil mi?</span></p>

    <p class="duz" xml:lang="tr"><span class="duz">Yine bir cevap alamadı, bir kez daha tekrar etti, artık gülümsemiyordu:</span></p>

    <p class="duz" xml:lang="tr"><span class="duz">– Suçlamalar çok ağır... Bu açıdan bakıldığında, sizi temize çıkarmanın, hiçbir yolu yok.</span></p>

    <p class="duz" xml:lang="tr"><span class="duz">Reverdi adamın ses tonunda bir hukukçunun ukalalığını, kışkırtıcılığını hissetti. Bu genç tipi, savunmayı düşündüğü bu cinayet davası ne ürkütüyor ne de yılgınlığa düşürüyordu. Dava, tam tersine, onu cezbetmişti. Jacques’ın burnu iyi koku alırdı: Wong-Fat “canavar”a yaklaşmak için davayı alma konusunda gönüllü olmuştu.</span></p>

    <p class="duz" xml:lang="tr"><span class="duz">– Tek çıkış yolu var: ruhsal dengenin bozuk olduğunu ileri sürerek bir savunma yapmak. Ölüm cezasından kurtulmanın tek çaresi bu. Ömür boyu akıl hastanesinde kalacaksınız. Ama iyileşme belirtileri gösterirseniz, uzmanların vereceği rapor doğrultusunda bir on yıl kadar sonra özgürlüğünüze kavuşursunuz.</span></p>

    <p class="duz" xml:lang="tr"><span class="duz">Reverdi hâlâ susuyordu. Çinli öksürdü, sonra:</span></p>

    <p class="duz" xml:lang="tr"><span class="duz">– Bu durumda, Papan’da geçirdiğiniz küçük kriz bizim için bir artı. Ayrıca İpoh’ta geçirdiğiniz günler de. Ama enstitüde kalmamış olmanız kötü. Yumruğunu sıktı. Sizi oradan çıkartan sersemi bir elime geçirsem, ben...</span></p>

    <p class="duz" xml:lang="tr"><span class="duz">– O sersem benim.</span></p>

    <p class="duz" xml:lang="tr"><span class="duz">Jimmy duyduğu sesle irkildi.</span></p>

    <p class="duz" xml:lang="tr"><span class="duz">– Kanara’ya nakledilmeyi talep ettim.</span></p>

    <p class="duz" xml:lang="tr"><span class="duz">– Anlamıyorum... Bu çok can sıkıcı... Savunma için...</span></p>

    <p class="duz" xml:lang="tr"><span class="duz">– Deliliği bahane ederek savunma yapmayacağım. Ben deli değilim.</span></p>

    <p class="duz" xml:lang="tr"><span class="duz">Wong-Fat, masanın üzerine kapanarak kahkahalarla güldü. Bir anda hırpani kılıklı kötü bir öğrenciye benzemişti.</span></p>

    <p class="duz" xml:lang="tr"><span class="duz">– Ama asılmaktan kurtulmanın tek yolu bu!</span></p>

    <p class="duz" xml:lang="tr"><span class="duz">– Dinle, diye kestirip attı Reverdi. Henüz zincirinin bir halkası bile oynamamıştı. Asla İpoh’a dönmeyeceğim. Tedavi olmaya ihtiyacım yok.</span></p>

    <p class="duz" xml:lang="tr"><span class="duz">Çinli kaşlarını çattı.</span></p>

    <p class="duz" xml:lang="tr"><span class="duz">– Ne yapmak istiyorsunuz? Suçlu olduğunuzu mu söyleyeceksiniz?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Her şeye karşın, masum olduğunuzu haykırmayacak mısınız?</span></p>

    <p class="duz" xml:lang="tr"><span class="duz">– Savunma yapmayacağım. Hiçbir şey söylemeyeceğim. Malezya adaletinin işini yapmasını bekleyeceğim. Bu da beni ilgilendirmiyor. Zaten hiçbir soruyu cevaplamayacağım.</span></p>

    <p class="duz" xml:lang="tr"><span class="duz">Jimmy, eski çantasının üzerine parmaklarıyla trampet çalar gibi vurdu; bunu beklemiyordu. Âdemelması bir bilye gibi indi çıktı. Reverdi’ye baktı, sonra bir kez daha deneme riskini göze aldı:</span></p>

    <p class="duz" xml:lang="tr"><span class="duz">– Şimdilik, bir şeyin sözünü vermeniz gerekiyor. Ses tonu bir sır verir gibiydi. Kimsenin size yaklaşmasına müsaade etmeyin. Özellikle de Fransız Elçiliği’nden kişilerin! Size bir danışman vermek isteyeceklerdir. Dosyaya burnunu sokacak bir Fransız avukat, bu davanın gidişatı üzerinde olumsuz bir etki yapar. Malezyalı yargıçlar çok alıngandır.</span></p>

    <p class="duz" xml:lang="tr"><span class="duz">Jacques susuyordu, ama bu suskunluk kabul etme anlamına gelebilirdi.</span></p>

    <p class="duz" xml:lang="tr"><span class="duz">– Ve elbette, diye devam etti avukat. Gazetecilerle de görüşmek yok. Ne bir beyanat ne de röportaj. Mazlumu oynamak gerekiyor. Anlıyor musunuz?</span></p>

    <p class="duz" xml:lang="tr"><span class="duz">– Sana biraz önce söyledim. Konuşmayacağım. Ne yargıçla. Ne gazetecilerle. Ne de seninle.</span></p>

    <p class="duz" xml:lang="tr"><span class="duz">Wong-Fat gerilmişti. Reverdi ses tonunu değiştirdi:</span></p>

    <p class="duz" xml:lang="tr"><span class="duz">– Ama hiç olmazsa sen, sen bana bir şeyler söyleyebilirsin.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Sırlarımı öğrenmek istiyorsan, önce kendi sırlarını bana anlatmalısın.</span></p>

    <p class="duz" xml:lang="tr"><span class="duz">– Ne demek istediğinizi...</span></p>

    <p class="duz" xml:lang="tr"><span class="duz">– Şişşt, diye fısıldadı Reverdi, işaretparmağını dudaklarına yapıştırarak. İlk kez zincirleri şıngırdamıştı.</span></p>

    <p class="duz" xml:lang="tr"><span class="duz">Çinli yine kahkaha attı. Ama bu kez daha güçlü ve abartılıydı: rahatsızlığının bir göstergesiydi.</span></p>

    <p class="duz" xml:lang="tr"><span class="duz">– Malezya’da mı doğdun?</span></p>

    <p class="duz" xml:lang="tr"><span class="duz">Jimmy başıyla onayladı.</span></p>

    <p class="duz" xml:lang="tr"><span class="duz">– Hangi eyalette?</span></p>

    <p class="duz" xml:lang="tr"><span class="duz">– Perak. Cameron Highlands.</span></p>

    <p class="duz" xml:lang="tr"><span class="duz">Reverdi, Cameron Highlands’te yaşayan bir Wong-Fat tanıyordu. Bir rastlantı olmalıydı...</span></p>

    <p class="duz" xml:lang="tr"><span class="duz">– Orada, baban ne iş yapıyor?</span></p>

    <p class="duz" xml:lang="tr"><span class="duz">– Bir yetiştirme çiftliği var.</span></p>

    <p class="duz" xml:lang="tr"><span class="duz">– Kelebek mi?</span></p>

    <p class="duz" xml:lang="tr"><span class="duz">– Evet. Siz... Siz bunu nereden biliyorsunuz?</span></p>

    <p class="duz" xml:lang="tr"><span class="duz">Reverdi gülümsedi:</span></p>

    <p class="duz" xml:lang="tr"><span class="duz">– Babanı tanıyorum. Bir dönem ondan mal satın alırdım.</span></p>

    <p class="duz" xml:lang="tr"><span class="duz">Çinli iyice şaşırmıştı:</span></p>

    <p class="duz" xml:lang="tr"><span class="duz">– Ne... ne malı?</span></p>

    <p class="duz" xml:lang="tr"><span class="duz">– Soruları ben soruyorum. Orada, ormanda mı büyüdün?</span></p>

    <p class="duz" xml:lang="tr"><span class="duz">– On beş yaşına kadar, diye cevapladı Jimmy, istemeye istemeye. Sonra İngiltere’ye okumaya gittim.</span></p>

    <p class="duz" xml:lang="tr"><span class="duz">– Ülkeye ne zaman döndün?</span></p>

    <p class="duz" xml:lang="tr"><span class="duz">– Yirmi yaşında. KL’de hukuk eğitimimi bitirmek için.</span></p>

    <p class="duz" xml:lang="tr"><span class="duz">– Sonra?</span></p>

    <p class="duz" xml:lang="tr"><span class="duz">– Evime, Cameron Highlands’e döndüm.</span></p>

    <p class="duz" xml:lang="tr"><span class="duz">Kuş uçmaz kervan geçmez bu yere dönüş biraz anlamsızdı. Cameron Highlands yüksek rakımlı bir bölgeydi, tuzu kuru Kuala Lumpur sosyetesi tarafından çok revaçtaydı, ama sadece hafta sonlarını geçirmek için. Jacques, avukatın ormanlık bir bölgede inzivaya çekilmiş olmasına anlam veremiyordu.</span></p>

    <p class="duz" xml:lang="tr"><span class="duz">– Orası benim doğduğum topraklar, diye ekledi Jimmy, sanki Jacques’ın ne düşündüğünü anlamıştı.</span></p>

    <p class="duz" xml:lang="tr"><span class="duz">Reverdi’nin aklına başka bir fikir geldi. Bu azgelişmiş, şişko yeniyetme gözünde gitgide netleşiyordu.</span></p>

    <p class="duz" xml:lang="tr"><span class="duz">– Bölgede hiç dolaşmaya çıktın mı?</span></p>

    <p class="duz" xml:lang="tr"><span class="duz">– Bölgede mi?</span></p>

    <p class="duz" xml:lang="tr"><span class="duz">– Cameron Highlands’in çevresinde, hiç dolaştın mı?</span></p>

    <p class="duz" xml:lang="tr"><span class="duz">– Hem evet hem hayır. Hafta sonları...</span></p>

    <p class="duz" xml:lang="tr"><span class="duz">Jacques tuhaf bir koku aldı. Keskin bir asit kokusu, Çinlinin parfümünden yayılan. Korkunun kokusu. Üsteledi:</span></p>

    <p class="duz" xml:lang="tr"><span class="duz">– Nereye gidiyorsun?</span></p>

    <p class="duz" xml:lang="tr"><span class="duz">– Kuzeye.</span></p>

    <p class="duz" xml:lang="tr"><span class="duz">– Tayland sınırına mı?</span></p>

    <p class="duz" xml:lang="tr"><span class="duz">Jimmy koltuğunda kıvranıp duruyordu. Koku iyice belirginleşmişti. Korku ve kaygı molekülleri havada uçuşuyordu. Reverdi son darbeyi indirdi:</span></p>

    <p class="duz" xml:lang="tr"><span class="duz">– Neden orası?</span></p>

    <p class="duz" xml:lang="tr"><span class="duz">– Kelebek... kelebek avlamak için.</span></p>

    <p class="duz" xml:lang="tr"><span class="duz">– Ne tür kelebek?</span></p>

    <p class="duz" xml:lang="tr"><span class="duz">Jimmy cevap vermedi. Reverdi sormaya devam ediyordu:</span></p>

    <p class="duz" xml:lang="tr"><span class="duz">– Sakın bu kelebekler, sıcak ve tatlı amcıklar olmasın?</span></p>

    <p class="duz" xml:lang="tr"><span class="duz">– Nasıl? Ben... ben ne demek istediğinizi anlamıyorum... Bu çok saçma.</span></p>

    <p class="duz" xml:lang="tr"><span class="duz">Çinli evrak çantasını kapattı, titriyordu. Jacques, avukatın tombul ellerine dikkatle baktı ve düşündü: bu şişko herif, çok gençken, babasının kelebeklerle, bokböcekleriyle, akreplerle dolu depolarında, böcek yuvalarının arasında çüküyle oynayarak kendini doyuma ulaştırıyordu. Ama şimdi bunu elle tutulur hale getirmesi gerekmişti ve bunu nasıl yapacağını biliyordu; Çinli için bu bir tutku haline gelmişti.</span></p>

    <p class="duz" xml:lang="tr"><span class="duz">– Doksanlı yıllardan itibaren, yani AİDS’in yaygınlaşmasıyla birlikte, Malezyalılar Tayland sınırından bakire küçük kızlar getirtmeye başladılar. Bildiğim kadarıyla beş yüz dolar karşılığında bir kızın bekâretini bozmak mümkün. Senin gibi bir zengin çocuğu için büyük bir meblağ değil...</span></p>

    <p class="duz" xml:lang="tr"><span class="duz">– Siz... siz delisiniz.</span></p>

    <p class="duz" xml:lang="tr"><span class="duz">Wong-Fat ayağa kalktı, ama Reverdi onu bileğinden yakaladı ve yeniden oturmaya zorladı. Bu hareketi o kadar hızlı olmuştu ki gardiyan durumu fark etmedi. Jacques fısıltıyla konuştu:</span></p>

    <p class="duz" xml:lang="tr"><span class="duz">– Bana bunun doğru olmadığını söyle! Her hafta sonu çocuk yaştaki kızları becermek için gitmediğini söyle! Keroh’a, Tanah Hitam’a, Kampong Kalai’ye. Çok zevk alıyorsun herhalde. Ah evet: prezervatif takmadan o sübyan kızlara atlamak büyük bir zevk olmalı.</span></p>

    <p class="duz" xml:lang="tr"><span class="duz">Avukat suskunluğunu koruyordu. Gözlerini kaçırıyor, sanki sığınacak bir liman arıyordu. Reverdi, ağır hareketlerle Jimmy’nin elini tuttu ve yumuşak bir ses tonuyla konuştu:</span></p>

    <p class="duz" xml:lang="tr"><span class="duz">– Hiçbir şeyden pişmanlık duymamalısın. Asla.</span></p>

    <p class="duz" xml:lang="tr"><span class="duz">Çinli başını kaldırdı. Gözlerinden yanaklarına yaşlar süzülüyordu.</span></p>

    <p class="duz" xml:lang="tr"><span class="duz">– Rinzai Roku’nun şu lafını biliyor musun? “Eğer Buddha’yla karşılaşırsan, Buddha’yı öldür; eğer ebeveynlerinle karşılaşırsan, ebeveynlerini öldür; eğer atanla karşılaşırsan, atanı öldür! Sadece bu şekilde özgürlüğüne kavuşursun!” Her şeyi göze almalısın. Asla utanç duyma, anlıyor musun?</span></p>

    <p class="duz" xml:lang="tr"><span class="duz">Jimmy’nin gözbebeklerinde bir ışık parladığını gördü. İşte aradığı da buydu: kötülükle suç ortaklığı.</span></p>

    <p class="duz" xml:lang="tr"><span class="duz">Jacques, avukatın kendini toparlaması için, hiç konuşmadan bir dakika kadar bekledi, sonra devam etti:</span></p>

    <p class="duz" xml:lang="tr"><span class="duz">– Şimdi benim sıram.</span></p>

    <p class="duz" xml:lang="tr"><span class="duz">Çinli sandalyesinde kıpırdandı. Tedirginliği geçmiş, rahatlamış gibiydi.</span></p>

    <p class="duz" xml:lang="tr"><span class="duz">– Ayağa kalk ve arkama geç.</span></p>

    <p class="duz" xml:lang="tr"><span class="duz">Büyük bir tereddütle, Wong-Fat söyleneni yaptı. Gardiyan doğruldu; olup biteni dikkatle takip ediyordu. Jimmy ona sakin olmasını işaret etti.</span></p>

    <p class="duz" xml:lang="tr"><span class="duz">– Enseme bak.</span></p>

    <p class="duz" xml:lang="tr"><span class="duz">Arkasındaki adamın, güçlükle kesik kesik soluk aldığını duyuyordu. Terinin keskin, iğrenç kokusunu alıyordu. Buna karşılık o, kupkuruydu. Vücudu hiç terlemezdi. Alabros saçları asla yapış yapış olmazdı. O farklı bir dünyaya aitti.</span></p>

    <p class="duz" xml:lang="tr"><span class="duz">– Ne görüyorsun?</span></p>

    <p class="duz" xml:lang="tr"><span class="duz">– Ben... bir iz.</span></p>

    <p class="duz" xml:lang="tr"><span class="duz">– Ne tür bir iz?</span></p>

    <p class="duz" xml:lang="tr"><span class="duz">– Bir çizgi. Bir çeşit yara izi, saçsız bir yerde.</span></p>

    <p class="duz" xml:lang="tr"><span class="duz">– Yaranın şekli nasıl?</span></p>

    <p class="duz" xml:lang="tr"><span class="duz">Sessizlik oldu. Reverdi, Çinlinin ensesine doğru eğilmiş olduğunu ve kelimelerini özenle seçmeye çalıştığını tahmin ediyordu.</span></p>

    <p class="duz" xml:lang="tr"><span class="duz">– Nasıl söyleyeyim... bir kıvrım, bir spiral.</span></p>

    <p class="duz" xml:lang="tr"><span class="duz">– Geç, yerine otur.</span></p>

    <p class="duz" xml:lang="tr"><span class="duz">Jimmy yerine döndü, iyice sakinleşmiş gibiydi. Reverdi, en ciddi –dalış dersleri verirken kullandığı– ses tonuyla:</span></p>

    <p class="duz" xml:lang="tr"><span class="duz">– Bu bir yara izi değil. Yani bildiğin anlamda değil. Bir dış etken sonucunda oluşmadı. Bir tür saçkıran.</span></p>

    <p class="duz" xml:lang="tr"><span class="duz">– Saçkıran mı?</span></p>

    <p class="duz" xml:lang="tr"><span class="duz">– Psikolojik bir travmanın sonucu, kafanın herhangi bir yerindeki saçlar dökülebilir ve bir daha da çıkmaz. Cilt, travmanın izlerini hep taşır.</span></p>

    <p class="duz" xml:lang="tr"><span class="duz">– Nasıl... nasıl bir travma?</span></p>

    <p class="duz" xml:lang="tr"><span class="duz">Reverdi gülümsedi:</span></p>

    <p class="duz" xml:lang="tr"><span class="duz">– Bugünkü sır ifşaatları arasında bu yok. Ama bilmen gereken, buna çocukluğumda başıma gelen bir şeyin yol açtığı. Bu şoktan sonra bu iz sanki cildime kazınmış gibi hep orada kaldı. Akrep kuyruğuna benzeyen bir kıvrım.</span></p>

    <p class="duz" xml:lang="tr"><span class="duz">Çinlinin ağzı bir karış açık kalmıştı. Âdemelması hiç kımıldamıyordu; tükürüğünü yutmayı unutmuştu herhalde.</span></p>

    <p class="duz" xml:lang="tr"><span class="duz">– Başka kim olsa, bu izi gizlemek için yeniden saçlarının çıkmasına uğraşırdı. Ama ben yapmadım. Çünkü gizlenen bir yara insanı güçsüz kılar.</span></p>

    <p class="duz" xml:lang="tr"><span class="duz">Wong-Fat gözünü ayırmadan hâlâ ona bakıyordu. Sanki ışıktan gözleri kamaşmış gibi gözkapaklarını hızla kırpıyordu.</span></p>

    <p class="duz" xml:lang="tr"><span class="duz">– Benim yaram ne bir zayıflık işareti, ne de bir kusur. Bu bir güç işareti, herkes bunu görecek ve kabul edecek. Asla hiçbir şeyi saklama Jimmy. Ne tutkularını ne de günahlarını. Hataların, bakirelere olan düşkünlüğün, senin bu dünyaya vurduğun damgandır.</span></p>

    <p class="duz" xml:lang="tr"><span class="duz">Reverdi yeniden sustu; Jimmy ona hayran kalmıştı. Sonra, zincirleriyle havayı döverek, daha az tumturaklı bir ses tonuyla devam etti:</span></p>

    <p class="duz" xml:lang="tr"><span class="duz">– Benim dostum olmak istiyorsan, yüreğinden utancı söküp at. Ve benimle bir daha küçümser bir ses tonuyla konuşma. Bir daha bana ülkenin yasalarını açıklamaya kalkma. Penang açıklarında, ben, kaçak avlanan balıkçılarla dalarken sen henüz yürümüyordun. Ve özellikle de, bana bir daha ruhsal bozukluk saçmalığından söz etme.</span></p>

    <p class="duz" xml:lang="tr"><span class="duz">Jacques ulur gibi bağırdı:</span></p>

    <p class="duz" xml:lang="tr"><span class="duz">–</span> <span class="italik">Warden!</span> <span class="duz">(Gardiyan!)</span></p>

    <p class="duz" xml:lang="tr"><span class="duz">Sonra yumuşak bir sesle konuşmayı sona erdirdi:</span></p>

    <p class="duz" xml:lang="tr"><span class="duz">– Sigaralarını geri götürebilirsin. Kullanmıyorum.</span></p>
  </div>
</body>
</html>