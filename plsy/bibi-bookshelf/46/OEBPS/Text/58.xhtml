<html xmlns="http://www.w3.org/1999/xhtml">
<head>
  <title>58.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x58">
    <h1 class="bolum-ismi" id="toc-anchor" xml:lang="tr"><span class="bolum-ismi">58</span></h1>

    <p class="duz" xml:lang="tr"><span class="duz">“French Kiss”, “Pinocchio”, “Soï Cow-Boy”... Işıklı panolarda yer alan gece kulübü adları yağmur birikintilerinde dans ediyordu. Her kulübün cephesinde bir orijinallik, küçük bir buluş sergileniyordu. Biri at nalı altında parıldıyor; bir diğeri bir Satürn halkası çiziyor; bir başkasının girişi ise bir denizaltının girişini andırıyordu. Fakat hepsinin kapısında kadınlar bekleşiyordu.</span></p>

    <p class="duz" xml:lang="tr"><span class="duz">Daha doğrusu şöyle ya da böyle, kulübün temasıyla ilgili kıyafetler giymiş genç kızlar. Püsküllü ceketler, yırtmaçlı üniformalar veya vücuda iyice yapışmış kumaş parçaları ve “g-string”ler. Hepsi de, kulakları sağır eden teknomüziğin ritmiyle dans ediyorlardı. Bazen, sırtları sokağa dönük, bacakları iki yana açılmış, kalçaları havada, barlardan fırlatılan buz sağanağını kollayarak kol kola giriyorlardı. Bazen de, müşterileri ayartmak için ellerini adamın bacaklarının arasına sokuyorlardı. İçlerinden kimileri de, uçları fosforlu kalplerle kapatılmış çıplak memelerini elleriyle kavrayarak kıvıra kıvıra ilerliyorlardı.</span></p>

    <p class="duz" xml:lang="tr"><span class="duz">Marc, elinde çantaları, durumunun tuhaflığının bilincinde, yürüyordu. Bütün öğleden sonra araba kullanmıştı. Yağmura ve saat on sekizde kararan havaya rağmen ortalama hızını korumuştu. Saat yirmi ikide adada, kötü aydınlatılmış bir yolda, nereye gittiğini bilmeden yol alırken gerçek bir güneş patlamasının içinde buluvermişti kendini. Potang: Phuket’in en hararetli semti. Karşı koyamamıştı. Suzuki’sini bekçili bir otoparka bıraktıktan sonra gecenin taşkınlığına dalmıştı. Bir otel arıyordu. Ve yeni heyecanlar.</span></p>

    <p class="duz" xml:lang="tr"><span class="duz">Emin olmasa da, Reverdi’nin de buralarda dolaştığını hissediyordu.</span></p>

    <p class="duz" xml:lang="tr"><span class="duz">Dört bir yandan yemek kokuları geliyordu. Sarımsak, soğan, biber, kişniş... Cinsel arzusu ve iştahı kabarmıştı. Parlak ve ince giysiler içindeki kızlar ona küçük karamelaları hatırlatıyordu. Çantaların ağırlığına ve yorgunluğuna rağmen, ereksiyon hali gitgide artıyordu; Taylandlı genç kızlar gerçek bir manyetik güce sahipti. Bunun sebebi tahrik edici giysileri veya kışkırtıcı tavırları değildi, hatta tam tersiydi, çünkü ne yaparlarsa yapsınlar daima masum bir yanları ve kirletilecek saf bir tarafları vardı. Kedileri andıran küçük suratlarıyla, makyajlarından ve cilveli rüküşlüklerinden çok çıkık elmacıkkemikleriyle dikkat çeken ürkek köylülerdi bu kızlar. İşte, tam olarak insanı tahrik eden de bu “çeltik tarlası kaçkınları”ydı.</span></p>

    <p class="duz" xml:lang="tr"><span class="duz">Batılıları da gözlemliyordu. Çekingenliklerini alaycı kahkahalarının ardına gizleyerek, ellerinde bira kutuları, gruplar halinde dolaşan gençler; dingin sularda yüzen köpekbalıkları gibi tek başlarına sokaklarda turlayan yaşlılar; bu gürültü patırtıya bıkkın gözlerle bakan, sırt çantalı parasız ve yorgun turistler. Ama tüm bu bakışların ardında hep aynı çıplak arzu vardı. Suçüstü yakalanan, aynı kösnül ve aşağılık iştah...</span></p>

    <p class="duz" xml:lang="tr"><span class="duz">Marc daha çok bir başka türle ilgileniyordu: yabancı kadınlarla. Kocalarının kollarına girmiş, keyifleri yerinde, ancak şaşkın gözlerle çevrelerine bakan kadınlar; öfkeli yüz ifadelerinden bu “esir pazarı”na sinirlendikleri belli olan, kalacak ucuz bir yer arayışındaki sırt çantalı genç kızlar. Hepsi yenilmiş kadınlardı. Kaybetmiş kadınlar. Erkeklerin, hiçbir zaman açık olmayan, ama evliliğe de yanaşmayan cinsel arzuları ile tıpkı erkekler gibi onları küçümseyen gözlerle soyan Taylandlı fahişelerin öfkesi arasına sıkışıp kalmış kadınlar.</span></p>

    <p class="duz" xml:lang="tr"><span class="duz">Marc, Linda Kreutz’ü, Pernille Mosensen’i düşündü. İki kurban da Reverdi’nin ağına Tayland’da düşmüş olmalıydı. Bu inancı gitgide güçleniyordu; leş yiyici burada avlanmıştı. Bu mahalle, Cameron Highlands veya Angkor ormanlarından çok daha çılgın, çok daha karmaşık bir ormandı.</span></p>

    <p class="duz" xml:lang="tr"><span class="duz">Marc, katilin bu genç kızların kaygı ve tasalarını giderişini, onları bu cehennemden alıp emin bir yere götürüşünü, onlara, ikna edici bir ses tonuyla “Asya’da işlerin böyle yürüdüğünü” anlatışını hayal ediyordu. Ve üstelik ağırbaşlı ses tonunda onları sakinleştiren, cezbeden, hipnotize eden bir yan vardı... Bir otele kapağı atmak için adımlarını hızlandırdı.</span></p>

    <p class="duz-ilk-paragraf" xml:lang="tr"><span class="duz">Odasında, hemen uyumamak için yatağa uzanmak istemedi ve Reverdi’ye yazmak için kendini zorladı. Artık söz Élisabeth’teydi. Koh Surin gezisini anlattı, yaptığı keşiflerden bahsetti. Tüm bunları, en ufak bir tereddüt hissetmeden bir çırpıda yazmıştı. Marc’ın gücü ancak modemini telefon prizine bağlamaya ve mesajını yollamaya yetti. Yatağa uzanmadan uyumaya başlamıştı bile.</span></p>

    <p class="duz" xml:lang="tr"><span class="duz">Bıçağı bir kez daha bir kemiğe dayandığında gözlerini açtı. Pembe ve mavi ışıkların yanıp söndüğü odasına göz gezdirdi. Müzik, duvarları ve yer döşemesini titretiyordu. Bakışlarını indirdi; elinde hâlâ hayalî bir bıçak tutuyordu. Saat gecenin ikisiydi. Üç saat kadar uyumuştu. Ve şüphesiz, rüyasında cinayeti görmüştü. Kabuk bağlamış, şekerli yaraları. Onlarca bıçak darbesi almış vücutları. Cinayet sahneleri bir türlü aklından çıkmıyordu. İstediği de bu değil miydi?</span></p>

    <p class="duz" xml:lang="tr"><span class="duz">Sendeleyerek banyoya gitti ve kendini duşun altına attı. Sıcak boruların içindeki su hâlâ ılıktı. Lavabonun üzerindeki aynada kendine baktı. Bronzlaşmış, zayıflamış, saçları kirpi gibi olmuştu; uzun süre güneşte kalmış ve bütün ayırt edici işaretleri yanmış bir gezgindi sanki. Şu an kimdi? Her zamanki formüle başvurdu: yüzde elli Élisabeth, yüzde elli Reverdi; yüzde yüz riyakâr ve yalancı.</span></p>

    <p class="duz" xml:lang="tr"><span class="duz">Kulübedeki halüsinasyon gibi, rüyaları da alışılmadık bir hal almıştı. Gerçek fiziksel izlenimlere dönüşmüştü. Cinayetleri hayal etmiyor, onları yaşıyordu. Neler oluyordu? Bunun açıklaması yoktu, ama romanının bir bölümünü yazmak için vücudunun hâlâ ürperdiği rüyasından yararlanmaya karar verdi. Katilin belirgin, patolojik duygularını not edecekti.</span></p>

    <p class="duz" xml:lang="tr"><span class="duz">Kelimeler birbiri ardına, kendiliğinden dökülüyordu.</span></p>

    <p class="duz" xml:lang="tr"><span class="duz">İki eli, bilgisayarın klavyesi üzerinde şuursuzca, fazla düşünmeden bir makine gibi gidip geliyordu. Onun öldürme arzusunu, akan kanı görmekten aldığı zevki, acı çektirmekten duyduğu hazzı tanımlıyordu. Kafasının bir köşesine gizlenmiş olan katile Marc müdahale etmiyor, duygu ve düşüncelerini ifade eden bu hayalî varlığı uzaktan izliyordu. O anda bir romancının yapması gerektiği gibi. Yazım aşamasında, beynini roman kahramanına ödünç vermek onun aslî görevi değil miydi?</span></p>

    <p class="duz" xml:lang="tr"><span class="duz">Birden, farkına vardığı şey kanını dondurdu: bir cinayet sahnesini yazarken ereksiyon olmuştu. Panik halinde pencereden dışarı bir göz attı; şafak söküyordu.</span></p>

    <p class="duz" xml:lang="tr"><span class="duz">Sırtına gömleğini geçirdi, anahtarını aldı ve dışarı fırladı, basamakları inerken bir yandan da gömleğinin düğmelerini ilikliyordu. Bu çıbanı patlatmalı, şu ya da bu şekilde vücudunu sakinleştirmeliydi.</span></p>
  </div>
</body>
</html>