<html xmlns="http://www.w3.org/1999/xhtml">
<head>
  <title>16.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x16">
    <h1 class="bolum-ismi" id="toc-anchor" xml:lang="tr"><span class="bolum-ismi">16</span></h1>

    <p class="duz" xml:lang="tr"><span class="duz">– Malezya’dan geliyor.</span></p>

    <p class="duz" xml:lang="tr"><span class="duz">Vietnamlı beşlik simit gibi sırıtıyordu. Pleksiglas bölmenin altından bir zarf uzattı. Marc zarfı aldı, sevinçten bağırmamak için dudaklarını ısırıyordu. Önce yırtılmış sonra yapıştırılmış buruşuk, üzeri karalanmış bir zarf; bu dört gözle beklediği mektuptu: Jacques Reverdi’nin cevabı.</span></p>

    <p class="duz" xml:lang="tr"><span class="duz">Cezaevi mührünün altındaki, hafif eğik, ama düzgün bir el yazısıyla yazılmış “Élisabeth Bremen” ismini görünce kalp atışlarının hızlandığını, göğüs kafesinden fırlayacakmış gibi çarptığını hissetti. Başıyla Alain’i selamladı ve atölyesine kadar koştu.</span></p>

    <p class="duz" xml:lang="tr"><span class="duz">İçeri girince kapıyı kilitledi, perdeleri çekti ve çalışma masasına oturdu. Halojen masa lambasını yaktı ve fotoğraf arşivini elden geçirirken kullandığı pamuk eldivenleri giydi. Bir maket bıçağıyla zarfı açtıktan sonra her an ezilme tehlikesiyle karşı karşıya nadir bir böceği tutar gibi mektubu çıkardı. Dörde katlanmış, kareli bir kâğıttı.</span></p>

    <p class="duz-son-paragraf-1" xml:lang="tr"><span class="duz">Masasının üzerinde yayarak düzeltti ve okumaya başladı, kalbi yerinden fırlayacak gibi çarpıyordu.</span></p>

    <p class="duz-sagdan-blok-yakin" xml:lang="tr"><span class="dar-paragraf-duz">Kanara, 28 şubat 2003</span></p>

    <p class="alinti" xml:lang="tr"><span class="dar-paragraf-duz">Sevgili Élisabeth,</span></p>

    <p class="alinti" xml:lang="tr"><span class="dar-paragraf-duz">Hapishanede yaşamak her zaman büyük bir felakettir: katillerle bir arada olmak, sürekli sıkıntı, aşağılanmalar ve şüphesiz, kapalı kalmanın verdiği azap. Burada, ender de olsa güzel bir gün geçirmek imkânsızdır. İşte bu nedenle, sıcak ve içten mektubunuz için size teşekkür ediyorum.</span></p>

    <p class="alinti" xml:lang="tr"><span class="dar-paragraf-duz">Uzun süredir hiç bu kadar gülmemiştim.</span></p>

    <p class="alinti" xml:lang="tr"><span class="dar-paragraf-duz">Mektubunuzdan bazı alıntılar yapmak istiyorum: “Psikoloji eğitimim sayesinde, başkalarının anlamadıklarını, hatta akıllarından bile geçirmediklerini kavrayabileceğimi sanıyorum.” Ya da “Sorularım ve cevaplarınıza vakit geçirmeden yapacağım yorumlar sayesinde sizin de kendinizi daha iyi anlamanızı sağlayabilirim...”</span></p>

    <p class="alinti" xml:lang="tr"><span class="dar-paragraf-duz">Élisabeth, siz kime yazdığınızı biliyor musunuz? Benim “kendimi anlamam” için birine ihtiyacım olduğunu mu sanıyorsunuz?</span></p>

    <p class="alinti" xml:lang="tr"><span class="dar-paragraf-duz">Ama her şeyden önce, mektubunuzun sonuçlarını iyice düşündünüz mü? Bana bir katilmişim, suçlarım kesinleşmiş gibi yaklaşıyorsunuz. Ama bir ayrıntıyı unutuyorsunuz: ben henüz yargılanmadım. Mahkemem daha başlamadı ve suçluluğum, ben bilsem de, henüz ispatlanmadı.</span></p>

    <p class="alinti" xml:lang="tr"><span class="dar-paragraf-duz">Size, cezaevine gelen bütün mektupların açıldığını, okunduğunu ve fotokopisinin alındığını hatırlatmak isterim. Büyük bir kendini bilmezlik içindesiniz, benim “karanlık itkilerimi” ve “psikolojimi” tasvir ederken ne kadar da kendinizden eminsiniz, sanki elinizde benim suçluluğum konusunda kesin kanıtlar varmış gibi. Bu sevimli mektubunuz bana karşı önyargılarla dolu.</span></p>

    <p class="alinti" xml:lang="tr"><span class="dar-paragraf-duz">Ama bunun bir önemi yok.</span></p>

    <p class="alinti" xml:lang="tr"><span class="dar-paragraf-duz">Önemli olan, sizin küstahlığınız. Size cevap vereceğimi düşünüyorsunuz, hem de en ufak bir şüpheye kapılmadan. Bilmenizi isterim: yıllardan beri hiçbir mülakatı kabul etmedim. Herhangi bir konuda en ufak bir açıklama yapmadım. Kendinizden bu kadar nasıl emin olabiliyorsunuz? Beni analiz etmek isteyen öğrenci bir kızın sorularına cevap vereceğim de nereden aklınıza geldi?</span></p>

    <p class="alinti" xml:lang="tr"><span class="dar-paragraf-duz">Zaten benim hakkımda tam olarak ne biliyorsunuz ki? Kaynaklarınız ne? Gazeteler mi? Belgeseller mi? Başkalarının yazdığı kitaplar mı? Bu tür iğreti yollarla bir kişiliği nasıl anlayabilirsiniz?</span></p>

    <p class="alinti" xml:lang="tr"><span class="dar-paragraf-duz">Dalma ile benim “itkilerim” arasında yaptığınız karşılaştırmalara gelince, bilmenizi isterim ki, bu benim kaçınılmaz kaderim ve tüm bunlar diğer insanlardan çok uzak şeyler.</span></p>

    <p class="alinti" xml:lang="tr"><span class="dar-paragraf-duz">Élisabeth, sizden rica ediyorum: Fresnes’deki ya da Fleury-Mérogis’deki suçlu gençlerle psikologculuk oynayınız. Bu işle ilgilenen dernekler sizi, “önemli” çalışmanıza yaraşır, denginiz mahkûmlarla temasa geçirecektir.</span></p>

    <p class="alinti" xml:lang="tr"><span class="dar-paragraf-duz">Artık, asla bu tür mektuplar almak istemiyorum. Bir kez daha tekrar ediyorum: hapishanede yaşamak büyük bir felakettir. Üstüne üstlük bir de kendini beğenmiş Parisli bir kızın hakaretlerine maruz kalmak, daha da dayanılmaz.</span></p>

    <p class="alinti" xml:lang="tr"><span class="dar-paragraf-duz">Élisabeth, size elveda diyorum. Bu yakınlarda mektuplarınızı bir daha okumak zorunda kalmayacağımı umuyorum.</span></p>

    <p class="duz-sagdan-blok-altta-bosluk" xml:lang="tr"><span class="dar-paragraf-duz">Jacques Reverdi</span></p>

    <p class="duz" xml:lang="tr"><span class="duz">Marc uzun bir süre hareketsiz kaldı. Kareli kâğıda bakıyordu. Burnunun üstüne bir yumruk yemişti sanki. Manda kuvvetinde bir yumruk.</span></p>

    <p class="duz" xml:lang="tr"><span class="duz">Başına şiddetli bir darbe almıştı sanki. Kafasının içi pelte gibiydi. Düşünceleri birbiriyle çarpışıyor, her biri farklı yönlere gidiyordu; fikir çatışmaları bir şenlik ateşi haline gelmişti.</span></p>

    <p class="duz" xml:lang="tr"><span class="duz">Bu mektup ne anlama geliyordu? Gerçekten başarısız mı olmuştu? Bu Reverdi’den aldığı ilk ve son cevap mıydı? Yoksa tam tersine o kelimelerin, o hakaretlerin altında bir umut olabilir miydi?</span></p>

    <p class="duz" xml:lang="tr"><span class="duz">Mektubu bir kez daha okudu. Sonra birkaç kez daha. Sonuçta kesin kararını verdi: bu mektup bir zaferdi. Satır aralarında onu cesaretlendiren belli belirsiz işaretler vardı. Mektubun üslubu onu yanıltmıştı, tamam, ama katil kapıları kapatmıyordu.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Zaten benim hakkımda tam olarak ne biliyorsunuz ki? Kaynaklarınız ne? Gazeteler mi? Belgeseller mi? Başkalarının yazdığı kitaplar mı? Bu iğreti yollarla bir kişiliği nasıl anlayabilirsiniz?</span></p>

    <p class="duz-ilk-paragraf" xml:lang="tr"><span class="duz">Marc’a göre bunun anlamı şuydu: “Eğer gerçeği öğrenmek istiyorsanız, kaynağına gidiniz. Bana güzel sorular sorunuz.” Şüphesiz, en iyimser tahminle yanılıyordu, ama Reverdi sadece hakaret etmek için Élisabeth’e yazma külfetine katlanmış olamazdı. Satır aralarında dalgıç, oltaya başka yemler de takmaktan geri kalmıyordu:</span></p>

    <p class="alinti-ilk-paragraf" xml:lang="tr"><span class="dar-paragraf-duz">... bilmenizi isterim ki, bu benim kaçınılmaz kaderim ve tüm bunlar diğer insanlardan çok uzak şeyler.</span></p>

    <p class="duz-ilk-paragraf" xml:lang="tr"><span class="duz">Adamın söylemediği tek şey, “Ben masumum”du. Onun yerine, “Anlamıyorsunuz” diyordu. Bu merak uyandırmanın bir başka yolu değil miydi? Marc bütün vücudunun ürperdiğini hissediyordu. Jacques Reverdi seri cinayetler işleyen basit bir katil değildi, Éric Schrecker’in de söylediği gibi konpülsif, yani cinayet işlemeden duramayan bir katildi, buna artık iyice inanıyordu.</span></p>

    <p class="duz" xml:lang="tr"><span class="duz">Bütün cinayetlerde bir tutarlılık vardı.</span></p>

    <p class="duz" xml:lang="tr"><span class="duz">Bir araştırma.</span></p>

    <p class="duz" xml:lang="tr"><span class="duz">Güldü. Evet, sonunda darbeyi indirmeyi başarmıştı. Cepheden yaptığı bu saldırı caniyi tahrik etmiş, tepki göstermesine yol açmıştı. Ve bu mektup dibini eşelemeye, sorular sormaya, her şeyi görünür kılmaya bir davetti.</span></p>

    <p class="duz" xml:lang="tr"><span class="duz">Marc, elinde hâlâ eldivenleri olduğu halde, bir tomar kâğıdı önüne çekti, Élisabeth’in kullandığı tüylü kalemi aldı. Hemen cevap vermek gerekiyordu. Heyecanını kaybetmeden. Élisabeth ona, yöntem değiştirebileceğini, sadece onu dinlemek, anlamak, kendisini onun kılavuzluğuna bırakmak istediğini açıklamalıydı...</span></p>

    <p class="duz" xml:lang="tr"><span class="duz">Ama önce, “Suç bende” diyecekti.</span></p>
  </div>
</body>
</html>