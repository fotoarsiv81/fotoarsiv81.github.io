<html xmlns="http://www.w3.org/1999/xhtml">
<head>
  <title>5.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x5">
    <h1 class="bolum-ismi" id="toc-anchor" xml:lang="tr"><span class="bolum-ismi">5</span></h1>

    <p class="duz" xml:lang="tr"><span class="duz">Bütün yüzler oradaydı.</span></p>

    <p class="duz" xml:lang="tr"><span class="duz">Hem tanıdık, hem de korkunç yüzler.</span></p>

    <p class="duz" xml:lang="tr"><span class="duz">Çarpılmış, ezilmiş, deforme olmuş yüzler. Jacques Reverdi korkusunu bastırmaya ve onlara karşı koymaya çalıştı: yamyassı olmuş yanakları, kırışmış alınları, dağınık saçları gördü. Gözleri karanlığın içinde onu seçmeye çalışıyordu. Elleriyle duvarlara tutunuyorlardı. Sözcükleri anlamadan onların boğuk seslerini, fısıltılarını duyuyordu.</span></p>

    <p class="duz" xml:lang="tr"><span class="duz">Sonra, birden bazı tuhaf ayrıntıları fark etti. Yüzlerden birinin gözkapaklarında yaralar vardı. Bir diğerinin ağzı yoktu, yanaklarının arası donuk bir deri parçasıyla örtülüydü. Bir başkası boncuk boncuk terliyordu, ama bu ter sıvılaşmış etten oluşmuştu: ter bütün vücut hatlarını uzatıyor, tek bir damla halinde eritiyordu.</span></p>

    <p class="duz" xml:lang="tr"><span class="duz">Jacques, hâlâ uykuda olduğunu anladı. Bu insanlar, onun her zamanki –onu asla terk etmeyen– kâbusuna aitti. Sakinleşmeye çalıştı. Bu gudubet canavarların onu bu bitkisel elyafın arasından göremediğini biliyordu; karanlıkta güvendeydi. Rotang dallarından yapılmış, bir dolabı andıran bu hücreye girmeye ve onu gizlendiği bu yerden çıkarmaya asla muvaffak olamayacaklardı.</span></p>

    <p class="duz" xml:lang="tr"><span class="duz">Ama yine de, birden rotang sicimiyle iyice örülmüş bu duvarların arasından onların korkunçluklarının sızdığını ve tüm bedenine işlediğini hissetti. Yüzü uzadı, kasları gevşedi, kemikleri çatırdadı... Gitgide onlara benziyordu, “onlardan biri” oluyordu. Bağırmamak için dudaklarını ısırdı. Yüzü parçalanıyor, deforme oluyordu, ama bağırmamalı, bulunduğu yeri belli etmemeliydi...</span></p>

    <p class="duz" xml:lang="tr"><span class="duz">Tüm vücudu yay gibi gerildi. Göğüs kafesi sıkıştı. Bütün varlığı dış dünyaya kapandı. Solunum sistemini, geceleri tüm hayatî organlarını saran bir ağaç olarak hayal etti. Tercihi apneydi; çok daha yumuşak, çok daha doğal. Bebekleri uykuda yakalayan ve bazen de öldüren gece apnesi.</span></p>

    <p class="duz" xml:lang="tr"><span class="duz">Jacques artık uyumuyordu, ama gözleri kapalıydı. Saniyeleri saydı. Ne saate ne de kronometreye ihtiyacı vardı. Damarlarında akan kan onun saatiydi. Yavaşladı. Dinginleşti. Birkaç saniye sonra tüm sesler sustu. Ardından yüzler silikleşti. Rotang dallarından duvarlar geri çekildi, sanki diğer tarafın baskısı azalmıştı. Evet en güçlü kendisiydi. Bütün gözlerden, bütün canavarlardan, bütün... herkesten.</span></p>

    <p class="duz" xml:lang="tr"><span class="duz">Gözlerini açtı, kafasının içi bomboştu. Derin bir nefes aldı. Aynı anda hem acı hem de tatlı bir şeyler hissetti. Yeşil çaydan büyük bir yudum almıştı sanki. Neredeydi? Bilinci yavaş yavaş, dalgalar halinde geri geliyordu. Bir yere uzatılmıştı. Etraf çok sıcak ve karanlıktı. Beş duyusu derhal harekete geçti. Yüzünde yakıcı bir rüzgâr hissetti. Sonra ağır, baş döndürücü, mide bulandıran bir koku duydu: ormanın ıtırlı kokusuydu herhalde. Kesif bitki örtüsünün kokusu.</span></p>

    <p class="duz" xml:lang="tr"><span class="duz">Gürültü artık kesilmişti. Bazı sesler vardı artık. Kâbusundaki seslerle hiç ilgisi olmayan sesler. Güçlü bir Malezya aksanıyla İngilizce konuşmaya çalışan sesler:</span> <span class="italik">“Hello... Hello...”, “Cigarettes?”</span></p>

    <p class="duz" xml:lang="tr"><span class="duz">Başını sağa çevirdi ve yeşile boyalı tahta parmaklıkların arasından karanlık ve bulanık suratlar gördü. Hapiste miydi? Gözlerini sola çevirdi. Yıldızların titreştiği karanlık bir gökyüzü gördü. Hayır. Dışarıdaydı.</span></p>

    <p class="duz" xml:lang="tr"><span class="duz">Sakinleşmeye çalıştı; her zamanki gibi. Geceydi. Tropikler’e has, mavi ve yeşil bir gece. Bir galerinin koridorundaydı. Sol tarafta, zemini çimento kaplı bir avlu vardı. Sağda ise, arkasında bir grup tutuklunun bulunduğu parmaklıklar görülüyordu. Tutukluların hemen gerisinde demir ranzalar göze çarpıyordu. Evet, kesinlikle hapisteydi. Ama bir açık hava hapishanesinde.</span></p>

    <p class="duz" xml:lang="tr"><span class="duz">Gayri ihtiyarî doğrulmaya çalıştı. İmkânsızdı: el ve ayak bileklerinden bağlanmıştı çünkü. Bir kez daha, yatağının krom ayaklarını gördü; bir hastane yatağıydı. Aynı anda üzerinde yeşil bir giysi bulunduğunu fark etti. Diğer tutuklular da aynı şekilde giyinmişti. Bir başka ayrıntı daha dikkatini çekti: herkesin kafası sıfır numaraya vurulmuştu. Karanlıkta adamların gözleri, beyaz, irinli birer yara gibi parlıyordu. Sırıtmalar, homurdanmalar. Kulak kabarttı ve onların Malayca, Çince, Tayca bazı sözcüklerini ayırt etti... Birbirleriyle tutarsız sözcükler. Saçma, anlamsız kelimeler. Deli saçması sözcükler.</span></p>

    <p class="duz" xml:lang="tr"><span class="duz">Bir tımarhanedeydi.</span></p>

    <p class="duz" xml:lang="tr"><span class="duz">Aklına bir isim geldi: İpoh, Malezya’nın en büyük psikiyatri enstitüsü. İçini büyük bir sıkıntı kapladı. Onu neden buraya nakletmişlerdi? Deli değildi. Yüzlere rağmen, kâbuslara rağmen bir deli değildi. Son günlerini hatırlamaya çalıştı ve bambu yapraklarından ve rotang dallarından örülmüş duvarlardan başka bir şey anımsayamadı. Ne olmuştu? Yeni bir kriz miydi bu?</span></p>

    <p class="duz" xml:lang="tr"><span class="duz">Arkasında bazı gürültüler duydu. Bir koltuk gıcırtısı, kâğıt hışırtıları. Gecenin karanlığında, bu sesler öncekilerden çok daha tuhaftı. Reverdi, olan biteni görmek için kafasını iyice eğdi. Galeride, birkaç metre ötede, üzerinde bir yığın kâğıt bulunan demir bir çalışma masası vardı.</span></p>

    <p class="duz" xml:lang="tr"><span class="duz">Masada uyuklayan gardiyan, karanlığın içinde doğruldu ve üzerinde bir tabanca, bir cop ile gözyaşartıcı bir bombanın takılı olduğu kemerini düzeltti. Bir hastabakıcı olmadığı kesindi. Jacques suçluların konduğu bölümdeydi. Gardiyan el fenerini yaktı ve ona doğru ilerledi. Reverdi adama Malayca bağırdı:</span></p>

    <p class="duz" xml:lang="tr"><span class="duz">–</span> <span class="italik">Tutup lampu tu.</span> <span class="duz">(Söndür şunu.)</span></p>

    <p class="duz" xml:lang="tr"><span class="duz">Gardiyan geriye doğru sıçradı; ses onu şaşırtmıştı. Özellikle de Malayca söylenen kelimeler. Kısa bir tereddütten sonra fenerini söndürdü ve ihtiyatla yatağın etrafından dolandı. Karanlığın içinde, Jacques adamın elinin elektrik düğmesine doğru uzandığını gördü.</span></p>

    <p class="duz" xml:lang="tr"><span class="duz">– Yakma, diye bağırdı emreden bir tonda.</span></p>

    <p class="duz" xml:lang="tr"><span class="duz">Adam olduğu yerde kaldı. Diğer eli tabancasına doğru gitti. Etrafa büyük bir sessizlik hâkimdi: diğer tutuklular susmuştu. Birkaç saniye sonra elini elektrik düğmesinden çekti. Reverdi fısıltıyla konuştu:</span></p>

    <p class="duz" xml:lang="tr"><span class="duz">– Suratını görmek istemiyorum. Hiçbir suratı. En azından şimdi.</span></p>

    <p class="duz" xml:lang="tr"><span class="duz">– Hastabakıcı çağırayım. İğneni yapsın.</span></p>

    <p class="duz" xml:lang="tr"><span class="duz">Reverdi ürperdi. Bir anda tüm vücudu ter içinde kaldı. Uyumamalıydı. “Gudubet yüzler” uykusunda onu bekliyordu, rotang dallarının ardında.</span></p>

    <p class="duz" xml:lang="tr"><span class="duz">– Hayır, diye mırıldandı. Olmaz.</span></p>

    <p class="duz" xml:lang="tr"><span class="duz">Malezyalı sırıttı. Bir anda kendini güvende hissetti. Duvara monte edilmiş telefona doğru ilerledi.</span></p>

    <p class="duz" xml:lang="tr"><span class="duz">– Bekle!</span></p>

    <p class="duz" xml:lang="tr"><span class="duz">Adam sinirle döndü. Elini copuna attı. Bir</span> <span class="italik">mat salleh</span><span class="duz">’in canını sıkmasına müsaade edemezdi.</span></p>

    <p class="duz" xml:lang="tr"><span class="duz">– Boğazıma bak, dedi Reverdi.</span></p>

    <p class="duz" xml:lang="tr"><span class="duz">Gardiyan, ona aldırmaz bir tavırla geri döndü. Jacques ağzını açtı ve sordu:</span></p>

    <p class="duz" xml:lang="tr"><span class="duz">– Ne görüyorsun?</span></p>

    <p class="duz" xml:lang="tr"><span class="duz">Malezyalı kuşkuyla eğildi. Jacques dilini çıkardı, sonra var gücüyle çenelerini kapattı. Kan, dudaklarının birleştiği noktadan fışkırmaya başladı.</span></p>

    <p class="duz" xml:lang="tr"><span class="duz">– Tanrım... diye bağırdı gardiyan, telefona doğru yönelirken.</span></p>

    <p class="duz" xml:lang="tr"><span class="duz">Reverdi, telefonu açmasına fırsat vermeden, yeniden seslendi:</span></p>

    <p class="duz" xml:lang="tr"><span class="duz">– Dinle beni! Eğer hastabakıcıyı çağırırsan, o gelmeden dilimi tamamen koparırım. (Gülümsedi, alnı boncuk boncuk ter olmuştu.) Beni dövdüğünü, bana işkence yaptığını söylerim.</span></p>

    <p class="duz" xml:lang="tr"><span class="duz">Adam kıpırdamadan duruyordu. Jacques bu durumdan yararlandı:</span></p>

    <p class="duz" xml:lang="tr"><span class="duz">– Olduğun yerde kal. Yarın sabaha kadar uyur gibi yapacağım. Her şey yolunda gidecek, merak etme. Sadece sorularıma cevap ver.</span></p>

    <p class="duz" xml:lang="tr"><span class="duz">Malezyalı hâlâ tereddüt içinde gibiydi, sonra omuzları düştü; teslim olmuştu. Tekerlekli bir sandalyenin üzerinde duran tuvalet kâğıdı rulosunu aldı. İhtiyatla Jacques’a yaklaştı ve ağzını temizledi. Reverdi, başıyla adama teşekkür etti.</span></p>

    <p class="duz" xml:lang="tr"><span class="duz">– İpoh’ta mıyım?</span></p>

    <p class="duz" xml:lang="tr"><span class="duz">Adam başıyla onayladı; bıyıklı bir yüzü, çiçekbozuğu bir teni vardı. Yüzündeki çukurluklar, gecenin maviliğinde Ay’daki kraterleri andırıyordu.</span></p>

    <p class="duz" xml:lang="tr"><span class="duz">– Ne zamandır buradayım?</span></p>

    <p class="duz" xml:lang="tr"><span class="duz">– Beş gündür.</span></p>

    <p class="duz" xml:lang="tr"><span class="duz">Jacques, kafasından acele bir hesap yaptı:</span></p>

    <p class="duz" xml:lang="tr"><span class="duz">– Günlerden salı mı, çarşamba mı?</span></p>

    <p class="duz" xml:lang="tr"><span class="duz">– Çarşamba. 12 şubat. Gecenin ikisi.</span></p>

    <p class="duz" xml:lang="tr"><span class="duz">Son cumadan bugüne kadar geçen zamanla ilgili hiçbir şey hatırlamıyordu. Buraya hangi koşulda getirilmişti? Yeniden ter içinde kaldı.</span></p>

    <p class="duz" xml:lang="tr"><span class="duz">– Peki, ben... bilincim yerinde miydi?</span></p>

    <p class="duz" xml:lang="tr"><span class="duz">– Sayıklıyordun.</span></p>

    <p class="duz" xml:lang="tr"><span class="duz">Teri buz kesti. Un ufak olmuş korku parçacıkları gibi göğsüne batıyordu.</span></p>

    <p class="duz" xml:lang="tr"><span class="duz">– Ne söyledim?</span></p>

    <p class="duz" xml:lang="tr"><span class="duz">– Hiçbir fikrim yok. Fransızca konuşuyordun.</span></p>

    <p class="duz" xml:lang="tr"><span class="duz">– Defol! diye bağırdı.</span></p>

    <p class="duz" xml:lang="tr"><span class="duz">Gardiyan, onun bu otoriter ses tonu karşısında kaskatı kesildi, sonra gidip büyük bir gürültüyle masasına oturdu. Reverdi de sakinleşti, kendini yatağına bıraktı.</span></p>

    <p class="duz" xml:lang="tr"><span class="duz">Uzun bir süre sonra, gardiyanın oturduğu taraftan hiçbir gürültü gelmediğini fark etti; uyumuştu. Yeşil parmaklıkların bulunduğu diğer tarafta da mırıldanmalar, homurdanmalar azalmıştı: herkes yeniden uykuya dalmış olmalıydı.</span></p>

    <p class="duz" xml:lang="tr"><span class="duz">Bir kez daha olan biteni hatırlamaya çalıştı. Hastaneye yatırılışıyla ilgili hiçbir şey hatırlamıyordu. Ama bulanık da olsa, bölük pörçük bazı şeyler anımsıyordu. Sözcükler “Oda.” “Direkler.” “Yol”... Bambu kamışından duvarları, yerdeki kan izlerini gördü. Korku, yeniden bütün benliğini sardı. O anda beyninde bir şimşek çaktı: gözlerinin önünden yara bere içinde bir kadın geçip gitti...</span></p>

    <p class="duz" xml:lang="tr"><span class="duz">Neden paniğe kapılmıştı? Niçin bir anda bu kadından bu kadar korkmuştu? Kontrolünü kaybetmesi onun hayatına mal olacaktı. Bu tutarsızlığın, aslında yaşadığı süreçle ilintili olduğunu hatırladı. Her seferinde, ayinin sonunda kendini kaybediyordu. Ama her zaman olduğu gibi yalnızdı. Arınma Odası’nda tek başınaydı ve bu terk edilme anının hiçbir önemi yoktu.</span></p>

    <p class="duz" xml:lang="tr"><span class="duz">Yeniden düşüncelerine yoğunlaştı ve o sahneyi hatırlamaya çalıştı. Kadının vücudunda bir sürü bıçak yarası vardı. O ise, elinde bir bıçak tutuyordu. Bu görüntü çok net ve çok belirgindi, kendini yeniden “Oda”daymış gibi hissetti... Önünde savunmasız bir halde duran, kan içindeki vücudu okşamak istedi, ama bunun imkânsız olduğunu biliyordu. Bu pınar onun için bir tabuydu.</span></p>

    <p class="duz" xml:lang="tr"><span class="duz">Bununla birlikte sevgilisine yaklaştı ve yaralarını hayranlıkla seyretti. Bu esmerleşmiş ten üzerinde, birer yol bulup akmakta olan kan ırmaklarına tutkuyla baktı. Ona huzur veren bu ırmaklar karşısında sınırsız bir minnet ve sevgi duydu.</span></p>

    <p class="duz" xml:lang="tr"><span class="duz">Eğildi. Yaraların uğultusunu duymak ister gibiydi. Vücudun hararetini hissetmek ister gibiydi... Gözlerini kapadı ve yaralı ağzının içinde, kendi kanının bakır tadını hissetti.</span></p>

    <p class="duz" xml:lang="tr"><span class="duz">Yavaş yavaş, yeniden uykusu geliyordu.</span></p>

    <p class="duz" xml:lang="tr"><span class="duz">Ama bu defa, bütün kâbuslardan uzak, rahat bir uyku olacaktı.</span></p>

    <p class="duz" xml:lang="tr"><span class="duz">Son bir kez daha, kadının çevresinde, ayaklarının dibinde oluşan kan gölünü gördü. Kendisi de, yumuşak bir yastığa gömülür gibi, düşüncelerine gömüldü.</span></p>

    <p class="duz" xml:lang="tr"><span class="duz">Dudaklarında bir gülümseme belirdi.</span></p>

    <p class="duz" xml:lang="tr"><span class="duz">Artık hiç korkusu kalmamıştı: iyileşmişti.</span></p>
  </div>
</body>
</html>