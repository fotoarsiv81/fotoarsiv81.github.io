<html xmlns="http://www.w3.org/1999/xhtml">
<head>
  <title>69.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x69">
    <h1 class="bolum-ismi" id="toc-anchor" xml:lang="tr"><span class="bolum-ismi">69</span></h1>

    <p class="duz" xml:lang="tr"><span class="duz">Bir hafta sonra kararını değiştirmişti.</span></p>

    <p class="duz" xml:lang="tr"><span class="duz">Renata onu yaklaşık on defa telefonla aramıştı. Teklif ettiği parayı elli bin avroya kadar yükseltmişti. Bu olağanüstü bir rakamdı. Diğer kitaplarından, Marc on bin avrodan fazla hiç kazanmamıştı. Böyle bir miktar yayıncının bu kitapla ilgili umutlarının güzel bir göstergesiydi.</span></p>

    <p class="duz" xml:lang="tr"><span class="duz">Ama paranın, Marc’ın kararıyla bir ilgisi yoktu.</span></p>

    <p class="duz" xml:lang="tr"><span class="duz">Bu birkaç gün boyunca, Wong-Fat’ın intiharının yeniden gündeme taşıdığı Reverdi olayıyla tekrar ilgilenmeye başlamıştı. Gazetelerde çıkan bütün yazıları okumuştu. Kuala Lumpur’daki tanıdığı bütün muhabirlerle ve gazetecilerle temasa geçmişti; tabiî Malezya’ya yaptığı yolculuktan söz etmeden.</span></p>

    <p class="duz" xml:lang="tr"><span class="duz">Hatta, Jimmy hakkında bir “alt dosya” oluşturmuş ve onun bu son kararıyla ilgili bütün ayrıntıları elde etmişti. Avukat 8 haziran pazar günü, babasının Cameron Highlands’teki evine dönmüştü. Depoların bulunduğu yerde de kendini asmıştı; Marc, kelebekler, bokböcekleri ve akreplerle dolu bu evi gözünün önüne getirebiliyordu. Kötü bir ölüm için kâbus dolu bir yer. Ardında tek kelime bile bırakmamıştı ve kimse Jacques Reverdi için hazırladığı savunma dosyasını bulamamıştı.</span></p>

    <p class="duz" xml:lang="tr"><span class="duz">Gazetelerde çıkan haberlerden, Kanara Hapishanesi güvenlik şefi Raman adında birinin de birkaç gün önce öldürüldüğünü öğrenmişti. Malezyalı gazetecilere göre bütün şüpheler Reverdi’nin üzerinde yoğunlaşıyordu, ancak hiçbir kanıt bulunamamıştı. Yine bir öfke anı mıydı? Hayır. O sırada Jacques’ın Élisabeth’in ihanet ettiğini düşünmesi için hiçbir sebep yoktu. Buna karşılık, Marc, Reverdi’nin 3 haziranda hapishanede, bir “kargaşa” çıkacağını Élisabeth’e haber verdiğini hatırlıyordu. Öyleyse Raman’ın öldürüleceğini biliyordu. Çünkü katil kendisiydi.</span></p>

    <p class="duz" xml:lang="tr"><span class="duz">Ama asıl önemli bilgi başkaydı. Jacques Reverdi ölüme doğru yürümüyordu; koşuyordu. Yeni avukat istememişti ve</span> <span class="italik">News Straits Times</span> <span class="duz">ile</span> <span class="italik">Star</span> <span class="duz">muhabirlerine göre, Reverdi kimsenin açıklayamadığı derin bir sessizliğe gömülmüştü. Sadece hapishanedeki din görevlileriyle –imamlarla ve vaizlerle– görüşüyordu. Bu esnada hazırlık soruşturması tamamlanmıştı. Suçu kesinleşmişti.</span></p>

    <p class="duz" xml:lang="tr"><span class="duz">Marc’ın artık bu canavardan korkması için herhangi bir sebep yoktu. Şu ya da bu şekilde çevirdiği dolabı anlaması gibi bir tehlike de kalmamıştı. Bundan böyle ve sonsuza dek sessizliğe gömülmüş, etrafı dindar Müslümanlarla çevrilmiş Reverdi’nin dış dünyayla tüm bağları kesilmişti.</span></p>

    <p class="duz" xml:lang="tr"><span class="duz">Bu sebeple, projesini tamamlamaya karar verdi.</span></p>

    <p class="duz" xml:lang="tr"><span class="duz">Ve çalışmaya koyuldu, bütün yaz boyunca.</span></p>

    <p class="duz" xml:lang="tr"><span class="duz">İlk başlarda, kendi atölyesinde.</span></p>

    <p class="duz" xml:lang="tr"><span class="duz">Daha sonra, Güney Fransa’da, Renata’nın ona tahsis ettiği evde.</span></p>

    <p class="duz" xml:lang="tr"><span class="duz">Tuttuğu notlar oldukça açık ve ayrıntılıydı, bu da onun çok hızlı ilerlemesini sağlıyordu. Günde yirmi sayfadan fazla. Sürekli, trans halinde yazıyordu. Bazen duruyor ve yazdıklarını okuyordu; kendisinden korkuyordu. Bölümler ilerledikçe katille özdeşleşiyordu. Cinayetlerin şiddet ve sadizm içeren ayrıntıları üzerinde duruyordu. Kullandığı üslupla, özel bir günlüğün gerçekliğini yakalıyordu. Bu tür zamanlarda da, Patang’ı, geçirdiği krizi, sokaklarda fahişelerin peşinden koşturduğu anları hatırlıyordu...</span></p>

    <p class="duz" xml:lang="tr"><span class="duz">Yine de, bu özdeşleşmeye rağmen, Marc hep bir hayal kırıklığı yaşıyordu. İşin özünü kavrayamamıştı; katili cinayet işlemeye iten nedenin özünü. Bir şekilde, Ölüm Çizgisi’ni aşmıştı. Ama bu başarısına karşın, bu öldürme arzusuna, bu acı çektirme tutkusuna hâlâ yabancıydı. Sadece korkuya yaklaşmış, fakat bu duyguyu ne anlayabilmiş ne de hissedebilmişti. Kötülüğün tadını asla alamamış, kanın yol açtığı ereksiyonu hissedememişti.</span></p>

    <p class="duz" xml:lang="tr"><span class="duz">Bundan zevk alması gerekmez miydi?</span></p>

    <p class="duz" xml:lang="tr"><span class="duz">Oysa, tam tersine tuhaf bir acı duyuyordu. Görevini tamamlamamıştı. Sophie adına, mesafeyi gerektiği kadar koruyamamıştı.</span></p>

    <p class="duz" xml:lang="tr"><span class="duz">Temmuz sonunda kitabın ilk hali hazırdı.</span></p>

    <p class="duz" xml:lang="tr"><span class="duz">İki ay boyunca dış dünyayla ilişkisini tamamen koparmıştı. Ne Avrupa’yı kavuran sıcaklar ne sevgilisinin yumruklarıyla ölen Marie Trintignant az da olsa ilgisini çekmişti.</span></p>

    <p class="duz" xml:lang="tr"><span class="duz">Marc artık başka bir dünyada yaşıyordu.</span></p>

    <p class="duz" xml:lang="tr"><span class="duz">“Siyah Kan”ı yazıyordu: dalgıç bir katilin hikâyesini.</span></p>

    <p class="duz" xml:lang="tr"><span class="duz">Sinopsisin örgüsünü genel hatlarıyla korumuştu.</span></p>

    <p class="duz" xml:lang="tr"><span class="duz">Asya’da seri cinayetler işleyen bir katilin izini süren yalnız bir gazetecinin maceraları. Jacques Reverdi’nin resmî kayıtlardaki hikâyesini değiştirmiş, ancak gerçek katille doğrudan bir bağ oluşturan iki anahtar öğeyi korumuştu: her şey Güneydoğu Asya’da geçiyordu ve katil, bir dalış hocası, eski bir dalma rekortmeniydi.</span></p>

    <p class="duz" xml:lang="tr"><span class="duz">Araştırmasının etaplarına sadık kalmıştı. Hayat Yolu. Sonsuzluğun İşaretleri. Arınma Odası. Siyah Kan. Mekânlar, izlenimler için, Marc defterindeki notlardan yararlanmıştı; bunlar gittiği ülkelerde bizzat kendisi tarafından tutulmuş notlardı. Sadece isimleri ve yer adlarını değiştirmişti.</span></p>

    <p class="duz" xml:lang="tr"><span class="duz">Dramatik bir yapıyla gerilimi hep canlı tuttuğu bir üslup kullanmıştı. Kahramanın araştırmasına koşut olarak katil, tutsağı genç bir turist kızı kurban ritüeline hazırlıyordu. Final bölümünde birleşene kadar, kitapta bu iki olay birbirinden bağımsız iki hikâye olarak sürüyordu.</span></p>

    <p class="duz" xml:lang="tr"><span class="duz">Kitaptaki tek zayıf gerçek, Marc’ın bütün cinayetleri bağlamak zorunda kaldığı olaydı; katilin psikolojik travması. Jacques Reverdi’nin acımasız, siyah kana susamış bir katile nasıl dönüştüğünü bilmiyordu. Tıpkı “ÇABUK SAKLAN, BABA GELİYOR!” cümlesinin ne anlama geldiğini bilmediği gibi. Veya bambu yapraklarının onun öldürme itkisini neden tetiklediğini çözememesi gibi.</span></p>

    <p class="duz" xml:lang="tr"><span class="duz">Bir kez daha gerçeğin kırıntılarından yola çıkıyordu. Katilin, yeniyetmelik çağında, annesini, bileklerini kesmiş bir halde buluşunu hayal etmişti: işte Reverdi’nin gerçeği buydu. Ama kitabına kadının henüz son nefesini vermemiş olduğunu eklemişti. Müstakbel katil can çekişmekte olan annesiyle karşılaşmış; kadın kanlı elleriyle çocuğun yüzünü okşarken, ona babasının, o iğrenç adamın kim olduğunu açıklamıştı. Siyahımsı, kemikli ellerinin teması, onda siyah kan ve yaprakların hışırtısı gibi çift yönlü bir travmaya neden olmuştu.</span></p>

    <p class="duz" xml:lang="tr"><span class="duz">Marc ilk taslağı bir kez daha okuduğunda artık tatmin olmuştu. Büyük bir edebî eser değildi, ama korku sahnelerinde, özellikle de şiddet içeren bölümlerde kendini aşmıştı. Reverdi olarak mı yazıyordu? Yoksa efendisi tarafından gizli şeyleri görmesi sağlanan Élisabeth olarak mı?</span></p>

    <p class="duz" xml:lang="tr"><span class="duz">Sürekli çalıştı. O korkunç sıcakları hiçbir şey hissetmeden geçirdi. Sıcağın kurbanı olmuş binlerce ölüden söz edildiğini şöyle bir işitti. Gazetelerde, Rungis’deki soğuk hava depolarına konmuş cesetleri gördü. Kayıtsız kaldı. Kafası tamamen romanıyla meşguldü. Yazıyordu, nefes alıyordu, zayıflıyordu ve sadece sayfalar da cisimleşiyordu.</span></p>

    <p class="duz" xml:lang="tr"><span class="duz">Eylül ayının başında kitabını bitirmişti. Dört yüz sayfalık bu kaldırım taşını Renata Santi’ye bizzat kendi götürmeye karar verdi. Kendini hafiflemiş hissediyordu; hem mecazî hem de gerçek anlamda. Yedi kilo vermişti. Ve yanmış tenine rağmen çok zayıf ve solgun görünüyordu.</span></p>

    <p class="duz" xml:lang="tr"><span class="duz">Cehennem sıcakları biraz azalmıştı, ama hava kirliliğinin de etkisiyle, ağzından alevler saçan bir hayvanın ağır nefesi gibi hâlâ şehirde varlığını hissettiriyordu.</span></p>

    <p class="duz" xml:lang="tr"><span class="duz">Taksi Saint-Georges Meydanı’na açılan dar sokakları terk edip Haussmann Bulvarı’na ulaştı; Hatica’nın yüzü hâlâ şehrin duvarlarını süslüyordu.</span></p>

    <p class="duz" xml:lang="tr"><span class="duz">Bu reklam tarihinin en uzun kampanyası olmalıydı.</span></p>
  </div>
</body>
</html>