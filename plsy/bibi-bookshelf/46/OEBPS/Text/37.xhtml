<html xmlns="http://www.w3.org/1999/xhtml">
<head>
  <title>37.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x37">
    <h1 class="bolum-ismi" id="toc-anchor" xml:lang="tr"><span class="bolum-ismi">37</span></h1>

    <p class="duz" xml:lang="tr"><span class="duz">Uyandığında nerede olduğunu çıkaramadı. Işık hâlâ yanıyordu, ancak odası penceresiz olduğundan bulunduğu yere dair en ufak bir ipucu yoktu. Sadece klimanın rahatsız edici gürültüsü onun, bir uçağın jet motorunda olduğu hissine kapılmasına neden oluyordu.</span></p>

    <p class="duz" xml:lang="tr"><span class="duz">Saatine baktı: öğleden sonra dörttü. Yatağına oturdu ve başını ellerinin arasına aldı. Migreni tutmuştu. Dili ağzının içinde pabuç gibi olmuştu. Kendi kendine mırıldandı: “Bir kahve.” Ama zemin kata inmek ve makineden su alma fikri bile, midesini bulandırmaya yetti.</span></p>

    <p class="duz" xml:lang="tr"><span class="duz">Kafasını kaldırdı ve tek ayaklı yuvarlak masanın üzerinde duran bilgisayarını gördü.</span></p>

    <p class="duz" xml:lang="tr"><span class="duz">Belki olabilir, diye düşünerek modem bağlantısını yaptı.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Kimden: kn@wanadoo.com</span></p>

    <p class="alinti" xml:lang="tr"><span class="dar-paragraf-duz">Kime: lisbeth@voila.fr</span></p>

    <p class="alinti" xml:lang="tr"><span class="dar-paragraf-duz">Tarih: 23 mayıs 2003, 11:02</span></p>

    <p class="alinti-son-paragraf" xml:lang="tr"><span class="dar-paragraf-duz">Konu: KUALA 2</span></p>

    <p class="alinti-ilk-paragraf" xml:lang="tr"><span class="dar-paragraf-duz">Lise’im</span></p>

    <p class="alinti" xml:lang="tr"><span class="dar-paragraf-duz">Beni güçlendiriyor, bana cesaret veriyorsun.</span></p>

    <p class="alinti" xml:lang="tr"><span class="dar-paragraf-duz">Bana yaklaşmak, bana yazmak, bana sorular sormak isteyenler arasından seni seçtim. Bugün bu seçimimden dolayı kendimi kutluyorum. Görevine yaraşır biri olacağından emindim.</span></p>

    <p class="alinti" xml:lang="tr"><span class="dar-paragraf-duz">Hayat Yolu’nu buldun. O’nun neyi aradığını ve O’nun neyi görmekten hoşlandığını artık biliyorsun. O halde, bizim, yani O’nun ve benim kutsal sınırın diğer tarafında yer aldığımızı da anlamışsındır.</span></p>

    <p class="alinti" xml:lang="tr"><span class="dar-paragraf-duz">Kan sınırı.</span></p>

    <p class="alinti" xml:lang="tr"><span class="dar-paragraf-duz">Fazla kalabalık olmayan bir bölgede dönüp duruyoruz, Lise. Tanrı’yla eşit koşullar altında bir oyun oynadığımız tehlikeli bir bölge. Sana daha önce</span> <span class="dar-paragraf-italik">Kudüs Kitabı Mukaddesi</span><span class="dar-paragraf-duz">’nin, etin canı olan kanın Tanrı’ya ait olduğunu anlatan bir baptan söz etmiştim. Aynı bapta, 6. ayette de şöyle der: “Her kim adam kanı dökerse, onun kanı da adam eliyle dökülecektir.” Kan akıtma hakkına bir tek Tanrı sahiptir. Kim bu yasayı hiçe sayarsa Tanrı’nın rakibi olur.</span></p>

    <p class="alinti" xml:lang="tr"><span class="dar-paragraf-duz">Senin izlerini takip ettiğin kişi işte bu eşiği atladı. Tanrı’ya meydan okudu; ve hakaret etmeyi göze aldı. Eğer bunu anlamak istiyorsan, araştırmana devam etmek zorundasın. Bu ritüelin başka kuralları da var. Çok daha belirgin etapları. O’nun nasıl hareket ettiğini tam olarak kavramalısın. O’nun ruhu çıplak kılmak için nasıl hazırlandığını da...</span></p>

    <p class="alinti" xml:lang="tr"><span class="dar-paragraf-duz">“Sonsuzluğun İşaretleri”ni bulmak zorundasın.</span></p>

    <p class="alinti" xml:lang="tr"><span class="dar-paragraf-duz">“Uçuşan ve Çoğalan...”</span></p>

    <p class="alinti" xml:lang="tr"><span class="dar-paragraf-duz">Yükseğe çık, Lise’im. Gökyüzünde ara. Ve şu gerçeği daima hatırla: sonsuzluğu seyretmenin tek yolu vardır: bir süreliğine orada kalmak.</span></p>

    <p class="alinti" xml:lang="tr"><span class="dar-paragraf-duz">Kalbim seninle.</span></p>

    <p class="duz-sagdan-blok-altta-bosluk" xml:lang="tr"><span class="dar-paragraf-duz">Jacques</span></p>

    <p class="duz" xml:lang="tr"><span class="duz">Bir kahve.</span></p>

    <p class="duz" xml:lang="tr"><span class="duz">İvedilikle, boktan bir kahve.</span></p>

    <p class="duz" xml:lang="tr"><span class="duz">Duvarlara tutuna tutuna merdivenden indi.</span> <span class="italik">Sonsuzluğun İşaretleri. Uçuşan ve Çoğalan.</span> <span class="duz">Reverdi gitgide daha gizemli bir hale geliyordu. Ve Marc, bu anlaşılmaz sözcüklerden kötü bir biçimde etkilendiğini hissediyordu. Katil iç dünyasının kapılarını açtıkça terimler biraz daha içrek, kapalı ve anlaşılmaz oluyordu.</span></p>

    <p class="duz" xml:lang="tr"><span class="duz">Nescafé’sine kavuşmuştu. Kendine alelacele kahverengi bir sıvı hazırladı ve tadına baktıktan sonra, acaba sabahki çayı mı tercih etseydim, diye düşündü. Plastik kaşığıyla kahvesini karıştırırken, Reverdi’nin sözleri de kafasının içinde ters yönde dönüyordu.</span> <span class="italik">“Gökyüzünde ara.” “Yükseğe çık.”</span> <span class="duz">Belki de bu kelimeler, bu metaforların arkasında, somut birer anlam taşıyordu.</span></p>

    <p class="duz" xml:lang="tr"><span class="duz">Basamakları ikişer ikişer atlayarak merdiveni çıktı. Malezya haritasını aldı ve yükseltileri incelemeye başladı. Deniz seviyesindeki bu ülkede tepeler fazla değildi. Cameron Highlands’i harita üzerinde işaretledi, burası Kuala Lumpur’un iki yüz kilometre kuzeyinde dağlık bir bölgeydi ve yüksekliği 1 500 metre civarındaydı. Bu isim ona bir şeyler ifade ediyordu. Lüks otellerin ve golf sahalarının bulunduğu bu tatil bölgesinden ona daha önce söz edilmişti. Marc, yanında getirdiği Malezya turistik rehberini karıştırdı ve hafızasını tazeledi.</span></p>

    <p class="duz" xml:lang="tr"><span class="duz">Reverdi ona burayı mı işaret ediyordu? Bir dalış öğretmeninin dağın tepesinde ne işi olabilirdi? Aklına varsayımını teyit edecek bir fikir geldi. Bu dağlık bölgede başka bir cinayet ya da kayıp bir kız daha olabilir miydi?</span></p>

    <p class="duz" xml:lang="tr"><span class="italik">News Straits Times</span><span class="duz">’ın arşiv departmanını aradı. Telefondaki ses –bir kadın– oldukça hoştu. Marc arşivin çalışma saatlerini öğrenmek için telefon etmişti, ama şansını telefonda denemeye karar verdi. Kendini tanıttı ve Reverdi’yle ilişkilendirmeden, isteğini kısaca özetledi. Acaba son yıllarda Cameron Highlands bölgesinde bir cinayet vakası olmuş muydu? Ya da bir kayıp ihbarı?</span></p>

    <p class="duz" xml:lang="tr"><span class="duz">Arşiv görevlisi kadın hiç düşünmeden, “Sanmıyorum” dedi. Sonra ondan hatta kalmasını istedi. Marc, bir bilgisayar klavyesinden gelen tuş seslerini duydu, ardından kadın ahizeyi yeniden aldı: hiçbir vaka yok. Sekiz yıldan beri Cameron Highlands bölgesinde ne bir cinayet ne de başka bir polisiye olay olmuş. Daha önceki tarihler için, yerinde araştırma yapmak gerekiyor...</span></p>

    <p class="duz" xml:lang="tr"><span class="duz">Marc, birkaç nezaket sözünden sonra telefonu kapattı. Bir anda, anlaşılmaz bir biçimde inancının yok olduğunu hissetti. Reverdi, onu bu tepelerde tek başına bırakmıştı. Bu gizemli “işaretler”i de ipucu olarak vermişti. Yukarıda. Ertesi sabah yola çıkmaya karar verdi.</span></p>

    <p class="duz" xml:lang="tr"><span class="duz">O anda, midesinden gelen gurultular, aç açına geçirdiği ikinci günü de sona erdirmek üzere olduğunu hatırlattı. Bu bir dalgınlık olmaktan çıkmış, bir tür açlık grevine dönüşmüştü. Anahtarını aldı ve kapıyı kapatıp odasından çıktı.</span></p>

    <p class="duz" xml:lang="tr"><span class="duz">Gün ışığı gözlerini kamaştırdı. Sıcaklığın etkisi ise çok ani oldu. Marc tüm vücudunun eridiğini, parmaklarının terden buruş buruş olduğunu hissetti. Sanki elbiseleriyle bir saunaya girmişti.</span></p>

    <p class="duz" xml:lang="tr"><span class="duz">Otelinin bulunduğu sokakta, restoranlar masalarını kaldırımlara koymuş, hatta yola kadar taşmışlardı; arabalar adım adım ilerliyor, masaların çevresini dolanmak ve çatalların kaportalarını çizmemesi için dikkat etmek zorunda kalıyordu.</span></p>

    <p class="duz" xml:lang="tr"><span class="duz">Marc, Çin mutfağının bir klasiği olan</span> <span class="italik">“fried rice”</span> <span class="duz">ısmarladı. İçi sürprizlerle dolu olan bu pirinç yemeğine bayılıyordu. Karidesler, sebzeler, bademler, soğan, omlet parçaları... Hepsi, aynı derecede kızarmış, pişmiş ve haşlanmıştı.</span></p>

    <p class="duz" xml:lang="tr"><span class="duz">Cameron Highlands.</span></p>

    <p class="duz" xml:lang="tr"><span class="duz">Marc her lokmasında bu iki kelimeyi heceleyip duruyordu.</span></p>

    <p class="duz" xml:lang="tr"><span class="duz">Orada bir ipucunun onu beklediğinden emindi.</span></p>
  </div>
</body>
</html>