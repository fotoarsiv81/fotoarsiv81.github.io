<html xmlns="http://www.w3.org/1999/xhtml">
<head>
  <title>43.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x43">
    <h1 class="bolum-ismi" id="toc-anchor" xml:lang="tr"><span class="bolum-ismi">43</span></h1>

    <p class="duz" xml:lang="tr"><span class="duz">Yol alacakaranlıkta kızıl bir renk almıştı.</span></p>

    <p class="duz" xml:lang="tr"><span class="duz">Marc, sağına soluna bakmadan hızla sürüyordu arabayı. Kendini bozguna uğramış hissediyordu. Reverdi ona Cameron Highlands’i işaret etmişti. Orada keşfedilmesi gereken bir sır vardı. Ama becerememişti. “Sonsuzluğun İşaretleri”ni bulamamıştı.</span></p>

    <p class="duz" xml:lang="tr"><span class="duz">Boşuna bir yolculuk.</span></p>

    <p class="duz" xml:lang="tr"><span class="duz">Ve geri dönüşü olmayan sonuçlar.</span></p>

    <p class="duz" xml:lang="tr"><span class="duz">“Hiç hata yapma şansın yok” diye yazmıştı Reverdi. Marc boğazının acı bir tatla yandığını hissediyordu. Öfkeyle direksiyona vurdu ve dikkatini yola verdi.</span></p>

    <p class="duz" xml:lang="tr"><span class="duz">Ormanlar gitgide sıklaşıyor, ufuk çizgisi alev alev yanıyordu. Tüm manzara pembe, ağır, durgun bir liköre benziyordu. Bu tablonun içinde, arabalar, kızgın birer metal ok gibi hızlı ve titrek resimler halinde geçip gidiyordu. Pazar akşamıydı: hafta sonu dönüşü başlamıştı.</span></p>

    <p class="duz" xml:lang="tr"><span class="duz">İpoh yakınlarındaki otoyol çıkışından, gidişte birçok tehlike yaşadığından asla unutamadığı devlet yoluna saptı, kaos artarak devam ediyordu. Manzaranın biraz önceki çarpıcı güzelliği yok olmuştu, arabalar tehlikeli bir biçimde hızlı gidiyordu. Sağından, solundan geçiyorlar, onu kenara sıkıştırıyorlar, klakson çalarak yol vermesini –olmayan yolu– istiyorlardı.</span></p>

    <p class="duz" xml:lang="tr"><span class="duz">Marc direksiyonu sıkı sıkı tutmuş, bir kazaya mahal vermemek için gözünü yoldan ayırmıyordu. Çok geçmeden çevresindeki kahverengi toz bulutu yavaş yavaş kara bir buluta dönüşmeye başladı. Trafik yavaşlamıştı. Bütün arabalar adım adım ilerliyordu. Asfaltta yağ birikintileri vardı: kaza olmuştu. Cehennemi çağrıştıran bir görüntüden siyah dumanlar yükseliyordu.</span></p>

    <p class="duz" xml:lang="tr"><span class="duz">Bir araba yoldan çıkmış, sağ taraftan, ters yönden son sürat gelen bir kamyona çarpmıştı. Kamyonun radyatörünün altına sıkışmış araba alev alev yanıyordu. Paramparça olmuş sürücünün halini düşünmek bile imkânsızdı. Hiçbir şey görünmüyordu, ama kan, alevler, koku kendini hissettiriyordu. Diğer sürücüler gibi, Marc da kazanın yanına geldiğinde, görebileceği şeyden korkarak gözlerini kaçırdı...</span></p>

    <p class="duz" xml:lang="tr"><span class="duz">Yardıma henüz kimse gelmemişti, ama birçok sürücü arabasından inmiş, ellerinde cep telefonları yol boyunca yürüyorlardı. Marc yavaş yavaş yola devam ediyordu. Tam tehlikeli bölgeyi arkada bıraktığını düşünürken, yol kenarında otların arasında bir karaltı gördü.</span></p>

    <p class="duz" xml:lang="tr"><span class="duz">Bir kol.</span></p>

    <p class="duz" xml:lang="tr"><span class="duz">Kopan bir kol, kaza yerinden yirmi metre uzağa fırlamıştı.</span></p>

    <p class="duz" xml:lang="tr"><span class="duz">Bazı sürücüler kolu görmüştü, ama kimse dokunmaya cesaret edemiyordu. Bu korkunç görüntüyü Marc kötüye yordu. Belki de bu araştırmayı bırakmazsa büyük bir olasılıkla araştırması onu bırakacaktı. Bir tehlike dolanıp duruyordu. Bu aldatmacayı bir an önce bitirmeliydi. Ve mümkün olduğunca çabuk Paris’e geri dönmeliydi.</span></p>

    <p class="duz" xml:lang="tr"><span class="duz">O anda, korkusunun nedenini anladı. Hâlâ belirsiz olan, Jacques Reverdi’nin yalnız olmadığı fikri. Ve avukatını, o şişko sapığı, hapishanenin dışında kendi intikamına alet edebilecek olması. Eğer katil numarasını anlarsa ne olacaktı? Ya “köpeği”ni düzenbazın peşine takarsa?</span></p>

    <p class="duz" xml:lang="tr"><span class="duz">Geriye dönüp bakmadan gaza bastı.</span></p>

    <p class="duz-ilk-paragraf" xml:lang="tr"><span class="duz">Oteldeki odasına döndüğünde saat yirmi ikiydi.</span></p>

    <p class="duz" xml:lang="tr"><span class="duz">İçerisi havasızdı ve hiç pencere yoktu. Klimayı sonuna kadar açtı ve havalandırmanın gürültüsü eşliğinde ceplerini boşalttı. Ağzında hâlâ ızgara etin tadı vardı. Kendini pis, kirli, ölüme ve toza bulanmış hissediyordu.</span></p>

    <p class="duz" xml:lang="tr"><span class="duz">Yuvarlak masanın üstüne anahtarlarını, Dr. Norman’ın, görüştüğü böcek tüccarlarının kartvizitlerini, sonra üzerinde Çin ideogramları bulunan ve kime ait olduğunu çıkaramadığı bir kartı bıraktı.</span></p>

    <p class="duz" xml:lang="tr"><span class="duz">Kartı çevirdi: arkasında Latin harfleriyle bir yazı vardı.</span></p>

    <p class="duz" xml:lang="tr"><span class="duz">Hard-Rock Café’nin kaldırımında bir Endonezyalının verdiği, üzerinde “MÖSYÖ RAYMOND” yazan karttı bu. Marc telefon numaralarının altındaki yazıyı okudu: “İhtiyacınız olan bütün kızlar.”</span></p>

    <p class="duz" xml:lang="tr"><span class="duz">Neden olmasındı?</span></p>

    <p class="duz" xml:lang="tr"><span class="duz">Ölümün tadını silmek için şok tedavisine ihtiyacı vardı.</span></p>

    <p class="duz" xml:lang="tr"><span class="duz">Görür görmez Marc kızdan hoşlandı.</span></p>

    <p class="duz" xml:lang="tr"><span class="duz">Ufak tefek, atletik yapılıydı, cimnastikçi kızlara benziyordu. Yuvarlak kalçaları, dik memeleri siyah muslinden ince elbisesinin altından fark ediliyordu. Varlığı şehvet dolu bir enerji yayıyor, insanın nefesini kesen, boğazını kurutan bir istek uyandırıyordu.</span></p>

    <p class="duz" xml:lang="tr"><span class="duz">Rahatsız bir hali vardı, odadaki tek koltuğa oturdu ve saçlarının arkasına gizlendi. Yüzü de vücudunun belirgin çıkıntılarıyla uyum içindeydi: sert yüz hatları, çıkık elmacıkkemikleri, dikiş iğnesinin deliği gibi çekik gözler. Bir hançer gibi keskin bir güzellik, diye düşündü Marc. Ama boş hayaller peşinde koşuyordu: aslında güzel vücutlu ve cinsel çekiciliği olan bir kız hüviyetine bürünmüş basit bir köylü kızıydı bu.</span></p>

    <p class="duz" xml:lang="tr"><span class="duz">–</span> <span class="italik">Where do you come from?<a class="footnote-link" href="#footnote-231-1" id="footnote-231-1-backlink">[1]</a></span></p>

    <p class="italik" xml:lang="tr"><span class="italik">– Miam-Miam.</span></p>

    <p class="italik" xml:lang="tr"><span class="italik">– I’m sorry. I didn’t get the name. Where do you come from?<a class="footnote-link" href="#footnote-231-2" id="footnote-231-2-backlink">[2]</a></span></p>

    <p class="italik" xml:lang="tr"><span class="italik">– Miam-Miam.</span></p>

    <p class="duz" xml:lang="tr"><span class="duz">Marc’ın kızın Myanmar’dan –Birmanya’nın yeni adı– geldiğini anlaması için bir süre geçmesi gerekti. Parayı önceden ödedi ve yanlış anlaşılmalar arttı. Marc kızın elbisesini elleriyle çıkartmayı, hatta onun bir striptizci gibi kalçalarına kadar yavaş yavaş indirmesini hayal ediyordu. Ama Birmanyalı kız, bir yüzme yarışı öncesi soyunma odasında soyunur gibi, birkaç harekette üzerindekileri çıkardı.</span></p>

    <p class="duz" xml:lang="tr"><span class="duz">Sonra duşu işaret etti. Marc, duşta, buharların arasında kızın okşayışlarını, uzun saçlarının gövdesine sürtünmesini hayal ederek gülümsedi. Fahişe kafasına bir duş bonesi geçirdi, sonra eski bir parmaklığın üzerindeki pası kazır gibi Marc’ın penisini yıkamaya başladı.</span></p>

    <p class="duz" xml:lang="tr"><span class="duz">Yatağa geri döndüklerinde, cimnastikçi kız ata biner gibi. Marc’ın karnına oturdu, ellerini göğsünün üzerine koydu. İşte nihayet masaj başlıyordu... Marc gözlerini kapattı, vücudunun zevk dolu küçük okşayışlarla uyarılmasını, sonra kızın dilinin bütün kaslarında, erkeklik organına kadar vücudunun her noktasında dolaşmasını bekliyordu. Ama bunların yerine kaburgalarına birkaç dokunuşuyla yetinmek zorunda kaldı, sonra, gözlerini açtı ve kızı çantasında bir şeyler ararken gördü. Çantadan bir prezervatif çıkardı ve bir şırınganın ambalajını yırtar gibi paketi bir diş hareketiyle açtı. Kızın her hareketi kısa, net ve “profesyonel”di.</span></p>

    <p class="duz" xml:lang="tr"><span class="duz">Marc yakıcı bir Kama-Sutra hayal etmişti.</span></p>

    <p class="duz" xml:lang="tr"><span class="duz">Ama tıbbî bir viziteye maruz kalıyordu.</span></p>

    <p class="duz" xml:lang="tr"><span class="duz">Yine de, birkaç dakika sonra orgazma ulaştı. Bir lokmada yutulan pirinç köfteleri gibiydi, kısa sürmüştü. Genç kız, bilmediği bir dilde, yani İngilizce konuşmamak için uyur gibi yaptı.</span></p>

    <p class="duz" xml:lang="tr"><span class="duz">Marc, gürültü yapmadan yataktan kalktı ve yuvarlak masanın yanına oturdu. Başucu lambasını yanına aldı ve abajuru duvara doğru çevirdi. Sonra bilgisayarını açtı. Daha fazla bekleyemezdi. Reverdi’ye yazmalıydı. Başarısızlığını itiraf etmeli ve katilin yeniden gönlünü fethetmeliydi.</span></p>

    <p class="duz" xml:lang="tr"><span class="duz">Paris’e geri dönme isteğini çoktan unutmuş gibiydi. Tabiî Jimmy korkusunu da. Kimliğinin açığa çıkması için hiçbir neden yoktu. Ya da kaçık bir muhallebi çocuğundan korkması için.</span></p>

    <p class="duz" xml:lang="tr"><span class="duz">Hiç tereddüt etmeden mektubunu yazmaya başladı. Sadece kalbinin sesini dinlemesi gerekiyordu: bir açmazla sonuçlanan hayal kırıklığını, acısını, öfkesini. Kendini üslubuna –yani Élisabeth’in üslubuna– kaptırmıştı, Reverdi’ye, Élisabeth’e yani kendine bir şans daha vermesi için yalvardı.</span></p>

    <p class="duz" xml:lang="tr"><span class="duz">Yarım saatin sonunda Marc kendini daha iyi hissediyordu. Asla terk etmek istemediği bu genç kadının vücudunda yeniden canlanmıştı. Her kelime canını acıtsa da, her hece başarısızlığını yansıtsa da, hayattaki tek saplantısını –bir katilin sırrı– açık kelimelerle ifade edebildiği bu özel ilişkinin, bu ruhsal bağın tadını çıkarıyordu.</span></p>

    <p class="duz" xml:lang="tr"><span class="duz">Kapının kapandığını duydu.</span></p>

    <p class="duz" xml:lang="tr"><span class="duz">Odaya, boş duvarlara, dağınık yatağa baktı. Miam-miam uçup gitmişti. Mektubuyla o kadar meşguldü ki, kızın kalktığını, giyindiğini, çantasını aldığı bile duymamıştı...</span></p>

    <p class="duz" xml:lang="tr"><span class="duz">Can sıkıcı gerçeği kavramak için birkaç saniye daha bekledi.</span></p>

    <p class="duz" xml:lang="tr"><span class="duz">O anda, o fahişeyle sevişmek yerine Jacques Reverdi’ye yazmayı tercih ediyordu.</span></p>

    <p class="duz-son-paragraf-2" xml:lang="tr"><span class="duz">Marc Dupeyrat olmak yerine Élisabeth Bremen olmayı yeğliyordu.</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Nereden geldiniz? (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Affedersiniz. Adınızı sormamıştım. Nereden geldiniz? (ç.n.)</span></p>
      </div>
    </div>
  </div>
</body>
</html>