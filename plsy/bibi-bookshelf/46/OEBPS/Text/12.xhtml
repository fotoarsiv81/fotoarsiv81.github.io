<html xmlns="http://www.w3.org/1999/xhtml">
<head>
  <title>12.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x12">
    <h1 class="bolum-ismi" id="toc-anchor" xml:lang="tr"><span class="bolum-ismi">12</span></h1>

    <p class="duz" xml:lang="tr"><span class="duz">Günler geçiyor, ama zaman hep aynı şekilde akıp gidiyordu, farklılık yoktu.</span></p>

    <p class="duz" xml:lang="tr"><span class="duz">Sabah beşte kalkış.</span></p>

    <p class="duz" xml:lang="tr"><span class="duz">Çatı penceresinden sabahın ilk ışıklarının mavi aydınlığı görülüyordu. Sonra Jacques parmak uçlarında yükseliyor, diğer binalara bir göz atıyordu. Işıklar pencerelerde titreşiyordu. Ardından ilk gürültüler duyulmaya başlıyordu: öksürme, işeme, sümkürme sesleri. Önce boğuk bir uğultu yükseliyor, sonra bu homurtular, bağırışlara dönüşüyordu. İri cüsseli hayvan uyanıyordu.</span></p>

    <p class="duz" xml:lang="tr"><span class="duz">Saat altıda ışıklar yanıyordu.</span></p>

    <p class="duz" xml:lang="tr"><span class="duz">60 wattlık ampullerin cılız aydınlığı. Gözkapaklarının altında belli belirsiz bir yara. Ve gardiyanlar, koridorları arşınlıyor, her kapıya vuruyor ve avluyu geçip gidiyorlardı. Ve bulantı saatleri başlıyordu. Yavaş yavaş Jacques her duyguyu tadıyordu, durum dayanılmaz hale geleli çok olmuştu.</span></p>

    <p class="duz" xml:lang="tr"><span class="duz">Duvarlar çok yakındı. Sıcak boğucuydu. Hamamböcekleri yerdeki hasır boyunca dörtnala gidip geliyordu. Ve koku. Kanara bütün temizlik çabalarına rağmen, çürümeye ve kokmaya devam ediyordu. Her taş, her döşeme, her çatlak rutubetliydi. En kuru mevsimde bile cezaevi muson ikliminin etkisi altındaydı.</span></p>

    <p class="duz" xml:lang="tr"><span class="duz">Ve başka birçok koku: sidik, bok, ter... Yayılan osuruk kokuları duvarların arasında daha da yoğunlaşıyor, daha da iğrenç hale geliyordu. Sonra yemek denilen o boktan şeyin kokusu. Ağır, yağlı, dayanılmaz. Kahvaltı yola çıkmış demekti. Ama önce yerine getirilmesi gereken birkaç işlem daha vardı.</span></p>

    <p class="duz" xml:lang="tr"><span class="duz">Saat yedi.</span></p>

    <p class="duz" xml:lang="tr"><span class="duz">Sayım.</span></p>

    <p class="duz" xml:lang="tr"><span class="duz">Cezaevi hastalığı. Sayım ritüeli –Malaycası</span> <span class="italik">muster–</span> <span class="duz">günde beş kez yineleniyordu. Bir denetlemeden çok bir efsunlamaydı; sanki bu uzun ve bıktırıcı işlem, en ufak bir kaçma girişimini bile engelleyebilecekti.</span></p>

    <p class="duz" xml:lang="tr"><span class="duz">Kilitlerin metalik gürültüsü. Kapıların gıcırtısı. Sürünen ayaklardan çıkan sesler. Tüm bunlar zamanla, insana kalbinin atışları kadar tanıdık, bir o kadar yakın geliyordu. Sonra büyük avluda toplanılıyordu. Bütün mahkûmları bir arada görünce Jacques’ın bulantısı daha da artıyordu. Buruşuk kâğıtlar gibi, yere bağdaş kurarak, numara sırasına göre oturmuş iki bin mahkûm.</span></p>

    <p class="duz" xml:lang="tr"><span class="duz">Saat yedi buçuk.</span></p>

    <p class="duz" xml:lang="tr"><span class="duz">Güneş altında, ulusal marş.</span></p>

    <p class="duz" xml:lang="tr"><span class="duz">Sonra, nihayet kahvaltı. Mahkûmlar, kantin binası boyunca bir kuyruk oluşturmak üzere yeniden sıralanmak için dağılıyorlardı. Ardından kalabalık, avluda küçük gruplara ayrılıyordu; önlerindeki bulamaca yoğunlaşmış küçük gruplara.</span></p>

    <p class="duz" xml:lang="tr"><span class="duz">Jacques bu esnada duşa gitmeyi tercih ediyordu. Elinde</span> <span class="italik">gayong</span><span class="duz">’u (içinde sabun, diş macunu ve fırçası, tıraş takımları bulunan plastik kutu), bir omzunda havlusu, diğerinde temiz tişörtü, yemekhaneden üç yüz metre uzaklıktaki binada gözden kayboluyordu. Reverdi’nin hücresinde özel bir duş vardı, ama o üstü açık bu yapıyı, büyük su tanklarının arasında geçirdiği bu anı seviyordu. Kendi sayımına kendi cevap veriyordu. Suyun yaptığı sayıma...</span></p>

    <p class="duz" xml:lang="tr"><span class="duz">Saat sekiz.</span></p>

    <p class="duz" xml:lang="tr"><span class="duz">Angarya işler başlıyordu.</span></p>

    <p class="duz" xml:lang="tr"><span class="duz">Bu işler her hafta değişiyordu. Şubat ayının bu son haftasında hapishanenin demir parmaklıklarının kazınıp zımparalanması gerekiyordu, sonra boyacılar gelip pas önleyici sürecekti. Yüzlerini bir bez parçasıyla örtmüş “gönüllüler” kazıyorlar, zımparalıyorlardı, üzerleri metalden sıçrayan çapaklarla kaplanıyor, demir parmaklıklarla bütünleşiyorlardı.</span></p>

    <p class="duz" xml:lang="tr"><span class="duz">Saat dokuz, angarya işler sona eriyordu.</span></p>

    <p class="duz" xml:lang="tr"><span class="duz">Atölyeler işbaşı yapıyordu.</span></p>

    <p class="duz" xml:lang="tr"><span class="duz">Éric ona önceden söylemişti: bir önlem olarak, Reverdi’nin bu çalışmalara katılma hakkı yoktu. O da yaşlılarla, topallarla, hastalarla kalıyordu. Sıcaklık iyice artmaya başlıyor, saatler ilerledikçe tahammül edilmez bir hal alıyordu. Jacques, avluda tentenin altında, tek başına oturuyor, kendi dillerinde gevezelik eden diğer heriflerin salaklıklarını dinlememeye çalışıyordu. Dedikodular, homurdanmalar,</span> <span class="italik">amok</span> <span class="duz">ve</span> <span class="italik">kriss</span> <span class="duz">(Malezya’ya özgü hafifçe eğri bir tür hançer) hikâyeleri.</span></p>

    <p class="duz" xml:lang="tr"><span class="duz">Saat onda, spor başlıyordu.</span></p>

    <p class="duz" xml:lang="tr"><span class="duz">Esneme hareketleri. Karın hareketleri. Şınav. Sonra halter: burada ağırlık olarak taş kullanılıyordu. Aslında mahkûmların tek amacı buradan daha güçlü ve daha tehlikeli olarak çıkmaktı. Ama kendi durumundaki biri için bunun ne anlamı vardı? Felsefî bir soru olmaktan başka: formunu en iyi şekilde koruyarak ölmek istiyordu. Ayrıca spordan, vücudunu canlı tutmaktan zevk alıyordu. Derisinin altında, her kası, etinin her noktasını sulayan bir ışık, bir yağ gibi akan bu gücü hissetmeyi seviyordu.</span></p>

    <p class="duz" xml:lang="tr"><span class="duz">Bu güç gösterisinin bir başka avantajı daha vardı: fiziksel diriliğini, canlılığını herkese göstermek. Spor yaparken, atölyelerin pencerelerinden bir sürü gözün kendisini izlediğini biliyordu. Gardiyanlar bile, göz ucuyla, Reverdi’nin sergilediği güç gösterisini değerlendiriyordu.</span></p>

    <p class="duz" xml:lang="tr"><span class="duz">Saat on bir buçuk.</span></p>

    <p class="duz" xml:lang="tr"><span class="duz">Yeni bir sayım.</span></p>

    <p class="duz" xml:lang="tr"><span class="duz">On iki.</span></p>

    <p class="duz" xml:lang="tr"><span class="duz">Öğle yemeği.</span></p>

    <p class="duz" xml:lang="tr"><span class="duz">Hiçbir tat almadan, iştahsızca yiyordu, ama büyük bir dikkatle kalorileri hesaplamaya devam ediyordu. Burada beslenmek hayatta kalmanın tek yoluydu. Jimmy’nin sayesinde günlük öğünlerini iyileştirebilmişti: her gün fazladan bir meyve, şeker ve süt.</span></p>

    <p class="duz" xml:lang="tr"><span class="duz">Saat on dört.</span></p>

    <p class="duz" xml:lang="tr"><span class="duz">Atölyelere geri dönüş.</span></p>

    <p class="duz" xml:lang="tr"><span class="duz">Onun içinse siesta vakti. Günün en kötü zamanı. Yüzüne konan, sessizliğin ortasında vınlayan iri, sinir bozucu sinekler. Jacques, yarı uykulu, diğerleri gibi hareketsiz bir halde yere boylu boyunca uzanıyor ve beyaz bir ışık seline boğulmuş avluda sinekler ile insanları birbirine karıştırmaya başlıyordu.</span></p>

    <p class="duz" xml:lang="tr"><span class="duz">On beş otuz.</span></p>

    <p class="duz" xml:lang="tr"><span class="duz">Yeni bir sayım daha.</span></p>

    <p class="duz" xml:lang="tr"><span class="duz">Okunan numaralar, havaya kalkan kollar, uğultu... Bir hipnoz seansı gibi. Jacques o sırada uyanıyordu. Ve uyuyup kaldığı için kendine kızıyordu. Sonra bu zombilerin arasında işleyen, kıpırdayan vücudunu hissediyordu. Sıcağa, gözetime, başkalarının varlığına rağmen kimseye çaktırmadan çalışan bir makine. Ölmüyordu. Ve son saniyeye kadar da bu düzenli yaşamını sürdürecekti.</span></p>

    <p class="duz" xml:lang="tr"><span class="duz">Saat on altı.</span></p>

    <p class="duz" xml:lang="tr"><span class="duz">Akşam yemeği.</span></p>

    <p class="duz" xml:lang="tr"><span class="duz">Saat on altı otuzdan itibaren de serbest zaman.</span></p>

    <p class="duz" xml:lang="tr"><span class="duz">Serbest zaman mı? Sıcaklığın etkisi yavaş yavaş azalırken avlu da hareketlenmeye başlıyordu. Tutuklular kantinden alışveriş yapmaya başlamıştı. Mal değiş tokuşu yapılıyordu; tabiî her şey gardiyanların lehine oluyordu; kapı sundurmasının altında kurulmuş pazar benzeri bir yerde ıvır zıvır satılıyordu. Özellikle de uyuşturucu. Hapishanenin kendine özgü bir iç mantığı vardı, tamamen rüşvete dayanan bir mantık. İstenilen her şey satın alınabilirdi, elbette parasını vermek veya değiş tokuş yapacak bir mal sahibi olmak koşuluyla. Reverdi’nin, Jimmy’nin sayesinde yanında parası vardı, ama har vurup harman savurmuyordu. İstekleri bir transistorlu radyoyla ya da çikolata tabletleriyle giderilecek türden değildi. Ne de bir vuruşluk uyuşturucuyla.</span></p>

    <p class="duz" xml:lang="tr"><span class="duz">Saat on sekiz.</span></p>

    <p class="duz" xml:lang="tr"><span class="duz">Mahkûmların hücrelerine dönüş zamanı.</span></p>

    <p class="duz" xml:lang="tr"><span class="duz">Kapı üzerine kapandığında Jacques, bir süre hareketsiz kalıyordu, kuşku doluydu. Yaşadığı bugünün neresi gerçek, neresi hayaldi? En kötü saatler asıl şimdi başlıyordu. On iki saatlik bir gece vardı önünde. Dört duvar arasında, hiçbir meşguliyet olmadan geçen on iki saat. O anda hücresinden nefret ediyordu. İşte o sırada hücresi ölüm ve gübre kokmaya başlıyordu. Bitlerden, pirelerden, böceklerden ve sıçanlardan oluşan, gözle görülmeyen bir yeraltı dünyası onu gözetliyordu.</span></p>

    <p class="duz" xml:lang="tr"><span class="duz">Bu gece de, her şeye rağmen, çatı penceresinden dışarı bir göz atmayı ihmal etmedi. Gün henüz kararmaya başlamıştı. Bambuların arasındaki kulübeyi hatırladı. Son odasını. Paniğe kapılmasına, korkmasına neden olan hatayı nerede yaptığını düşündü...</span></p>

    <p class="duz" xml:lang="tr"><span class="duz">Sonra “çılgınlık” kelimesi kafasının içinde şekillenmeye başladı, olduğu yere çöktü, bacaklarını karnına doğru çekti. Duvara doğru bir top gibi yuvarlandı ve hıçkırıklarını güçlükle bastırdı. Ne olursa olsun var olmak, yaşamak için bir neden bulmalıydı; birkaç aylık ömrü kalsa da.</span></p>

    <p class="duz" xml:lang="tr"><span class="duz">Kilitte dönen anahtarın sesiyle kafasını kaldırdı. Hücresinin kapısı açıldı:</span></p>

    <p class="duz" xml:lang="tr"><span class="duz">–</span> <span class="italik">Jumpa!</span></p>
  </div>
</body>
</html>