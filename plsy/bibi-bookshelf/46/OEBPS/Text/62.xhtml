<html xmlns="http://www.w3.org/1999/xhtml">
<head>
  <title>62.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x62">
    <h1 class="bolum-ismi" id="toc-anchor" xml:lang="tr"><span class="bolum-ismi">62</span></h1>

    <p class="duz" xml:lang="tr"><span class="duz">Marc iskeleye vardığında fırtına çıkmıştı. Buna rağmen Marc gülümsedi. Her şey şu ana kadar yolunda gitmişti. Bir gün önce, Koh Surin’de muson yağmurlarıyla olan randevusunu kaçırmıştı, ama bugün, hem de çok önemli bir etapta ansızın çıkagelmişti işte.</span></p>

    <p class="duz" xml:lang="tr"><span class="duz">Arabasını park ederken, ilk damlalar düşmeye başladı. Hayır sağanak değildi, sadece birkaç damlaydı. Asyalıların dediği gibi “pockets rain” türünden. “Yağmur keseleri” veya “keseler dolusu yağmur”; Marc hiçbir zaman bunu anlamamıştı.</span></p>

    <p class="duz" xml:lang="tr"><span class="duz">Yük iskelesinin hali perişandı. Dar bir boğaz boyunca uzanan bir deniz mezarlığını andırıyordu. Yarısına kadar çamura gömülmüş, tuzun ve yosunların kemirdiği çürümüş sandallar, paslanmış tekneler. Diğer tarafta, mangrov ormanının içinde, fabrika bacalarına benzeyen yüksek kazıkların üzerine yerleştirilmiş birkaç boş kulübe vardı. Etraf ıssızdı.</span></p>

    <p class="duz" xml:lang="tr"><span class="duz">Yine de, sandalına oturmuş, ağlarını onaran bir balıkçı buldu. Teni bir jaguar gibi kapkaraydı. Marc birkaç kez “Koh Rawa-Ta” adını tekrar etmek zorunda kaldı. Adam üç bin baht istedi. Marc’ın laf olsun diye adamla pazarlık yapacak hali yoktu. Daha çok saat konusunda endişeleniyordu. Adama saatini gösterdi; on yedi otuz olmuştu. Balıkçı, saatin kadranı üzerinde, adaya saat altıda varacaklarını işaret etti. Bu da hemen hemen akşam demekti. Son ipucunu bulmak için sadece yarım saati kalacaktı.</span></p>

    <p class="duz" xml:lang="tr"><span class="duz">Ama, artık bekleyemezdi. Bir gece daha sabretmesi söz konusu olamazdı. Yağmurluğunu, el fenerini, bilgisayarını ve şırıngasını almak için arabasına koştu. Adam tekneye binmesi için ona yardım etti ve iki bin bahtı cebe indirdi. Marc teknenin baş kısmına yerleşti. Bu, bölgeye özgü tipik bir sandaldı; çok dardı ve ortasında kıç taraftaki pervaneyi döndüren küçük bir motoru vardı.</span></p>

    <p class="duz" xml:lang="tr"><span class="duz">Balıkçı manevra yaptı. Bataklıktaki labirenti izlediler sonra halice ulaştılar. Su fırtınayla kirlenmiş gibi simsiyahtı. Arkalarında oluşturdukları her burgaçla birlikte suya kalın bir mazot tabakası bırakıyorlardı. Haliçten denize çıkarken dalgalar kabardı. Su demir içeriyormuş gibi bir görünüm aldı, kahverengi-sarı tonlarına büründü. Marc, çok eski çağlarda bir yolculuk yaptığı hissine kapıldı. Tunç Çağı’ndan Demir Çağı’na...</span></p>

    <p class="duz" xml:lang="tr"><span class="duz">Ufuk bir şakule benziyordu, gergin ve siyah. Sanki bütün fırtına, sert ve tıkız bir şerit halinde orada yoğunlaşmıştı. Pıhtılaşmış kan rengindeki bulutlar, çakan şimşeklerle yol yol oluyordu. Yağmur perdeleri de, karanlık bölgeler halinde yer yer dekoru karartıyordu.</span></p>

    <p class="duz" xml:lang="tr"><span class="duz">Marc, malzemelerini yağmurluğunun altında sıkı sıkı tutuyordu. Teknenin etrafındaki deniz şimdi çivit mavisi bir renk almıştı. Denize şöyle bir baktı. Kıç tarafta, bir gondolcu gibi ayakta duruyordu, çenesiyle sağ tarafta bir yeri işaret etti. Puslu havada, ıssız adalar görünmeye başlamıştı.</span></p>

    <p class="duz" xml:lang="tr"><span class="duz">Cangıllarla kaplıydılar ve her biri suyun yüzeyine yerleştirilmiş zümrütleri andırıyordu. Adam parmağını uzattı. Koh Rawa-Ta ortadaki adaydı. Tam o esnada, sanki adamın işaret ettiği yeri belirginleştirir gibi, bir şimşek çaktı ve bu bitki kubbesini iyice aydınlattı.</span></p>

    <p class="duz" xml:lang="tr"><span class="duz">Yaklaşık yirmi dakikadır yoldaydılar. Marc şimdi adayı ayrıntılı bir şekilde görüyordu: gri renkli falezlerden oluşan bir kıyı, sarmaşıkların altında ezilmiş ağaçlar, deniz ile kara arasındaki sınırı belirleyen beyaz köpük şeridi. Balıkçı kıyıya iki yüz metre kala motoru stop etti. Yanaşmak imkânsızdı: su çok sığdı. Reverdi onu uyarmıştı. Ama kıyıya sokulmak için bir geçit, bir çare bulmalıydı... Dördüncü mesajı açmanın zamanı gelmişti. Yağmurluğuyla bilgisayarın üstünü örterek, imlece tıkladı.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Aşkım,</span></p>

    <p class="alinti-son-paragraf" xml:lang="tr"><span class="dar-paragraf-duz">Demek adanın yakınlarına geldin. Şimdi mücevherin içlerine doğru ilerlemelisin. Hatırla: Koh-Surin’de, Arınma Odası’nı çevreleyen soluğu keşfettin. Burada da aynı soluğu ara ve yeri bulacaksın...</span></p>

    <p class="duz" xml:lang="tr"><span class="duz">Bambular. Koh Rawa-Ta’da da bir bambu ormanı arayacaktı. Ama bu, kıyıya yanaşmalarını sağlamıyordu. Okumaya devam etti.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Oda’yı bulduğunda, onun karanlığına girmelisin. Orada seni bir şey bekliyor. Bir kilise.</span></p>

    <p class="alinti" xml:lang="tr"><span class="dar-paragraf-duz">Bu kiliseyi bulmalısın, tatlım ve içinden geçmelisin; sahın, çaprazsahın, absida boyunca ilerle... Tütsü kokularının duyulduğu çaprazsahının kollarına ulaşıncaya kadar.</span></p>

    <p class="alinti" xml:lang="tr"><span class="dar-paragraf-duz">Bu yüce yerde süzülerek uçuşan arılığı şırıngana çek. İşte Sır burada gizli.</span></p>

    <p class="alinti" xml:lang="tr"><span class="dar-paragraf-duz">Gerçeğin Rengi.</span></p>

    <p class="alinti" xml:lang="tr"><span class="dar-paragraf-duz">Aynı zamanda da Yalanın Rengi.</span></p>

    <p class="alinti" xml:lang="tr"><span class="dar-paragraf-duz">Şimdi, aşkım, gözlerimi kapatıyorum.</span></p>

    <p class="alinti" xml:lang="tr"><span class="dar-paragraf-duz">Ve seni, bu Sır karşısında hayal ediyorum.</span></p>

    <p class="alinti" xml:lang="tr"><span class="dar-paragraf-duz">Bu karanlık ışıkla gözün kamaştığında biz birleşebileceğiz. Sır, ruhlarımızı ve vücutlarımızı tek bir amaç etrafında bir araya getirecek.</span></p>

    <p class="alinti-son-paragraf" xml:lang="tr"><span class="dar-paragraf-duz">Seni seviyorum.</span></p>

    <p class="duz" xml:lang="tr"><span class="duz">Marc, yağmurluğunun altından bir küfür savurdu. Mesajdan hiçbir şey anlamamıştı. Adaya yanaşmak için en ufak bir ipucu bile yoktu. “Kilise” ve “çaprazsahın kolları” hakkındaki düşüncelerine gelince bütün anlaşılmazlık rekorlarını kırıyordu.</span></p>

    <p class="duz" xml:lang="tr"><span class="duz">Kıyıya biraz yaklaşmışlardı: yüz metre kadar. Marc gözlerini kıstı, yeşil yaprakların arasında hiçbir açıklık göremedi; çevrede bambulardan eser yoktu. Balıkçıya adanın etrafında bir tur atmak istediğini işaret etti. Adam cevap olarak yüzünü buruşturdu. Sürekli olarak eliyle suyun derinliğinin az olduğunu ifade ediyordu. Marc bin baht daha çıkardı. Adam hemen cebine indirdi.</span></p>

    <p class="duz" xml:lang="tr"><span class="duz">Homurdanarak, motora yol verdi.</span></p>

    <p class="duz" xml:lang="tr"><span class="duz">Sandal kıçını dibe vurdu, ve sağ taraftan adanın çevresini dolanmak için bir daire çizdi. Balıkçı, suyun üzerinde yer yer gözüken mercan kayalıkları arasında belirli bir güzergâh izliyordu. Marc hâlâ bambuların küçük yapraklarını göremiyordu. Sadece çok sık, kahverengi ve gür ağaçlar, yer yer de mağaralar vardı. Böcklin’in ünlü tablosu,</span> <span class="italik">Ölüler Adası</span><span class="duz">’nı düşünüyordu. Cangılın derinliklerinde aynı marazî kişilik ve aynı gizemli içe dalış söz konusuydu.</span></p>

    <p class="duz" xml:lang="tr"><span class="duz">Gökyüzü ara ara aydınlanıyordu. Marc on beş dakika kadar zamanı kaldığını tahmin ediyordu. Şimdi denize dik olarak inen bir falez boyunca ilerliyorlardı. Derken, neredeyse yerlere kadar eğilmiş palmiyelerle kaplı bir kumsal göründü.</span></p>

    <p class="duz" xml:lang="tr"><span class="duz">Hâlâ bambulardan eser yoktu.</span></p>

    <p class="duz" xml:lang="tr"><span class="duz">Karanlık çöküyordu. Yağmur iyice hızını artırmıştı. Balıkçı belirgin bir işaret yaptı: geri dönmeleri gerekiyordu. Marc ona devam etmesini işaret etti. Taylandlı başını hayır anlamında salladı ve cevabı beklemeden sandalı tornistan etti.</span></p>

    <p class="duz" xml:lang="tr"><span class="duz">O anda, Marc’ın kulağına karakteristik bir hışırtı geldi. Hafif, gittikçe artan, uzayıp giden bir hışırtı. Rüzgâr, sesi denize kadar taşıyor, sonra geldiği yere götürüyordu, bir ses serabı gibi. Ama artık emindi; bambular orada, kayalık boyunca bir yerlerdeydi.</span></p>

    <p class="duz" xml:lang="tr"><span class="duz">Sandal iki büyük dalganın arasından kayarak tornistan manevrasını tamamlar tamamlamaz, Marc, sağ tarafta, kumsalın tam üzerinde açık yeşil bitki kuşağını gördü. Bambu yaprakları, sert gövdeli palmiyelerin arasında, tüy gibi hafif bir bulut gibiydi. İşaretparmağını uzatarak bağırdı. Balıkçı yeniden “hayır” dercesine kafasını salladı ve yarım turunu yapmaya devam etti.</span></p>

    <p class="duz" xml:lang="tr"><span class="duz">Hiç tereddüt etmeden, Marc cebindeki şırıngayı sımsıkı kavradı, sonra yağmurluğunu çıkardı ve suya atladı. Soğuk su nefesini kesti. Tüm bedeniyle fırtınanın içine daldığı hissine kapıldı. Derken, akıntı onu sürüklemeye başladı. Mercan kayalıklarının arasındaki bir koridora çekilmişti. Kulaç atmaya çalışırken, karnı kayalıklara sürtünüyor, dirsekleri taşlara çarpıyordu. Ancak küçük bir mucize oldu; akıntı onu kıyıya doğru götürüyordu... Hiç hareket etmemeye gayret gösterdi; kayaların sivri uçlarının karnına sürtünmesini hissederek, kımıldamadan durdu.</span></p>

    <p class="duz" xml:lang="tr"><span class="duz">Sonunda kuma oturdu ve sudan çıktı. Ay ışığının altında kumsal bir tebeşirden daha beyaz görünüyordu. Kıyıya vuran dalgalardan uzaklaştıkça, yaprakların şarkısını daha iyi duyuyordu. Hışırtısı kulakları sağır edici bir hal alıyordu. Cadıların kahkahaları gibi. Marc dönüp denize baktı, balıkçı hâlâ oradaydı. Öfkelenmiş gibiydi. Ama Marc, yine de adamın onu bekleyeceğinden emindi.</span></p>

    <p class="duz" xml:lang="tr"><span class="duz">Kumsalın üstündeki bambu ormanına doğru yöneldi. Birkaç adım atmıştı ki, bir ara tekneden fark eder gibi olduğu yapıyı, çok daha net gördü.</span></p>

    <p class="duz" xml:lang="tr"><span class="duz">Sırtını faleze dayamış, kazıklar üzerinde yükselen bir kulübe.</span></p>

    <p class="duz" xml:lang="tr"><span class="duz">Her tarafı sıkı sıkı kapalı, küçük bir taraçası olan basit bir bungalov. Eni yaklaşık dört metreydi. Beş metre de derinliği vardı. Robinson Crusoe’nun kulübesi gibi. Ya da sadece dalgıç malzemelerinin konduğu bir depo. Birden içini tarifsiz bir sıkıntı kapladı. Ya onu orada bekleyen biri varsa? Reverdi, onu</span> <span class="italik">başka biriyle</span> <span class="duz">buluşturuyor olabilir miydi? Bir anda aklına çılgınca varsayımlar geldi: baba, avukat... Haklı olabilirdi, ama önce barakanın çevresinde bir tur atmaya karar verdi.</span></p>

    <p class="duz" xml:lang="tr"><span class="duz">El fenerini yaktı ve duvar ile falezin arasına girdi. Elbette kimse yoktu. Duvarların yüzeylerini kontrol etti. Daha önce karşılaştığı şeyin burada da uygulanmış olduğunu bir bakışta anladı; kulübe elden geçirilmişti. Her delik, en ufak açıklık bile rotang elyafıyla ve silikonla tıkanmıştı.</span></p>

    <p class="duz" xml:lang="tr"><span class="duz">Kulübenin diğer tarafına geçince, gecenin aydınlandığını fark etti. Başını gökyüzüne kaldırdı. Bulutlar dağılıyordu. Dolunay, soğuk bir güneş gibi parlıyordu. Yağmurla delik deşik olmuş kumsal, şimdi bir sedefin yüzeyi gibi pırıl pırıldı. Fenerini söndürdü ve gecenin ışığında kendini daha iyi hissetti.</span></p>

    <p class="duz" xml:lang="tr"><span class="duz">Taraçaya çıktı. Bir kez daha aralıkların tıkanmış olduğunu gördü. Kapı eşiği. Pencerelerin açıklıkları. Duvar ile zemin arasındaki boşluk. Her yer tıkanmıştı. Bir an, cesedin içerde olduğunu düşündü, ama bu imkânsızdı. Reverdi, altı aydan beri Tayland’a ayak basmamıştı; ne kadar korunaklı bir yerde olursa olsun, bir ceset çürümeden asla kalamazdı.</span></p>

    <p class="duz" xml:lang="tr"><span class="duz">Marc kapının tam karşısında durdu ve güçlü bir tekme savurdu. Islak elbiseleri rahat hareket etmesini engelliyordu. Kapı fazla direnmedi. Menteşelerinden kurtuldu ve ay ışığı bütün yoğunluğuyla içeri doldu. Kulübe boş sayılırdı. Bir oksijen tüpü. Tuzdan bembeyaz olmuş bir detandör. Kurşun ağırlıklar. Bir alın lambası. İçerde bir boğuşma olduğuna dair en ufak bir belirti bile yoktu. Ne bir kan lekesi ne de bir mum kalıntısı vardı. Şüpheli hiçbir nesne göze çarpmıyordu. Vahşi bir adamın zararsız ini.</span></p>

    <p class="duz" xml:lang="tr"><span class="duz">Burada ne arayacaktı? “Oda’yı bulduğunda, onun karanlığına girmelisin. Orada seni bir şey bekliyor. Bir kilise.” Şimdi katil gibi düşünmeye, onun gibi davranmaya çalışıyordu. Kızları kurban ederken, onları arındırdığına inanıyordu. Bizzat kurbanlar, birer kutsal mekâna dönüşüyordu. “Kiliselere”.</span></p>

    <p class="duz" xml:lang="tr"><span class="duz">Topuğuyla zemini yokladı. Yer kaplamasının altında bir ikinci bölme yoktu. Bungalovun kazıklar üstünde yükseldiğini hatırladı. Çözüm gayet basitti: Reverdi, cesedi, evin altına, kuma gömmüştü.</span></p>

    <p class="duz" xml:lang="tr"><span class="duz">Dışarı çıktı ve kulübenin altına girdi. Dört ayak üzerinde ilerlerken, zemine, ölü yapraklara, çalılarla örtülmüş kazıklara bakıyordu, ama en ufak bir ipucu yoktu. Tereddüt etmeden, yaptığının imkânsız olduğunu bile bile, elleriyle kumu kazmaya başladı.</span></p>

    <p class="duz" xml:lang="tr"><span class="duz">Derken, kumu kazmanın kolay bir yöntemini keşfetti; iki kolunu kuma daldırdı, ellerini aşağıda birleştirdi ve bir kepçe gibi kumu arkasına yığmaya başladı. Arada sırada pozisyon değiştiriyor, çukurun içine oturarak kumları ayaklarıyla itiyordu.</span></p>

    <p class="duz" xml:lang="tr"><span class="duz">Artık gerçek bir çukurun içindeydi, nefes nefese kalmıştı. Bu kez tepe üstü kazmaya başladı, yengeçlerin alnına sürtündüğünü, kollarında dolaştığını hissediyordu. Bir metre derinliğine indiğinde doğruldu ve bir an çıldırmış olduğunu düşündü. Burada ceset yoktu.</span></p>

    <p class="duz" xml:lang="tr"><span class="duz">Birden, taş kesti. Ayaklarının altındaki çukur kımıldamıştı. Karanlık bir şeyler parıldayarak oynuyordu. Gecenin sessizliğinde bir tıslama duyuldu, arkadan ikincisi. Yılanlar. Marc geriye doğru sıçradı ve çukurdan çıkmaya çalıştı. Boşuna bir gayretti. Sürüngenler ayaklarının arasına sokulmuştu bile. Beyazımsı. Kıvrak. Ürkütücü. Hareketsiz kaldı. Yılanlar onu ısırmadan uzaklaştı: bir mucizeydi. Mırıldandı:</span></p>

    <p class="duz" xml:lang="tr"><span class="duz">– Tapınak bekçileri.</span></p>

    <p class="duz" xml:lang="tr"><span class="duz">Hiç kuşkusu yoktu; yılanlar bu yuvaya bizzat Reverdi tarafından konulmuştu. İstenmeyen ziyaretçilere karşı acımasız bir önlem. Ama Élisabeth’i öldürme riskini nasıl göze alabilmişti? Marc yeniden çılgınca düşüncelere daldı; onu kaderine kurban ediyordu. Eğer Élisabeth Seçilmiş’se, yılanlar ona dokunmayacaktı. Aksi takdirde, üzülmek faydasızdı...</span></p>

    <p class="duz" xml:lang="tr"><span class="duz">– Orospu çocuğu, diye söylendi Marc.</span></p>

    <p class="duz" xml:lang="tr"><span class="duz">Bu tuzak onu yeniden canlandırdı. Buranın altında bir şeyler gizlendiğinin bir kanıtıydı bu. Herhangi bir tehlike olup olmadığını görmek için çukuru iyice kontrol ettikten sonra yeniden kazmaya başladı, dişleri sımsıkı kenetlenmiş, öfkesi bir kat daha artmıştı. İki büklümdü, canı çıkmıştı, kaza kaza çukurun içinde ilerliyordu. Ağzına, gözlerine, kulaklarına kum dolmuştu. Hâlâ hiçbir şey yoktu. Artık katlanamayacaktı, doğruldu, sallandı, sonra kıçının üstüne oturdu.</span></p>

    <p class="duz" xml:lang="tr"><span class="duz">Sanki bütün vücudundan elektrik boşalmıştı.</span></p>

    <p class="duz" xml:lang="tr"><span class="duz">Ağırlığının altında ezilen kumdan değişik bir ses çıktı. Daha çok bir hışırtı. Bir hamlede geri döndü ve kendinden geçmiş bir halde eşelemeye başladı. Birkaç eşelemeden sonra, elleri plastiğe sarılı bir nesneye dokundu. Cesede dokunmak onu ürkütmüyordu. Tersine, solgun, gümüşî bir renk almış, yavaş yavaş ortaya çıkan bu vücut onu hipnotize ediyordu. Gövdeyi kalçalarına kadar kumdan çıkardı.</span></p>

    <p class="duz" xml:lang="tr"><span class="duz">Plastiğin içinde ceset çok iyi korunmuştu. Kafası, omuzları, kalçaları: her şey bütün netliğiyle görünüyordu. Teni, Hayat Yolu’nu oluşturan kararmış yaralar dışında, bembeyaz ve lekesizdi. Vücudun geri kalan kısmının aseptik bir temizliği vardı.</span></p>

    <p class="duz" xml:lang="tr"><span class="duz">Bu kadın ne kadar zaman önce öldürülmüştü? Kurtlar ve yengeçler tarafından kemirilmiş olması gerekirdi. Şüphesiz Reverdi farklı bir tahnit etme tekniği uyguluyordu. Veya değişik bir koruma yöntemi. Marc, Alman bir “ceset sanatçısı”yla eskiden yapmış olduğu bir röportajı hatırlıyordu; adam cesetlerin bozulmasını önlemek için “plastinasyon” adını verdiği bir yöntem bulmuştu.</span></p>

    <p class="duz" xml:lang="tr"><span class="duz">Bacakları da tamamen kumdan kurtardı. Hiç düşünmeden çukurdan yukarı çıktı ve elleriyle kumu iki yana iterek bir geçit oluşturdu. Sonra geri döndü, yüzüstü sürünerek cesedi omuzlarından tutmaya çalıştı. Elleri, yağlı olduğu hissini veren, koruyucu bir maddeyle kaplanmış plastiğin üzerinde kayıyordu. Sonunda cesedi kavramayı başardı ve dışarı kadar çekti. O anda midesi bulandı.</span></p>

    <p class="duz" xml:lang="tr"><span class="duz">Elbette bu da bir kadındı.</span></p>

    <p class="duz" xml:lang="tr"><span class="duz">Yüzü solgun ve kemikliydi. Göz çukurlarında parlayan gözleri, birer cam bilye gibiydi. Çok ince dudaklarının arasından kül rengi dişetleri ve küçük dişleri görünüyordu; dudakları sırıtırken kasılıp kalmıştı sanki. Marc, “bir albino ceset” diye düşündü. Plastik torbanın içinde, saçları da dahil tümüyle renksizdi.</span></p>

    <p class="duz" xml:lang="tr"><span class="duz">Kazıkları çevreleyen yaprakların dışına kadar cesedi biraz daha çekti. Kurban çok küçüktü. Bir çocuk cesediydi sanki. Parlak teni ay ışığıyla suç ortağıydı. Marc nemli kuma oturdu ve cesede iyice yapışmış, büyük agraflarla sıkı sıkı kapatılmış torbaya baktı. Birden aklına saçma bir fikir geldi.</span></p>

    <p class="duz" xml:lang="tr"><span class="duz">Bu kurban tahnit edilmemişti; liyofilize edilmişti.</span></p>

    <p class="duz" xml:lang="tr"><span class="duz">Reverdi onu kurutmuştu. Kızın vücudundaki bütün suyu boşaltmış ve böylece de cesedi bozulmadan saklamıştı. Tıpkı uzun ömürlü gıdalar gibi, onu havası alınmış, vakumlu bu torbaya yerleştirmişti. Marc, Reverdi’nin yöntemini kesin olarak bilemiyordu, ama dalgıç malzemelerini kullandığından emindi. Özellikle de, plastik torbanın havasını çekmede, kompresörü.</span></p>

    <p class="duz" xml:lang="tr"><span class="duz">Örnek almanın zamanı gelmişti. Marc cebinden şırıngayı çıkardı. Dua eder gibi kadının yanına diz çöktü ve katilin kelimelerini düşünmeye başladı.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Sahın, çaprazsahın ve absida boyunca ilerle... Tütsü kokularının duyulduğu çapnazsahın kollarına ulaşıncaya kadar.</span></p>

    <p class="duz-ilk-paragraf" xml:lang="tr"><span class="duz">Marc bir kilisenin planını gözünün önüne getirdi ve bunu vücuda uyguladı. Sahın kuşkusuz gövdenin üst kısmıydı. Peki ya absida? Buranın kilisenin yukarı bölümü, yani başucu olduğunu hatırlıyordu; sunağın bulunduğu yarımdaire. Öyleyse kafaydı. Çaprazsahına gelince, burası ara bölümdü, yani sahın ile absida’nın arasındaki kısım: hayatî organların bulunduğu göğüs. Elbette tüm bunlar çok muallaktı. Peki çaprazsahın kolları neredeydi? Onlar bir sahının iki yanında olmalıydı. Birden kafasında bir şimşek çaktı, bulmuştu: akciğerler.</span></p>

    <p class="duz" xml:lang="tr"><span class="duz">Mesajın devamı bu düşüncesini doğruluyordu:</span></p>

    <p class="alinti-ilk-paragraf" xml:lang="tr"><span class="dar-paragraf-duz">... tütsü kokularının duyulduğu yer...</span></p>

    <p class="duz-ilk-paragraf" xml:lang="tr"><span class="duz">İğneyi bu bölgeye batırmalıydı. Kurban can verirken soluduğu atmosferin kalıntılarından örnek almak için. Can çekişirken soluduğu uçucu bir maddenin fiziksel kalıntılarını, bir pigmentin parçacıklarını elde etmek için.</span></p>

    <p class="duz" xml:lang="tr"><span class="duz">Her şey tanrılaştırılmıştı sanki.</span></p>

    <p class="duz" xml:lang="tr"><span class="duz">Eğildi ve kadının göğsüne dikkatle baktı. İnsan fizyolojisi hakkında hiç bilgisi yoktu. Akciğerler tam olarak neredeydi? İğnesi alveollere ulaşmak için yeterince uzun muydu? Cesedin kaburga kemiklerini düşündü. Belki de iğnesini, memelerin altından, üst kaburgaların arasından sokmalıydı.</span></p>

    <p class="duz" xml:lang="tr"><span class="duz">Gövdeyi, plastik torbanın üstünden eliyle yoklamaya başladı. Elini vücudun üzerinde gezdirirken, ritüelin bir başka sırrını daha fark etti. Reverdi, Oda’nın deliklerini dışarıdan yabancı maddeler gelmemesi için tıkamamıştı. Tam tersine, içerdeki kokunun dışarı sızmasını engellemek istiyordu. Vücutları tütsü, buhur kokularıyla “sarmalamak”, bu hoş kokularla kendilerinden geçirtmek istiyordu.</span></p>

    <p class="duz" xml:lang="tr"><span class="duz">Marc, göğüs kafesinin yukarıdan birinci ve ikinci kaburgaları arasına iğneyi batırmaya karar verdi. Ama hâlâ tereddüt ediyordu: cesedi sarmalayan plastik torbayı yırtmalı mı yoksa iğneyi torbanın üzerinden mi batırmalıydı? Şırınganın paketini açmalı mı yoksa sadece iğneyi iterek paketi delmeli miydi? Örnek alma işlemini, hiçbir şeye dokunmadan, her iki torbayı da açmadan yapmaya karar verdi. Böylece mikrop bulaşma olasılığı da ortadan kalkardı.</span></p>

    <p class="duz" xml:lang="tr"><span class="duz">Gözlerini kapattı ve şırıngayı batırdı. Et hiçbir direnç göstermedi. Gevrek bir pudra gibiydi. Şırınganın pompasını geri çekti. Gözlerini açtı ve şırıngaya baktı. Hiçbir şey göremiyordu; şırınganın silindirinde herhangi bir renk yoktu.</span></p>

    <p class="duz" xml:lang="tr"><span class="duz">Piston tamamen yukarı çıkınca, iğneyi büyük bir dikkatle dışarı çekmek için biraz daha eğildi. Bu sırada, cesedin sol omzuna abanmıştı. Kol bir anda kırılıverdi. Marc korkuyla uludu. Plastik torba yırtıldı. Kol ve bacakların gövdeden koptuğunu, deri ve kemik tozunun plastik torbanın kıvrımları arasında yayıldığını gördü. Vücut o kadar kurumuştu ki bir cam gibi kırılıyordu.</span></p>

    <p class="duz" xml:lang="tr"><span class="duz">Marc, torbanın vakumunun bozulduğunu, içeri havanın dolduğunu anladı; bu durumda ceset birkaç gün içinde çürüyecekti. Boğuk bir inilti çıkararak, şırıngayı cebine attı. Cesedi mezarına kadar itekledi, hiç bakmadan, hızla üzerini kumla örttü. Birazdan yengeçlerin suratını kemirmeye başlayacağı bu isimsiz kızdan kendisini affetmesini istedi.</span></p>
  </div>
</body>
</html>