<html xmlns="http://www.w3.org/1999/xhtml">
<head>
  <title>17.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x17">
    <h1 class="bolum-ismi" id="toc-anchor" xml:lang="tr"><span class="bolum-ismi">17</span></h1>

    <p class="duz-sagdan-blok-yakin" xml:lang="tr"><span class="dar-paragraf-duz">Paris, pazartesi 10 mart 2003</span></p>

    <p class="alinti-ilk-paragraf" xml:lang="tr"><span class="dar-paragraf-duz">Sevgili Jacques,</span></p>

    <p class="alinti" xml:lang="tr"><span class="dar-paragraf-duz">Mektubunuzu aldım. Çok incindim. Yaptığım gaf nedeniyle beni affedebilecek misiniz? Nasıl bu kadar aptal olabilirim? Asla size bir zarar vermek istemezdim. Hele size hakaret etmek aklıma en son gelecek şey...</span></p>

    <p class="alinti" xml:lang="tr"><span class="dar-paragraf-duz">Cezaevine gelen mektupların açılabileceğini düşünemedim. Malezya hapishanelerinde uygulanmakta olan yöntem ve kurallar hakkında en ufak bir bilgim olmadığını size itiraf etmeliyim. Kendimi ifade etme biçimimde, açıklığa kavuşturulmamış veya ispatlanmamış olayları doğrulatmak gibi bir anlam çıkmış olmasından dolayı çok üzgünüm. Bir kez daha, bu konuda da cahillik yaptığımı itiraf ediyorum: soruşturmanın hangi aşamada olduğunu gerçekten bilmiyorum. Bildiklerim sadece Fransız basınında yazılanlarla sınırlı.</span></p>

    <p class="alinti" xml:lang="tr"><span class="dar-paragraf-duz">Özür dilerim, beni bağışlayın, affedin... Hiçbir şekilde, sizin adalet karşısındaki durumunuzu ağırlaştırmak istemem.</span></p>

    <p class="alinti" xml:lang="tr"><span class="dar-paragraf-duz">Lütfen, size başvurma, sizden bir talepte bulunma nedenlerimin altında yatanları açıklamama izin veriniz. Sizi Malezya’daki ve Kamboçya’daki olaylardan çok daha önce tanıyorum. Ben bir dalma tutkunuyum: on sekiz yaşındayken</span> <span class="dar-paragraf-italik">Derinlik Sarhoşluğu</span> <span class="dar-paragraf-duz">filmini gördüm. Büyülendim, saatler boyunca, bir insanın o derinliklerde neler hissedebileceğini düşündüm. Hiç soluk almadan, insan limitlerinin çok uzağında olan o derinliklere inmek çok büyük bir deney olmalıydı. Şu an bile isminizin benim özel tapınağımda farklı bir yeri var.</span></p>

    <p class="alinti" xml:lang="tr"><span class="dar-paragraf-duz">Bugün, sizi cinayetlerle suçluyorlar. Bu konuda konuşmak istemiyorsunuz: suskunluğunuza saygılıyım. Ama sizin kişiliğiniz bu tuhaf durum karşısında daha fazla suskun kalamaz. Bugün size atfedilen bu cinaî olaylar sizin sportif başarılarınıza, sağduyulu ve barışsever görüşünüze o kadar uzak ki, bu çelişki karşısında durumunuza alaka göstermekten kendimi alamıyorum. Derin mavi ile koyu karanlık arasındaki bu varsayımsal bağ, iyi ile kötü arasındaki bu imkânsız ilişki, benim başımı döndürüyor.</span></p>

    <p class="alinti" xml:lang="tr"><span class="dar-paragraf-duz">İşte bütün umudum buradaydı ve size yazmak zorundaydım; hâlâ umut etme cesaretini gösteriyorum. Belki bana birkaç kişisel anınızı yazarsınız, sizi derinden etkileyen olayları anlatırsınız diye. Ne olursa olsun. Denizin dibinde hissettiğiniz heyecanlar. Çocukluk anıları. Kanara hakkında birkaç ayrıntı... Ne isterseniz; bir ilişkiyi başlatacak kelimeler.</span></p>

    <p class="alinti" xml:lang="tr"><span class="dar-paragraf-duz">Unutmayın hiçbir şey sizi bana yazmaya zorlayamaz. Ve bunu sağlayabilmek için elimde bir yaptırım yok. Ama bir şeyden eminim: sizin için dikkatli, özenli bir dost, iyi bir kulak olabilirim. Psikoloji okuyan üniversiteli bir kız olarak değil, size hayranlık duyan genç bir kadın olarak yazıyorum bu satırları.</span></p>

    <p class="alinti" xml:lang="tr"><span class="dar-paragraf-duz">Her şeyi dinlemeye hazırım, bunu asla unutmayınız. İlişkimizin sınırlarını, çerçevesini siz belirleyeceksiniz.</span></p>

    <p class="alinti" xml:lang="tr"><span class="dar-paragraf-duz">Çeşit çeşit derinlik vardır.</span></p>

    <p class="alinti" xml:lang="tr"><span class="dar-paragraf-duz">Ve hepsi beni ilgilendiriyor.</span></p>

    <p class="alinti" xml:lang="tr"><span class="dar-paragraf-duz">Cevabınızı en kısa zamanda okumak –ürpererek– dileğiyle...</span></p>

    <p class="duz-sagdan-blok-altta-bosluk" xml:lang="tr"><span class="dar-paragraf-duz">Élisabeth</span></p>

    <p class="duz" xml:lang="tr"><span class="duz">Marc ter içinde kalmıştı.</span></p>

    <p class="duz" xml:lang="tr"><span class="duz">Elleri, deyim yerindeyse, eldivenlerin içinde erimişti. Mektubu birkaç kez yazmak zorunda kalmıştı; parmaklarının arasında sıkı sıkı tuttuğu kalemiyle, aynı ateşli heyecanla. Onu uğraştıran yazı biçimi olmuştu. Ama şimdi el yazısıyla kaleme alınmış mektup hazırdı: Élisabeth’in el yazısıyla. Mektubu bir kere daha okurken, üslubunun tumturaklı ve duygusal olduğunu fark etti. Postaya vermeden önce biraz düşünse miydi? Tam tersine oluruna bırakmaya karar verdi. Bu sonuçta, sıcağı sıcağına verilmiş bir tepkiydi. Ve Reverdi bu doğallığı anlayacaktı.</span></p>

    <p class="duz" xml:lang="tr"><span class="duz">Hava kararıyordu. Saat çoktan on yediyi geçmişti. Marc günün nasıl geçtiğini anlamamıştı. Ne çalan telefonları duymuş ne de dış dünya aklına gelmişti. Karanlık, yavaş yavaş atölyeye çöküyordu; bir an kendini karanlık sulara gömülüyormuş gibi hissetti. Bu dikkate alması gereken bir rahatsızlıktı: son birkaç saattir gerçekten Élisabeth’ti sanki.</span></p>

    <p class="duz" xml:lang="tr"><span class="duz">Bir kahve içmeliydi, evet hem de derhal. Sert ve oldukça yoğun bir İtalyan kahvesi seçti, krom kaplı küçük aletini çalıştırdı. Espressodan yayılan keskin kokuyla kendini daha iyi hissetti. Birazdan midesine inecek kahvenin onu kaygılarından uzaklaştıracağını biliyordu.</span></p>

    <p class="duz" xml:lang="tr"><span class="duz">Kahvesini bitirdi, sonra ikincisini doldurdu. Elinde fincanıyla gidip çalışma masasına oturdu, daha sakindi ve olmayan bir kadının elinden çıkmış satırları hayranlıkla seyretti. Eldivenler terden ıslanmıştı. Mektup kâğıdı kabarmıştı. Daha iyi, diye düşündü: Reverdi bu ayrıntıyı gözden kaçırmazdı. Élisabeth’in heyecanlı olduğunu düşünecekti. Onları gözyaşları da sanamaz mıydı? Eh, bu da fena değildi doğrusu... Marc bir an için aklından geçirdi: bu mektuba da parfüm sıkmalı mıydı? Hayır. Ne de olsa baştan çıkarma amacıyla değil, aceleyle yazılmıştı.</span></p>

    <p class="duz" xml:lang="tr"><span class="duz">Mektubu kapattı, ceketini giydi, anahtarlarını aldı, zarfı cebine attı: postane kapanmadan yetişmek için acele etmeliydi. Mektubu ekspres olarak yollamaya karar vermişti. Böylece gönderi daha çabuk gidecek, mektubun üzerindeki “ivedi” yazısıyla gözetmenlerin dikkatini çekecekti. Cevap için –tabiî bir cevap olursa– bir ay daha bekleyemezdi.</span></p>

    <p class="duz" xml:lang="tr"><span class="duz">Hippolyte-Lebas Sokağı’na sapmadı: Alain’le karşılaşmak istemiyordu. 9. Bölge’nin aşağısındaki, Saint-Lazare Sokağı’nda bulunan postaneyi tercih etti. Postaneye girince nefesini tuttu. Bu mektubu yollarken, sanki ilk kez bilinmeze dalan biri gibi hissediyordu kendini. Ama bu kez, soğuk suların karanlık katmanlarına doğru kademe kademe basıncı kontrol ederek iniyordu.</span></p>
  </div>
</body>
</html>