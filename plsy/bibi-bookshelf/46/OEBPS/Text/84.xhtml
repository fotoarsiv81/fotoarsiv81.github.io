<html xmlns="http://www.w3.org/1999/xhtml">
<head>
  <title>84.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x84">
    <h1 class="bolum-ismi" id="toc-anchor" xml:lang="tr"><span class="bolum-ismi">84</span></h1>

    <p class="duz" xml:lang="tr"><span class="duz">– Sen, Marc, benim hikâyemi biliyorsun. En azından bildiğini sanıyorsun: miras olarak kalmış bir toplu konutta, annesinin yanında büyümüş bir yetim. Ama bundan sonrasını çok romanlaştırmışsın. Bunu söylerken, çocukta, yani müstakbel katilde takıntı haline gelmiş, aileden ayrı baba figürünü, oğlu annesinden ayırma tehdidinde bulunan hayaleti kastediyorum. Sana biraz okuyabilir miyim?</span></p>

    <p class="duz" xml:lang="tr"><span class="duz">Kitabın, köşesini kıvırdığı bir sayfasını açtı ve yüksek sesle okumaya başladı:</span></p>

    <p class="duz-ilk-paragraf" xml:lang="tr"><span class="duz">– “Claude her kapı çalınışında babasının geri döndüğünü düşünüyordu. Yatağa her yatışında karanlık ve kocaman bir gölgenin üzerine eğildiğini hayal etmeden uyuyamıyordu. Okul arkadaşları, anne ve babalarından her bahsedişlerinde ürperiyordu. Hep bir eksiklik hissediyor, hep bir hasret duyuyor, içinde telafisi imkânsız bir yara açılıyordu ve bundan da gizli gizli annesini sorumlu tutuyordu. Babasının gitmesine göz yuman o değil miydi?”</span></p>

    <p class="duz-ilk-paragraf" xml:lang="tr"><span class="duz">Kitabı bıraktı:</span></p>

    <p class="duz" xml:lang="tr"><span class="duz">– Fena değil, Marc, fena değil... Ama benim durumum çok daha basitti. Ve çok daha bayağı. Bizim hayatımızın bir hikâyesi yoktu. Hatta dengeliydi bile. Ne olursa olsun, en azından bu bakımdan. Babamdan hiç bahsedilmezdi. Biz iki kişiydik, hepsi bu. Ve tam tersine, annem kitabındaki gibi dindar bir iyilik meleği değildi, hem kendine, hem de başkalarına karşı çok katıydı.</span></p>

    <p class="duz" xml:lang="tr"><span class="duz">Sırtını dikleştirdi, ama hâlâ bağdaş kurmuş, oturuyordu:</span></p>

    <p class="duz" xml:lang="tr"><span class="duz">– Hayır, özetlemek gerekirse, annemin tek bir kusuru vardı: sevişmeyi çok seviyordu.</span></p>

    <p class="duz" xml:lang="tr"><span class="duz">Bıçağını, sapını karnına dayayarak bir levye gibi doğrulttu; gözlerini, başını öne eğmiş Hatica’ya dikmişti:</span></p>

    <p class="duz" xml:lang="tr"><span class="duz">– Bunun bacaklarının arasına girmesi gerekiyor, anlıyor musun? Etini parçalayacak sert bir yarak. Gırtlağına kadar ulaşacak.</span></p>

    <p class="duz" xml:lang="tr"><span class="duz">Gözlerini kapattı, bu düşünceyi kafasında tartıyor gibiydi:</span></p>

    <p class="duz" xml:lang="tr"><span class="duz">– Evet, annem, çok sevgili ve yardımsever o kadın bir nemfomandı. Seks düşkünü bir kadın. Ve mesleği, sözüm ona yeteneği, sadece ve sadece işsizlerin, aylak heriflerin, bir yığın aygırın altına yatmaktı...</span></p>

    <p class="duz" xml:lang="tr"><span class="duz">Marc artık duyduklarını, gerçekten duyuyor muydu emin değildi, ama içerde CO</span><span class="duz-vitamin-ismi">2</span><span class="duz">’nin fısırtısına karışan bir başka gürültü daha vardı. Çok daha tiz bir ses... Evet hiç şüphesiz Reverdi dişlerini gıcırdatıyordu. Annesini düşündükçe çenesini öfkeyle sıkıyordu.</span></p>

    <p class="duz" xml:lang="tr"><span class="duz">– Penisin daveti, diye devam etti. Her gün sokakları arşınlarken onu heyecanlandıran tek şey buydu.</span></p>

    <p class="duz" xml:lang="tr"><span class="duz">Yeniden, korku dolu gözlerle ona bakan Hatica’ya doğru döndü. Etine gömülmüş agraflar kızın dudaklarında ürkütücü bir kırmızılık oluşturmuştu.</span></p>

    <p class="duz" xml:lang="tr"><span class="duz">– Sen de yarağı seviyor musun, ha? Yeniden Marc’a baktı. Onu becerirken bacaklarını iyice açıyor mu? Siz ikiniz üst üsteyken beni düşünüyor muydunuz? “Annesi”ni hiç anlayamamış küçük Jacques’ı düşünüyor muydunuz?</span></p>

    <p class="duz" xml:lang="tr"><span class="duz">Birden sesini alçalttı:</span></p>

    <p class="duz" xml:lang="tr"><span class="duz">– Onun melankolik güzelliğine ve kapalı yakalı giysilerine inanmamak gerekiyordu. Göt deliği bir eviye deliğinden farksızdı. Bir kanalizasyon borusu. Bağırsaklarına kadar herkese açılan bir delik...</span></p>

    <p class="duz" xml:lang="tr"><span class="duz">Kendini toparlamak ister gibi ayağa kalktı. Yürümeye başladı; oksijen gitgide azalıyordu, ama bu onun umurunda değildi. Omuzlarını silkti:</span></p>

    <p class="duz" xml:lang="tr"><span class="duz">– Her şeye rağmen neden olmasın. Bu tür şeyleri küçük çocukların görmemesi gerekir. Zaten adamlar anneme geldiklerinde, ben çoğunlukla uyuyor oluyordum. Ama bu yoldan çıkarıcı bir şeydi. Şu veya bu şekilde, ister istemez onun zevkleriyle ilgilenmek durumunda kalıyordum. Ona, gece seni kim görmeye geldi diye sorduğumda, bana gizli bir şeymiş gibi fısıldıyordu: “Baban.” Sonra da kahkahalarla gülüyordu. Altı veya yedi yaşlarında olmalıydım. Bana bahsedilmeyen, bu hoyrat baba görüntüsü beni altüst etmişti. Artık aklımda tek şey vardı: onu görmek.</span></p>

    <p class="duz" xml:lang="tr"><span class="duz">Her gece odamda, kulağım kirişte bekliyordum, onu görmek, sesini işitmek, kokusunu duymak istiyordum. Ama kapıyı açmaya çekiniyordum. Algıladığım tek şey boğuk sesler ve inlemelerdi. Bunlardan kendime göre bazı sonuçlar çıkarıyordum. Babam geceleri anneme kötülük yapmak için geliyordu. Güçlü, çengel gibi kollarıyla anneme acı veren, onu hırpalayan, inleten bir tür iblis gibi hayal ediyordum babamı. Bütün benliğimle ondan tiksinmeye başlamıştım.</span></p>

    <p class="duz" xml:lang="tr"><span class="duz">Ama buna rağmen ona duyduğum hayranlık azalmıyordu. Ondan başka bir şey düşünemiyordum. Gece, onu duymak için kulağımı kapıya yapıştırıyordum. Sabah, salonda, annemin odasında, seksle kirlenmiş kokular arasında iz sürüyordum. Yatağın altında, çarşaf kıvrımlarının arasında, halının altında bir şeyler arıyordum. Ona ait eşyalar buluyordum. Bir çakmak. Sigaralar. Bir PMU gazetesi... Hepsini bir kutuda muhafaza ediyordum. Hazine kutumda.</span></p>

    <p class="duz" xml:lang="tr"><span class="duz">Bir gün bütün cesaretimi toplayıp, anneme babamın ona neden kötülük yaptığını sordum. O kötü bir adam mıydı? Önce ne söylediğimi anlamadı, sonra o tiz sesiyle kahkahalarla gülmeye başladı. Başını arkaya atmıştı. İnce yüzünde sanki sadece kalın dudakları vardı. Bu gülüşünden, evet o çok kötü bir adam manasını çıkardım. İşte bu yüzden onu asla görmemeliydim... O günden sonra, babamı beklerken uyutmadı beni, sonra kapı çalınınca yapmacık bir panik havasıyla “Çabuk saklan baba geliyor!” diye fısıldıyordu. Korkuyla odama kaçıyordum. Kapının arkasına büzülüyor, en ufak bir gürültüyü, en ufak bir konuşmayı kaçırmadan, onun yaptığı kötülükleri hayal ediyordum. Ve beni yakalamasından korkuyordum...</span></p>

    <p class="duz" xml:lang="tr"><span class="duz">Ama artık dayanacak halim kalmamıştı; onu görmem gerekiyordu. Kapımda bir delik açtım. Kıymık dolu bu yarıktan nihayet onu gördüm. Çok esmer, çok kıllı, iriyarı bir adamdı. Ondan hemen hoşlanmıştım. Bir ayı gibiydi.</span></p>

    <p class="duz" xml:lang="tr"><span class="duz">Ancak o gece, ilk kez, görmemem gereken şeyi gördüm. Birbirine dolanmış kollar ve bacaklar, vücutların çalkantısı, mora çalan renkler. Annemin ağzında bir şey vardı. Esmer kalçalar. Tahriş olmuş bir yarayı andıran bir kız “amcığı”. Ve hayvanî çığlıklar, hırıltılar, kesik kesik soluklar... Ne olduğunu tam olarak anlayamasam da, seyrettiğim şeyin bir tecavüz olduğunu düşünüyordum: “büyükler” hakkında bildiğim şeylere göre bu insan türüne özgü bir tecavüzdü.</span></p>

    <p class="duz" xml:lang="tr"><span class="duz">Kendimi kötü hissediyordum. Buna daha fazla tahammül etmek istemiyordum. Bununla birlikte, her akşam kapımın arkasında yerimi alıyordum. Babamı yeniden görmek istiyordum. Ama artık yavaş yavaş bütün güven duygumu kaybetmeye başlamıştım. Çünkü her seferinde babam farklı biriydi. Kimi kez, küçük, cılız, bembeyaz bir adamdı. Bazen de vücudu yağlı, kel, bakır tenli biriydi. Bir başka akşam ise ağır hareketleri olan iriyarı bir Zenci. Delirecek gibi oluyordum. Düşünüyordum: eğer babamın birbirinden farklı birçok görüntüsü varsa, ben de “birden fazla” olabilirdim. Yerinde duramayan, kararsız biri haline gelmiştim. Sabah, dişlerimi fırçalarken, yüzümün diş fırçamın etkisiyle ufalandığını hissediyordum. Bütün benliğimi kaybetmiştim. Parçalanıyordum...</span></p>

    <p class="duz" xml:lang="tr"><span class="duz">Reverdi, hâlâ çelik odanın içinde bir aşağı bir yukarı dolaşıyordu. Başı öne eğik konuşuyordu. Sanki anılarının altında eziliyordu. Mavimsi yansımalar yayan uzun siyah silueti acı çeken bir hayvanı andırıyordu. Karanlık, güçlü ve derinliklerden gelme.</span></p>

    <p class="duz" xml:lang="tr"><span class="duz">– Bir gün, diye devam etti, annem beni kapının arkasında suçüstü yakaladı. Kikir kikir gülüşü hâlâ kulaklarımda. Bu cürmü meşhut aklına bir şey getirmişti. Mademki bu işle o kadar ilgileniyordum, öyleyse onlarla birlikte kalabilirdim. Odada. Gardıroba gizlenmiş olarak. Bu, o yıllarda çok moda olan, yatağın tam karşısına yerleştirilmiş rotang elyafından örülmüş bir dolaptı.</span></p>

    <p class="duz" xml:lang="tr"><span class="duz">O tarihten sonra, hep aynı ritüel gerçekleşti. Her akşam kapı çalınıyor ve annem beni, asılı elbiselerin arasına, dolabın içine iteklemeden önce fısıldıyordu: “Çabuk saklan, baba geliyor...” Bu cümleyi kaç kez duydum, bilmiyorum? Bu, açlık, öfke, arzu gibi içgüdülerin merkezi olan ilkel beynimin derinliklerinde yer etti...</span></p>

    <p class="duz" xml:lang="tr"><span class="duz">Reverdi’nin sesi yavaş yavaş kısılıyordu. Hareketsiz kaldı, kendinde değildi, sanki anılarının içine gömülmüştü.</span></p>

    <p class="duz" xml:lang="tr"><span class="duz">Marc gırtlağındaki tahrişin arttığını hissediyordu. Başı sanki büyük bir mengeneyle sıkılıyormuş gibi baş ağrısı gitgide artıyordu.</span></p>

    <p class="duz" xml:lang="tr"><span class="duz">Tuhaf bir şekilde, Malezya’daki psikiyatr geldi aklına. Türbanlı kadın gerçeği görmüştü. Reverdi bir şizofrendi; kişilik parçalanması; baba figürüne ait birçok görüntü. Ama birer hayal olarak düşündüğü şeyler gerçekti.</span></p>

    <p class="duz" xml:lang="tr"><span class="duz">Dalgıç hafif bir ses tonuyla yeniden konuşmaya başladı:</span></p>

    <p class="duz" xml:lang="tr"><span class="duz">– Annem neden bunu yapıyordu? Bunun tek cevabı var: çünkü o bir deliydi. Ama bu açıklama, çok basitti. Başka şeyler vardı. Hepimizin paylaştığı bir şeyler. Yetişkin biri olduğumda, ben de bütün engelleri yıkan ve tutkuyu açığa çıkaran bu uç duyguların, bu bastırılmış arzuların cazibesine kapılmıştım. Neden bilmiyorum, ama bu sapkınlıklar aldığımız zevki artırıyordu. Bugün, artık o dolapta bulunmamın, onun özel hayatına bir aykırılık getirdiğini, tatmini şiddetlendiren bir deliliğin göstergesi olduğunu biliyorum. Benim, onun yakınlarında olmam çıplaklığını, kırılganlığını, vücudunu sergileyişinin anlamını bir kat daha artırıyordu; bütün bunların temelinde, kadının erkeğin verdiği acıdan zevk alması vardı.</span></p>

    <p class="duz" xml:lang="tr"><span class="duz">Sesi boğuklaştı. Reverdi başını ellerinin arasına aldı, sanki şiddetli bir baş ağrısı çekiyordu. Birkaç saniye bu şekilde kaldı, hâlâ dişlerini gıcırdatıyordu. Sonra doğruldu, yüz hatları gergindi:</span></p>

    <p class="duz" xml:lang="tr"><span class="duz">– Benim için, o dolabın içinde geçirdiğim anlar, nasıl söylesem... Çok yaratıcıydı. Binlerce kez, oradan çıkıp annemi kurtarmayı düşündüm; çünkü hâlâ canının yandığını sanıyordum, ama korkudan yerimden kıpırdayamıyordum. Adamdan korkuyordum. Ve özellikle de annemden. Öfkelendiğinde olacakları biliyordum: pis yemekler, buz gibi banyo, dürtülerek uyandırılma... Annem hep beni sevdiğini söylüyordu, ama bu yalandan başka bir şey değildi. Yalanın somut bir örneğiydi o. Tıpkı diğer bütün kadınlar gibi.</span></p>

    <p class="duz" xml:lang="tr"><span class="duz">Reverdi Marc’ın karşısında ayakta duruyordu, gözlerini gözlerine dikmişti:</span></p>

    <p class="duz" xml:lang="tr"><span class="duz">– Ayrıntıları sevdiğini biliyorum. Benim ikinci derim haline gelmiş olan bu örme dolaptan sana saatlerce bahsedebilirim. Benim Pandora Kutumdan. Karanlıkta nasıl titrediğimi, vücuduma giren krampları ve istemesem de ilmiklerin arasından nasıl bakmaya çalıştığımı sana anlatabilirim. Babamın yeni yüzünü gördüğümde, yüz hatlarının nasıl derimden kemiklerime nüfuz ettiğini de. Bazen adam yatakta doğruluyor ve “Bir gürültü duydun mu?” diye anneme soruyordu. Sonra ayağa kalkıyor, iyice dolaba yaklaşıyordu. Ben saklandığım yerde büzülüyor, nefes bile almıyordum. Bana o kadar yaklaşıyordu ki, birayla ve esrarla ağırlaşmış pis nefesini duyuyordum. Annem arkasından gülerek sesleniyordu: “Boş ver, bir fare herhalde.” Sonra bana duyurmak istercesine daha kuvvetli bağırıyordu: “Kokuşmuş, küçük, pis bir fare olmalı!” Ve arkasından yeniden kahkaha atıyor; hödük herif de yatağa dönüp ona sarılıyordu.</span></p>

    <p class="duz" xml:lang="tr"><span class="duz">Reverdi bütün sesleri taklit ediyordu: adamın, kadının seslerini, çocuğun kesik kesik soluk alışını. Bu sporcunun, olimpiyat ruhuyla yaptığı gösteri, her kimliğe ayrı ayrı bürünüşü korku dağlarının zirvesini oluşturuyordu. Dr. Norman bir kez daha haklıydı: Jacques Reverdi’nin tek kişiliği yoktu. Farklı farklı kişilikler asla tek bir varlık oluşturmadan onun içinde bir arada yaşıyordu.</span></p>

    <p class="duz" xml:lang="tr"><span class="duz">Marc kasılıyordu. Migreni artık dayanılmazdı. Dairesel odanın içinde siyah lekeler dans ediyordu. Hikâyeyi sonuna kadar dinlemeye ömrü yetmeyecekti, bundan emindi.</span></p>

    <p class="duz" xml:lang="tr"><span class="duz">Dalgıç, sanki Marc’ın düşüncelerini okumuş gibi yeniden konuşmaya başladı:</span></p>

    <p class="duz" xml:lang="tr"><span class="duz">– Ama oksijensiz de kalıyordum. Gizlendiğim yerde hava yetersizdi. Zorlukla nefes alıyordum. Panikliyordum. Ölümü düşünüyordum. Sonra, nasıl bilmiyorum, bir savunma yöntemi buldum...</span></p>

    <p class="duz" xml:lang="tr"><span class="duz">Birden yüz hatları yumuşadı, gülümsedi; gözleri parlıyordu, gururluydu:</span></p>

    <p class="duz" xml:lang="tr"><span class="duz">– Beni yenilmez kılacak savaş silahını. Apneyi, yani nefesini tutmayı. Yaşamöykümde bu yöntemi, Marsilya’da, annemin ölümünden sonra keşfettiğim yazılı. Elbette bu efsaneyi bizzat yaydım. Ama yanlış. Apneyi Paris’in banliyösünde keşfettim. Bir dolabın içinde.</span></p>

    <p class="duz" xml:lang="tr"><span class="duz">Nasıl bilmiyorum, ama bir gün, rotang hasırının arasından umutsuzca nefes almaya çalışmak yerine soluğumu tuttum. İşte o anda bir mucize gerçekleşti. Birden kendimi olağanüstü güçlü hissettim. Annemin inlemeleri artık duyulmaz oldu, babamın hoyratlığı, yüzler, her şey kayboldu... Apne dış dünyayla aramda bir duvar örüyordu, hiçbir şeyin sızamayacağı bir duvar. Her şey zırhıma çarpıp parçalanıyordu. Nüfuz edilemez biri olmuştum.</span></p>

    <p class="duz" xml:lang="tr"><span class="duz">Gizlendiğim dolapta, her gece antrenman yapmaya başladım. Artık çığlıklarını, inlemelerini, hakaret dolu sözlerini işitmiyordum. Sadece nefes tutma rekorumu geliştirmeye çalışıyordum. Küçük bir ayrıntı: “babalarım”dan birinin unuttuğu saatle zaman tutuyordum. Her gece biraz daha iyiye gidiyordum. Her gece biraz daha güçleniyordum. Artık dolaptan korkmuyordum: ben de kapalı, içine girilmez bir sandık olmuştum, böylece benliğimi başkalarına karşı koruyordum.</span></p>

    <p class="duz" xml:lang="tr"><span class="duz">Bu yöntem sayesinde, büyümeyi başardım. Gitgide kaygı verici hale gelen kâbuslarımdan, ruhsal gerginliklerimden kurtuldum. Buluğ çağım sevgi ve aşkla değil, ölümle uyanmıştı. Tabiî öldürme isteğim anneme odaklanıyordu. Bazı sesler bana onu öldürmemi söylüyor, fısıldıyordu. Ama ne zaman bu arzum had safhaya ulaşsa, ne zaman eyleme geçecek duruma gelsem, apne daima beni bundan uzak tutuyordu.</span></p>

    <p class="duz" xml:lang="tr"><span class="duz">Evde de işler değişiyordu. Annem benimle ilgilenmiyordu. Artık onun iğrenç oyunlarına katılamayacak kadar büyümüştüm. Yavaş yavaş sakallarım uzuyordu. Sesim değişiyordu. On iki yaşındayken boyum bir metre altmış beş santimden fazlaydı. Tuhaf bir çocuk değildim artık. Tam tersine güç dengeleri değişmişti. Beni bir köle gibi kullanamıyor, itip kakamıyordu. Zaten annem de çok değişmişti. Güzelliği solmuştu. Aşırı makyaj yapıyordu. Çok içiyordu. Sokaklarda palyaço gibi boyadığı suratıyla aylak aylak dolaşıyordu, cazibesi artık bir işe yaramıyordu. Eli boş, umutsuz bir şekilde eve dönüyor, sızana kadar içiyordu.</span></p>

    <p class="duz" xml:lang="tr"><span class="duz">On üç yaşında, onunla ben ilgilenmeye başladım. Ona bakıyor, onu besliyor, yatağına yatırıyordum. Onu hayatta ben tutuyordum, tıpkı bir besicinin kazını kaçınılmaz sonuna hazırlamak için semirttiği gibi. Tam kıvamına gelmesini bekliyordum. Onu kurban etmek için. Ama şanslıydı. Dolap olmayınca, itilip kakılma olmayınca, seks sahneleri olmayınca öfkem yavaş yavaş azalmıştı. Hatta bu enkaza, evin içinde dolanan bu insan müsveddesine acıyordum bile. Özellikle de ona sıkıntı veren hastalığı, içini kemiren onulmaz kanseri öğrendiğimde. Ama seks. Doymak bilmeyen annemin aklı eskisi gibi hâlâ bacaklarının arasındaydı.</span></p>

    <p class="duz" xml:lang="tr"><span class="duz">On dört yaşındaydım. Pek düzenli olmasa da liseye devam ediyordum. Ama bu bile öğretmenlerimin bendeki zekâ pırıltılarını görmesine yetmişti. Ailevî durumumu biliyorlardı. Beni, annemden ayırmaktan söz ettiler bize. Beni yatılı okula, annemi de özel bir bakımevine vereceklerdi. Belki de çözüm buydu. Evden ayrılınca, kâbuslarımın, ruhsal gerginliklerimin üstesinden gelebilir, normal bir insan olabilirdim. Belki. Ama o, her zamanki gibi buna kulak asmadı.</span></p>

    <p class="duz" xml:lang="tr"><span class="duz">Tuhaf bir şekilde bana candan ve tatlı davranmaya, beni okşayıp sevmeye başladı. İçgüdüsel olarak, tehlikeyi hissettim. Yanılmıyordum; bu kaçık kadın, tatmine ulaşmak için şimdi de bana musallat oluyordu. Bana karşı ilk atağa geçtiğinde, elini organımın üstüne koyduğunda ölüm fermanını imzaladı. Öfkem yeniden kabardı. Kafamda bir şimşek çaktı, ona ne yapacağımı biliyordum. Elini tutup, yaşlı bir tavuk butu gibi kenara koyarken, bir yandan da onun ölümünü planlıyordum.</span></p>

    <p class="duz" xml:lang="tr"><span class="duz">Jacques Reverdi gülmeye başladı.</span></p>

    <p class="duz" xml:lang="tr"><span class="duz">Marc büyülenmiş gibi ona bakıyordu; ölüm kaçınılmazdı, nefes almak bir ıstıraba dönüşmüştü, ama bütün bunlara rağmen düşmanına merhamet duyuyordu. Siyah dalgıç elbisesi içindeki bu uzun boylu adam, bu kaçık kan dökücü, onun gözünde ruhsal travma yaşamış bir çocuktan başka bir şey değildi; rotang elyafından bir dolabın içinde korkmuş bir çocuktu.</span></p>

    <p class="duz" xml:lang="tr"><span class="duz">– Çalışmaya koyuldum. İki yıl önce onun için düşündüğüm plana geri döndüm. Bu iş birkaç haftamı aldı: malzeme, hazırlıklar, denemeler. Bir akşam, annem iyice kafayı çekip yatağında sızmıştı, sonra birden uyandı. Hiç kımıldayamadığını fark etti; karyolaya bağlanmıştı. Kafasını kaldırdı ve beni gördü; yere oturmuştum. Büyük bir sükûnet içinde onu seyrediyordum. Gülmeye, sonra bir hayvan gibi ulumaya başladı; ardından da hem gülüp hem ulurken rengi solmuş elbisesine kustu. Başlangıçta başının ağrısı ona tuhaf gelmemişti, ağzının çiriş gibi olmasına da alışkındı. Ama öksürmeye, havayı yutar gibi solumaya başlayınca, bir şeylerin yolunda gitmediğini anladı. Oğlunun şaka yapar gibi bir hali yoktu.</span></p>

    <p class="duz" xml:lang="tr"><span class="duz">İki hafta boyunca, odasındaki en küçük deliği bile tıkamıştım. Havalandırma ızgaralarını, kapı aralıklarını, pencere doğramasındaki çatlakları. Bütün bu delikleri rotang elyafıyla doldurmuştum. Dolabın anısına. Benim bir zamanlar hissettiklerimi annemin de hissetmesini istiyordum. Boğulma duygusu. Korku. Karanlık. O yatağının üzerinde hıçkıra hıçkıra ağlarken, ben yerimden kıpırdamıyordum; gecenin karanlığının odaya dolmasını izledim. Ağzına, beynine dolmasını.</span></p>

    <p class="duz" xml:lang="tr"><span class="duz">Azap daha yeni başlıyordu. Hesaplarıma göre, boğulma kırk sekiz saatten önce gerçekleşmeyecekti. Ama ciğerleri bu çağrıya daha önce cevap verdi; ertesi akşam, saat on bire doğru soluğu tıkanmaya başladı. Ben hâlâ kımıldamıyordum, karanlık karanlığı kovaladı. Belki fark etmemişti, ama ben nefes almak için artık oksijen tüpü kullanıyordum, o ise kısa soluklar alarak geberiyordu.</span></p>

    <p class="duz" xml:lang="tr"><span class="duz">Birkaç saat daha geçti. Onun sarsıldığını, ağzını kocaman açtığını, odayı dolduran karbondioksitle zehirlendiğini gördüm, bana seslendiğini işittim. Ne kadar çok çırpınırsa, ölüme o kadar hızla yaklaşıyordu. Onu uyarmaya çalıştım, ama beni dinlemiyordu. Ağlıyor, kusuyor, şehvetli ve yaşlı bir dişi köpek gibi bakışlarıyla benden merhamet dileniyordu. Birkaç kez daha sarsıldı, sonra kolları bacakları sökülen oyuncak bir bebek gibi yığıldı kaldı.</span></p>

    <p class="duz" xml:lang="tr"><span class="duz">Bense kelimelerle anlatılması imkânsız bir mutluluk içindeydim. Gözlerimin önünde yaldız parçaları dans ediyordu. Kalbim, geceleri kıyıya vurup çatlayan dingin dalgalar gibi ağır ağır çarpıyordu. Detandörümü çıkardım ve nefesimi tuttum. Onun son nefesini verişini yakından görmek istiyordum. Çocukluğum boyunca benden çaldığı oksijenin zerresini bile emişini görmek istiyordum. Gözlerini bana doğru çevirmişti; bense ölüm kararımı gerçekleştirmek için neden bu kadar beklediğimi düşünüyordum.</span></p>

    <p class="duz" xml:lang="tr"><span class="duz">Planımın bir de ikinci aşaması vardı. Onun ölümünü intihar gibi göstermeliydim. Tamamen ölmeden önce, iple bağlı yerlerinden bileklerini kesmeyi düşünmüştüm. Hâlâ nefes almıyordum, bağlarını çözdüm ve önceden hazır ettiğim, annemin soğan ve sarmısak doğramada kullandığı en keskin bıçağı aldım. Damarları görene kadar bileklerini kestim.</span></p>

    <p class="duz" xml:lang="tr"><span class="duz">Olağanüstü, mucizevî bir şey olmuştu.</span></p>

    <p class="duz" xml:lang="tr"><span class="duz">Hiç oksijen kalmamış bu odada, akan kan siyahtı.</span></p>

    <p class="duz" xml:lang="tr"><span class="duz">Simsiyah.</span></p>

    <p class="duz" xml:lang="tr"><span class="duz">Önce korktum, geri çekildim, sonra gördüğüm bu olay karşısında kendimden geçtim. Bir tür nektar salgılayan bu vücudu hayranlıkla seyrettim. Bugüne dek hiç bu kadar güzel bir manzarayla karşılaşmamıştım. Son derece saf, son derece gerçek bir tabloydu. Bu anoksiye bağlı basit bir morarmaydı, ama benim gözümde, annemin vücudu içindeki kötülüğü dışarı atıyordu. Kötülük işte bu katran renkli siyah sıvıydı. Bu kadının gerçeği –kötülük ve yalan– işte bu siyah kanda gizliydi.</span></p>

    <p class="duz" xml:lang="tr"><span class="duz">Ayağa kalktım, gözlerim dolmuştu ve pantolonuma boşalmış olduğumu fark ettim. İlk kez boşalıyordum. Apnenin arılığı içinde. Benim için, artık başka bir yol yoktu. O anda, ensemde, gayet iyi hatırlıyorum, bir iz oluştu. Kafatasımın arkasında, çizgi halinde bir tutam saç dökülmüştü ve bir daha asla çıkmadı. Bu çizik, benim yeni kaderimin de bir işaretiydi.</span></p>

    <p class="duz" xml:lang="tr"><span class="duz">Marc’ın düşünme yetisi ağırlaşıyordu. Beyni oksijenle yeterince beslenemiyordu. Reverdi ona doğru yaklaştı. Sesi hâlâ çok netti:</span></p>

    <p class="duz" xml:lang="tr"><span class="duz">– Kitabında yeterince derine inmemişsin. Benimle belli bir noktada birleşmek istemedin veya bunu beceremedin. Halbuki benim olayımda gerekçeler çok belirgindi. Yine de, bana öyle geliyor ki Élisabeth’e çok şey anlattın...</span></p>

    <p class="duz" xml:lang="tr"><span class="duz">Marc, Hatica’ya baktı. Sudan çıkmış bir balık gibi nefes alıyordu, dayanılmaz bir hırıltısı vardı. Yetersiz oksijen acı veriyordu. O da bayılmak üzereydi. İki öksürük nöbeti arasında, zorlukla mırıldandı:</span></p>

    <p class="duz" xml:lang="tr"><span class="duz">– Kaç... kaç kişiyi öldürdün?</span></p>

    <p class="duz" xml:lang="tr"><span class="duz">– Her yıl, diye gülümsedi Reverdi. Güneydoğu Asya’da binlerce insan kayboluyor. Bu rakamın içinden ben de payımı aldım. Benim için Siyah Kan ne fiziksel bir olgu ne bir rastlantı. Ne de baştan savma bir olay. Yaşam boyu sürecek bir araştırma, Marc. Bedenimle derin sulara dalıyorum. Ama benim için gerçek apne bu, yüz metre barajını bu dalışla aşıyorum...</span></p>

    <p class="duz" xml:lang="tr"><span class="duz">Yuvarlak odada, solunabilecek çok az hava kalmıştı. Gaz lambasının mavi alevi hâlâ sönmemekte direniyordu. Katil sayacına bir göz attı:</span></p>

    <p class="duz" xml:lang="tr"><span class="duz">– Yüzde on. Zaman azalıyor. Hatica’ya doğru döndü. Sen Müslüman’sın değil mi, güzelim?</span></p>

    <p class="duz" xml:lang="tr"><span class="duz">Kız hiç tepki vermedi. Baygındı. Belki de çoktan ölmüştü. Sanki onu duyuyormuş gibi devam etti:</span></p>

    <p class="duz" xml:lang="tr"><span class="duz">– Değil misin? kutsal bir kitapta şöyle der, biliyor musun?</span></p>

    <p class="italik" xml:lang="tr"><span class="italik">“Der ki, peygamber, vahiy inmeden önce bir yerde derin bir uykuya dalmış. Ve bedeninin sağında ve solunda beyazlar giymiş iki adam belirmiş, gökten inmişler; onu tutmuşlar. Ve solundaki beyazlı adam altın bir bıçakla onun göğsünü yarmış ve kalbini çıkarmış, oradan siyah bir kan akmış. Ve sağındaki beyazlı adam altın bir bıçakla karnını yarmış ve bağırsaklarını çıkarıp arındırmış. Ve sonra bütün organları yerlerine koymuşlar ve bundan böyle, peygamber bütün kötülüklerden arınarak dinini yaymaya başlamış...”</span></p>

    <p class="duz" xml:lang="tr"><span class="duz">Reverdi oksijen tüpüne bağlı detandörü aldı. İlk kez sesinde öfke vardı:</span></p>

    <p class="duz" xml:lang="tr"><span class="duz">– Bana teşekkür et, Marc. Hem kendin için hem de onun için. Bütün yalanlarınızdan, kutsal şeylere yaptığınız saygısızlıklardan sonra yine de sizi arındıracağım, temizleyeceğim, tıpkı, o kutsal kitaptaki beyazlı adamlar gibi...</span></p>

    <p class="duz" xml:lang="tr"><span class="duz">Marc’ın kafasını kaldıracak gücü kalmamıştı: gözleri kararıyor, bilinci gidip geliyordu. Aklında sadece tek bir düşünce vardı: zaman kazanmak. Birkaç saniye. Ve, ne olursa olsun, Hatica’yı kurtarmak için bir hamlede bulunmak.</span></p>

    <p class="duz" xml:lang="tr"><span class="duz">Katil tam solunum cihazını dişlerinin arasına alacakken, Marc soluk gibi fısıldadı:</span></p>

    <p class="duz-son-paragraf-2" xml:lang="tr"><span class="duz">– Bekle.</span></p>
  </div>
</body>
</html>