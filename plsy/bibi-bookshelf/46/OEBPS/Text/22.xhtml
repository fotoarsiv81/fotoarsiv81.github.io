<html xmlns="http://www.w3.org/1999/xhtml">
<head>
  <title>22.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x22">
    <h1 class="bolum-ismi" id="toc-anchor" xml:lang="tr"><span class="bolum-ismi">22</span></h1>

    <p class="duz" xml:lang="tr"><span class="duz">– Hasta mısınız? Neyiniz var?</span></p>

    <p class="duz" xml:lang="tr"><span class="duz">Jacques Reverdi cevap veremedi. Koltuğunda iki büklüm olmuş, masaya dayanmıştı; acı karnını yakıcı bir burgu gibi deliyordu. Bir an, postları zedelenmesin diye, Grand Nord avcılarının tilkilerin makatına soktuğu kızgın köseğileri düşündü.</span></p>

    <p class="duz" xml:lang="tr"><span class="duz">Jimmy masanın üzerine doğru eğildi:</span></p>

    <p class="duz" xml:lang="tr"><span class="duz">– Bir... bir doktor çağırmamı ister misiniz?</span></p>

    <p class="duz" xml:lang="tr"><span class="duz">Reverdi zincirlerinin üzerinde büzüldü. Görüşme odasına gelene kadar dayanmayı başarmıştı, ama şimdi...</span></p>

    <p class="duz" xml:lang="tr"><span class="duz">– Hayır, diye zorlukla cevap verdi. Dizanteri. Bu... Bu bir türlü durmuyor. Buraya gelirken tuvalete gitmek zorunda kaldım. Ben...</span></p>

    <p class="duz" xml:lang="tr"><span class="duz">Cümlesini tamamlayamadı. Kelimeler inlemelerin arasında kayboldu. Jimmy ayağa kalktı ve masanın çevresini dolandı. Reverdi omuzunun üzerinden arkasına baktı ve yanlarına gelip gelmemekte tereddüt eden gardiyanı gördü. Zamanı vardı. O anda, iniltili ses tonunu bıraktı ve fısıldadı:</span></p>

    <p class="duz" xml:lang="tr"><span class="duz">– Koridorda. Tuvaletler.</span></p>

    <p class="duz" xml:lang="tr"><span class="duz">Jimmy irkildi:</span></p>

    <p class="duz" xml:lang="tr"><span class="duz">– Na... nasıl?</span></p>

    <p class="duz" xml:lang="tr"><span class="duz">– Kapıdan girince soldan üçüncü kabin, diye emredici bir tonda, ama alçak sesle konuştu Reverdi. Rezervuarın arkasında. Bir mektup.</span></p>

    <p class="duz" xml:lang="tr"><span class="duz">– Siz... siz neden bahsediyorsunuz?</span></p>

    <p class="duz" xml:lang="tr"><span class="duz">Reverdi, adamı ceketinden yakaladı; sırtıyla gardiyanın görmesini engelliyordu:</span></p>

    <p class="duz" xml:lang="tr"><span class="duz">– Dinle beni, orospu çocuğu. Bugün bu hale gelmek için bütün gece</span> <span class="italik">cili padi</span> <span class="duz">(biber) yedim. Görüşme sırasında tuvalete uğramak için.</span></p>

    <p class="duz" xml:lang="tr"><span class="duz">– Sizin de çok iyi bildiğiniz gibi bunu yapamam...</span></p>

    <p class="duz" xml:lang="tr"><span class="duz">– Kapa çeneni. Buradan çıkınca benim gibi yap. Gidip işe. Mektubu al. Cebine sok. Kapıdan girince üçüncü kabin.</span></p>

    <p class="duz" xml:lang="tr"><span class="duz">– Peki ne... ne yapmam gerekiyor?</span></p>

    <p class="duz" xml:lang="tr"><span class="duz">– Kuala Lumpur’daki ofisine yolla. Sana izah edeceğim koşullarda. Adres zarfın üstünde.</span></p>

    <p class="duz" xml:lang="tr"><span class="duz">Reverdi kendini sıkmayı bıraktı. Şiddetli bir spazm bağırsaklarını harekete geçirdi, dayanılmaz bir ağrıyla yeniden iki büklüm oldu. Burada, görüşme odasının ortasında altına sıçmaktan korkuyordu.</span></p>

    <p class="duz" xml:lang="tr"><span class="duz">– Bu... Bu yasalara aykırı, dedi Jimmy çekine çekine.</span></p>

    <p class="duz" xml:lang="tr"><span class="duz">– Yasalara uygun olan ne? diye sordu Jacques, kalçalarını sıkarak. Bekâretlerini bozduğun küçük kızlar mı?</span></p>

    <p class="duz" xml:lang="tr"><span class="duz">– Bana şantaj yapmayı düşünüyorsanız, ben...</span></p>

    <p class="duz" xml:lang="tr"><span class="duz">– Senden istediğimi yapacaksın, bu yeterli.</span></p>

    <p class="duz" xml:lang="tr"><span class="duz">Avukat işaretparmağını, gömleğinin yakası ile boynunun arasına soktu:</span></p>

    <p class="duz" xml:lang="tr"><span class="duz">– Yakalandığımı düşünün. Bu durumda meslek hayatım tehlikeye girecektir...</span></p>

    <p class="duz" xml:lang="tr"><span class="duz">– Sana söylediklerimi yap. Bu mektubu yolla. (Gülümser gibi yaptı.) Ama dikkat. Sakın okuyayım deme. Tıpkı kabuk bağlamış bir yaraya benzer. Eğer mektubu açmaya kalkışırsan, bunu tenimde hissederim. Bu durumda, sana bunun bedelini güzelce ödeteceğimden kuşkun olmasın.</span></p>
  </div>
</body>
</html>