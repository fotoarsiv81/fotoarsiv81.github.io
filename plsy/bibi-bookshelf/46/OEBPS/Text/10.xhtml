<html xmlns="http://www.w3.org/1999/xhtml">
<head>
  <title>10.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x10">
    <h1 class="bolum-ismi" id="toc-anchor" xml:lang="tr"><span class="bolum-ismi">10</span></h1>

    <p class="duz" xml:lang="tr"><span class="duz">Aradığı şeyi kütüphanesinde bulamamıştı.</span></p>

    <p class="duz" xml:lang="tr"><span class="duz">Şimdi şansını bir de</span> <span class="italik">Limier</span><span class="duz">’nin arşivinde deneyecekti. Çok büyük, labirent gibi bir yerdi arşiv. Aynı zamanda gazetenin sahibi de olan yayın kurulu, bir yığın eski gazeteyi satın almıştı, içlerinde XX. yüzyılın başlarında yayımlanmış gazeteler de vardı. Görünürde, metal dolaplarla dolu olan bu koridorlar sanki bir sürü sigorta sözleşmesini veya sosyal güvenlik dosyasını barındırıyormuş gibi bir izlenim bırakıyordu. Aslında, arşivdeki belgelerin çoğu insanlık suçlarına –cinayetler, tecavüzler, ensest– aitti. Akla gelebilecek bütün alçaklıklar buradaydı ve yıllara göre özenle sınıflandırılmış, numaralanmıştı.</span></p>

    <p class="duz" xml:lang="tr"><span class="duz">Marc çalışmak için buraya çok sık gelmişti, özellikle de</span> <span class="italik">Li- mier</span><span class="duz">’nin eski cinayetlere ayrılmış özel sayfalarında yayımlanan “Tarihin Karanlık Dosyaları” adlı sütunu hazırlarken. Arşiv olmanın yanı sıra, burası masaları ve kahve makinesiyle bir çalışma salonu gibiydi. Gerçek bir kütüphane hatta.</span></p>

    <p class="duz" xml:lang="tr"><span class="duz">Ama buranın anahtar kişisi, “sülaleden” arşivci olan Jerôme’du, sanki bu bir yığın eski gazeteyle birlikte onu da satın almışlardı. Marc onun soyadını bilmiyordu. Adamın burada arşivlenmiş bütün davalara ve soruşturmalara bizzat şahit olmuş gibi bir hali vardı. Her ismi, her tarihi biliyordu. Fiziken bir karikatürü andırıyordu. Yaşı yoktu, belirgin bir özelliği yoktu, yaz kış üst üste birkaç kazak giyerdi. Yünden ve naylondan bir lahanaya benziyordu. Söz konusu Marc olunca, Jerôme en ufak bir tereddüt göstermeden ona yardımcı olmuştu.</span></p>

    <p class="duz" xml:lang="tr"><span class="duz">Bu pazartesi sabahında, metal dolaplar arasındaki koridor boyunca ilerlerken Marc geçirdiği hafta sonunu düşünüyordu. Jacques Reverdi’yi düşünmekten bir an bile kendini alamamıştı. Zorlu katil. Vahşi hayvan. Kadın avcısı. Gönülçelen... Erich Schrecker ile Kamboçyalı kızın söyledikleri kafasının içinde dönüp duruyordu. Şüphesiz haklıydılar, ama şimdilik kimsenin bu adamın gerçeğini ve icraatlarını bilmediğinden emindi.</span></p>

    <p class="duz" xml:lang="tr"><span class="duz">Cuma günü, 1997’deki Kamboçya vakasını işleyen yeni bir makale yazmıştı. Zaten Verghens için ilginç bir makale yazmaya veya sansasyonel bir haber bulmaya pek hevesli değildi. İçinde, kendisine bile açıklayamadığı bir inanç vardı. Jacques Reverdi kötülüğün bir tecessümüydü ve gizli bir amacın peşinde gidiyordu. Marc’ın uzun zamandan beri bulmaya çalıştığı da buydu. İçinde bulunduğu ruhsal durum nedeniyle, kendi nevrozunu doğru değerlendirebilen ve cinayetin yüzünü bütün saydamlığıyla gösteren bir katil.</span></p>

    <p class="duz" xml:lang="tr"><span class="duz">İki gün boyunca çalışma odasına kapanmış ve bir kez daha belgelerinin içine gömülmüştü. Gazete kupürleri, fotoğraflar, biyografiler, internet siteleri: her şeyi yeniden gözden geçirmişti. Reverdi hakkındaki bütün kaynakçayı ezbere anlatabilirdi. Ama tüm bu vakalar, soruşturmalar, yorumlar, övgüler hep Reverdi’nin “müspet” dönemlerine aitti. Pisaï’nin röportajına gelince dingin bir deniz gibiydi.</span></p>

    <p class="duz" xml:lang="tr"><span class="duz">Kırk sekiz saat süren, yorucu ve verimsiz bir çalışmanın sonucunda, pazar akşamı tek bir gerçek ortaya çıkmıştı: ivedilikle katille temasa geçmek. Her yola başvurarak ondan bir röportaj koparmak.</span></p>

    <p class="duz" xml:lang="tr"><span class="duz">Daha fazlasını öğrenmenin tek çaresi buydu.</span></p>

    <p class="duz" xml:lang="tr"><span class="duz">Aklına, küçük bir araştırma daha gerektirecek, biraz muğlak bir fikir gelmişti. Marc, iki yanı metal dolaplarla dolu başka bir koridorda durdu: aradığı dolabı bulmuştu. Dolabın kapısını rayların üzerinde kaydırarak açtı ve</span> <span class="italik">Limier</span><span class="duz">’nin eski bir sayısını aldı. Hâlâ ayaktaydı, gazetenin sayfalarını karıştırdı ve yeniden okumak istediği makaleyi buldu.</span></p>

    <p class="duz" xml:lang="tr"><span class="duz">Bu, tutuklular ile hapishane dışındaki kişiler arasındaki mektuplaşmalarla ilgili bir yazıydı. Marc bu konunun uzmanı değildi; sadece seri cinayetler işleyen katillerin çuval dolusu mektup aldığını biliyordu: hakaretler, pişman olduklarını söylemeleri için yapılan çağrılar, merhamet dolu mektuplar, ayrıca şiirler, ilanı aşklar, hayranlık tiratları...</span></p>

    <p class="duz" xml:lang="tr"><span class="duz">Makaleyi hızla okurken rakamları ve olayları hatırladı. Guy George gibi bir katil, mahkemesi sürerken günde yüz kadar mektup almıştı. Daha çarpıcı olanları da vardı: Amerikalı katiller, kendilerini tanıttıkları, fotoğraflarını, yaptıkları resimleri, eskizleri, yazdıkları metinleri ve şiirleri sattıkları internet siteleri kuruyorlardı; Charles Manson’un çok zengin bir sitesi vardı.</span></p>

    <p class="duz" xml:lang="tr"><span class="duz">Ama röportaj sadece “starları” ilgilendirmiyordu. Bütün mahkûmlar temasa, ilişkiye açıktı. Hapishaneyle mektuplaşma, kendiliğinden oluşmuş bir hareketti. Genellikle alanında uzmanlaşmış sosyal yardım dernekleri tarafından organize edilmiş karşılıklı ilişkilerdi. Fransa’da bu tür dernekler “Bovet Postası”, “Genepi”, “Adsız Dostluklar” diye adlandırılıyordu. Binlerce mektup bu şekilde yerlerine ulaştırılıyordu. Bu dernekler, bir önlem olarak, gönüllülere takma ad kullanmalarını ve adres olarak da derneğin adresini vermelerini tavsiye ediyordu. Gazetelerdeki küçük ilanlar da sürüyleydi. Mesela</span> <span class="italik">L’İtinérant</span> <span class="duz">dergisinin “Gölgedeki Duygular” sütununda, içten bir mektup arkadaşı, bir kadın arkadaş veya bir ruh kardeşi arayan mahkûmların ilanları yayımlanıyordu.</span></p>

    <p class="duz" xml:lang="tr"><span class="duz">Ruh kardeşi.</span></p>

    <p class="duz" xml:lang="tr"><span class="duz">Marc’ı ilgilendiren de buydu. Mektuplaşmalar sonucu kurulan temiz ve saf gönül ilişkilerinin sayısı hiç de az değildi. İki rakam durumu özetlemek için yeterliydi: dışarıyla mektuplaşanların yüzde doksanı erkek mahkûmdu, hapishaneyle mektuplaşanların yüzde sekseni de kadındı. Dostça yazılan mektuplar çok çabuk aşk mektuplarına dönüşüyor ve bazen de mutlu sonla noktalanıyordu: hapishane çıkışında veya cezaevinde evlilik.</span></p>

    <p class="duz" xml:lang="tr"><span class="duz">Aşk vardı.</span></p>

    <p class="duz" xml:lang="tr"><span class="duz">Seks de vardı.</span></p>

    <p class="duz" xml:lang="tr"><span class="duz">Mahkûmlara yazan kadınlar, açıkça veya satır aralarında, onların hayallerinin, fantezilerinin ortaya çıkmasını bekliyor olmalıydılar. Mahkûmlar içinse bu mektup ilişkisi uyduruk bir fiziksel etkinlik halini alıyordu.</span></p>

    <p class="duz" xml:lang="tr"><span class="duz">Marc okumaya devam etti, evet o muğlak fikir artık olgunlaşmaya başlıyordu. Bir gazeteci bu konuda bazı küçük hilelere başvurabilirdi. Mahkûmlar kolay avdı; kimseye güvenmeyen, acımasız katillerdi, ama aynı zamanda da canları sıkılan yalnız adamlar.</span></p>

    <p class="duz" xml:lang="tr"><span class="duz">Gazetede yer alan bazı küçük öykülere göz attı. Fransa’da, bir kadın şehvet dolu mektuplarıyla bir mahkûmu “azdırmış”, onun da kendi fantezilerini satırlara dökmesine neden olmuştu. Cezaevi yönetimi bu pornografik oyun karşısında harekete geçmiş ve kadının aslında evli olduğunu ortaya çıkarmıştı. Bu mektupları kocasıyla birlikte yazıyordu: sonra da iki ahlaksız, adamın cevaplarını okuyarak tahrik oluyordu.</span></p>

    <p class="duz" xml:lang="tr"><span class="duz">ABD’de, bu aldatmacalar kârlı bir iş halini almıştı. Kaliforniya ve Florida hapishanelerinde, birçok mahkûmun aşk nameleri aldığı bir mektup arkadaşı vardı ve her yeni mektupta suhunet artıyordu. Çok geçmeden, kadınlar onlara belli bir para karşılığında kendilerinin iç gıcıklayıcı, tahrik edici fotoğraflarını yollamayı öneriyorlardı. Herifler de parayı bastırıp, tanıdıklarını sandıkları kadınların karşısında ter içinde kalıp spermlerini fışkırtıyorlardı. Aslında tüm bunlar düzmeceydi: basit bir pornografik şebekeden başka bir şey söz konusu değildi; kötü niyetli birkaç açıkgöz, standart-porno fotoğraflarına biraz tat katarak para kazanmak için bu yolu bulmuştu.</span></p>

    <p class="duz" xml:lang="tr"><span class="duz">Sert, acımasız katiller.</span></p>

    <p class="duz" xml:lang="tr"><span class="duz">Ama aynı zamanda da can sıkıntısından patlayan yalnız adamlar.</span></p>

    <p class="duz" xml:lang="tr"><span class="duz">Marc gazeteyi katladı ve fotokopi makinesine doğru yöneldi. Pisaï’nin sesi hâlâ kulaklarındaydı: “Bir gönülçelen. Eğer onunla röportaj yapmak istiyorsanız kendi yerinize bir hanım arkadaşınızı yollayın.” Makinenin yanına varmıştı ve dosyanın, kapağı da dahil, sayfa sayfa fotokopisini çekmeye başladı.</span></p>

    <p class="duz" xml:lang="tr"><span class="duz">Makinenin ışığının yüzünü her aydınlatışında, planı biraz daha pişiyordu. Birden aklına birkaç hece takıldı.</span></p>

    <p class="duz" xml:lang="tr"><span class="duz">Élisabeth.</span></p>

    <p class="duz" xml:lang="tr"><span class="duz">Seçeceği isim bu olmalıydı.</span></p>
  </div>
</body>
</html>