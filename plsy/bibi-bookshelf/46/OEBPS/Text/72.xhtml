<html xmlns="http://www.w3.org/1999/xhtml">
<head>
  <title>72.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x72">
    <h1 class="bolum-ismi" id="toc-anchor" xml:lang="tr"><span class="bolum-ismi">72</span></h1>

    <p class="duz" xml:lang="tr"><span class="duz">Taksi, Défense Tüneli’nin sonuna vardığında, Marc hiçbir yeri tanıyamadı. Yanlış yola girmiş olmalıydı. Çocukluğunun geçtiği boş arsaları bulması artık imkânsızdı. Nanterre bambaşka bir yer olmuştu. Binalar o kadar çoğalmıştı ve o kadar ışıl ışıldı ki, hatıralarında bile silinmiş olan yerleri boşuna arıyordu.</span></p>

    <p class="duz" xml:lang="tr"><span class="duz">– Tam olarak nereye gidiyoruz?</span></p>

    <p class="duz" xml:lang="tr"><span class="duz">– Dümdüz devam edin, diye cevapladı şoförü. La Boule Meydanı’na kadar.</span></p>

    <p class="duz" xml:lang="tr"><span class="duz">Bunu rasgele söylemişti. Semtleri hatırlamaya çalışıyordu. Kuzeydeki kuleler bölgesinde yer alan blokların şiirsel adları vardı: “Fontenelles”, “Champs-aux-Merles”, “bulut kuleleri” de denilen “Aillaud” kuleleri... Batıdaki eski Nanterre, birbirlerine yaslanmış tuğla binalardan oluşuyordu. Sonra, buranın biraz daha ilerisinde, vilayetler binası ile üniversiteyi geçince, kelimenin tam anlamıyla ıssız bir bölge vardı, boş arsaları, yıkık dökük binaları, terk edilmiş fabrikalarıyla bir getto. Gitmek istediği yer, şehrin en meşhur mahallesi La Folie’ydi.</span></p>

    <p class="duz" xml:lang="tr"><span class="duz">– Peki şimdi?</span></p>

    <p class="duz" xml:lang="tr"><span class="duz">La Boule Meydanı’na varmışlardı. Eskiden üzerinde bir köprülü kavşak bulunan göbek, tamamen düzleştirilmiş ve park haline getirilmişti. Parkın çevresinde ise mavi camlı binalar, yeşil alanlar ve elden geçirilmiş köşkler vardı.</span></p>

    <p class="duz" xml:lang="tr"><span class="duz">– Nanterre-ville Garı’na kadar gidin. Sonra bakarız.</span></p>

    <p class="duz" xml:lang="tr"><span class="duz">– Sonrası kenar mahalleler.</span></p>

    <p class="duz" xml:lang="tr"><span class="duz">Bu kadarını tahmin etmiyordu. Anne ve babasının eczanesinin bulunduğu, büyüdüğü sokağa büyük bir dikkatle bakıyordu şimdi. Anne ve babasının da gömülü olduğu Mont-Valérien Mezarlığı’na adım atmayalı kaç yıl olmuştu? Ne kadar zamandır kız kardeşini görmüyordu? Kendisini hep ailesine ve kökenlerine yabancı hissetmişti. Bununla birlikte, bugün dünya üzerinde görülmez olmak, evrende gizlenecek bir yer bulmak istiyordu; doğal olarak Nanterre’e gelmişti.</span></p>

    <p class="duz" xml:lang="tr"><span class="duz">– Sen Bulvarı’na doğru.</span></p>

    <p class="duz" xml:lang="tr"><span class="duz">– Emin misiniz?</span></p>

    <p class="duz" xml:lang="tr"><span class="duz">– Komarov Blokları yönünde ilerleyin.</span></p>

    <p class="duz" xml:lang="tr"><span class="duz">İsim bir anda dudaklarının arasından dökülüvermişti. Bunlar nehirden önceki son bloklardı. Araba RER Köprüsü’nün altından geçti ve beklenmedik bir manzarayla karşılaştı: gri renkli apartmanlar, fabrikalar, demiryolları... Marc cesaretini topladı.</span></p>

    <p class="duz" xml:lang="tr"><span class="duz">– Benzin bulmam gerekiyor.</span></p>

    <p class="duz" xml:lang="tr"><span class="duz">Şoför kuşkuyla ona baktı.</span></p>

    <p class="duz" xml:lang="tr"><span class="duz">– Arabamın benzini bitti, diye açıkladı Marc. Beni yolda bıraktı. Bana bir benzin istasyonu bulun.</span></p>

    <p class="duz" xml:lang="tr"><span class="duz">Taksi bir benzincide durdu. Marc bir bidon satın aldı ve doldurdu. O sırada fırtına patladı. Ufukta kapkara bulutlar belirmişti. Şimşekler çakıyor, bulutlar birleşiyordu. Marc ölüler adasını düşündü, oraya yaptığı son keşif gezisinde de muson fırtınası vardı. “Yeni bir işaret” diye düşündü.</span></p>

    <p class="duz" xml:lang="tr"><span class="duz">Kasanın yan tarafından bir çakmak aldı ve hepsini birlikte ödedi. Sonra taksiye kadar koştu, yağmur başlamıştı.</span></p>

    <p class="duz" xml:lang="tr"><span class="duz">– Dümdüz devam edin ve ilk sağdan sapın.</span></p>

    <p class="duz" xml:lang="tr"><span class="duz">Hatıraları canlanıyordu. Çocukken, diğer çocuklarla, diğer burjuva oğlanlarla buraya gelirler, köpekleri ve garibanları korkutur, kızdırırlardı.</span></p>

    <p class="duz" xml:lang="tr"><span class="duz">Sen Bulvarı, bir tarafında devasa sarnıçların, diğer tarafında pencerelerine duvar örülmüş, artık kullanılmayan küçük evlerin bulunduğu ıssız bir sokakla son buluyordu. Sanki hiçbir şeye dokunulmamıştı. Mucizesiz bir sürü mucize.</span></p>

    <p class="duz" xml:lang="tr"><span class="duz">Komarov Blokları’nın küp biçimindeki siyahımsı binalarını görünce şoföre seslendi:</span></p>

    <p class="duz" xml:lang="tr"><span class="duz">– Beni burada indirin.</span></p>

    <p class="duz" xml:lang="tr"><span class="duz">Şoför iyice kuşkulanmaya başlamıştı:</span></p>

    <p class="duz" xml:lang="tr"><span class="duz">– Sizi uyarıyorum. Sizi bekleyemem.</span></p>

    <p class="duz" xml:lang="tr"><span class="duz">Marc, arabasının biraz uzakta olduğunu tekrarlayarak taksinin ücretini ödedi. Arabadan indiğinde yağmur iyice hızlanmıştı. Yağlı, karanlık, yapış yapış. Yere düşen damlaların kaldırdığı kırmızımsı bir tozla karışıyordu.</span></p>

    <p class="duz" xml:lang="tr"><span class="duz">Kapıları kırılmış binaları görmezden geldi ve dar bir sokağa saptı. Bir elinde mektupları, diğer elinde benzin bidonu, bu şekilde yaklaşık on dakika yürüdü. Graffitilerle ve pornografik yazılarla dolu bir duvar boyunca ilerliyordu. Aşağıda, Sen Nehri’nin gri balçığı onu bekliyordu.</span></p>

    <p class="duz" xml:lang="tr"><span class="duz">Kırmızı-beyaz boyalı bir bariyerle karşılaştı, üzerine sıkışık harflerle</span> <span class="italik">“Ulu Tanrım, günahlarım için beni affet...”</span> <span class="duz">yazılmıştı. Her şey duruma uygundu.</span></p>

    <p class="duz" xml:lang="tr"><span class="duz">Engelin altından geçti ve yamaçtan aşağı kıyıya indi. Burada dar ve ıssız bir yedekte çekme yolu vardı. Karşıda Saint-Martin Adası’nın sık ağaçları görünüyordu. Şehrin göbeğinde, böyle yalıtılmış bir yer oldukça şaşırtıcıydı; sanayinin terk ettiği kırsal bir alan. Hiçbir yerde rastlanılmayacak bir yerdi ve o buradaydı.</span></p>

    <p class="duz" xml:lang="tr"><span class="duz">Nehir boyunca indi, biraz daha yürüdü, büyük halat babalarıyla karşılaştı. Karşı yakada, içinde illegal olarak evsizlerin barındığı pas tutmuş bir mavna vardı, yağmur altında köpekler havlıyordu. Bir kilometrelik bir daire içinde tek canlı varlık bunlar olmalıydı. Uzaklaştı ve biraz ileride bir “yangın istasyonu” gördü; suya gömülü kazık ayakların üzerine oturtulmuş, penceresiz bir yapıydı. Binanın altına doğru süzüldü ve kazık ayaklardan birini kendine siper etti.</span></p>

    <p class="duz" xml:lang="tr"><span class="duz">Orada, demir merdivenin üzerine ilk grup mektupları –kaldırımda aceleyle okumuş olduklarını– yaydı ve benzin döktü. Bir zarfı tutuşturdu, iyice alevler alınca da benzinle iyice ıslanmış kâğıt yığınına doğru tuttu. Alevler kâğıtları çıtırdatmaya başladı. Alevler, demir merdivenin altından akan iç karartıcı suyun üzerinde yükseliyordu.</span></p>

    <p class="duz" xml:lang="tr"><span class="duz">Marc alevlere dikkatle bakıyordu. Çektiği vicdan azaplarını yakmak onun kaderiydi herhalde. Lady Diana’nın ölüm belgesi. Hatica’nın resmi. Ama bu kez, alevlerin işe yarayacağından pek emin değildi.</span></p>

    <p class="duz" xml:lang="tr"><span class="duz">Diğer mektupları da ateşe atacaktı ki, durdu. Temmuz sonu tarihli bir zarfı açtı. Yazı artık iyice titrek, eğri büğrüydü.</span></p>

    <p class="alinti-ilk-paragraf" xml:lang="tr"><span class="dar-paragraf-duz">... Sadece seni korumak için telaffuz etmekten çekindiğim üç hece artık beynimin içinde bir bomba gibi infilak ediyor: ihanet.</span></p>

    <p class="duz-ilk-paragraf" xml:lang="tr"><span class="duz">Marc İpoh’taki psikiyatrın sözlerini hatırladı: “Ona asla ihanet etmeyin. Bu onun asla affedemeyeceği bir şey.” Sonraki birkaç paragrafı daha okudu, duman gözlerini yakıyordu:</span></p>

    <p class="alinti-ilk-paragraf" xml:lang="tr"><span class="dar-paragraf-duz">... Kaçtın, beni terk ettin. Senin asla yapmanı istemediğim şeyi yaptın; beni kırdın. Bende nasıl bir istikbal gördün? Durumumdan yararlanmış olman beni öfkelendirdi, kilit altındaki bir adamdan kaçmak için tehlikeyi nasıl göze aldın?</span></p>

    <p class="alinti-son-paragraf" xml:lang="tr"><span class="dar-paragraf-duz">Ama, sanırım unutmuş olmalısın: sende bana ait olan şeyler var. Bana Sırrımı geri vermelisin...</span></p>

    <p class="duz" xml:lang="tr"><span class="duz">Marc kâğıdı top yaptı ve alevlere attı. Öfke içinde paketin tamamına yakınını ateşe fırlattı. Ter içinde kalmıştı, nehirde akıntıyla gözden kaybolmakta olan, kömürleşmiş kâğıt parçalarına bakıyordu. Bu nemli alevlerin, yanmış kâğıtları belirsiz bir yere sürükleyen bu ağır akıntının içine atlamak istedi.</span></p>

    <p class="duz" xml:lang="tr"><span class="duz">Elinde sadece iki mektup kalmıştı. Birini açtı. Elektrik akımına kapılmış birinin yazısını andırıyordu; duraklaya duraklaya yazılmıştı sanki.</span></p>

    <p class="alinti-ilk-paragraf" xml:lang="tr"><span class="dar-paragraf-duz">... Beni hiç istemediğim kararlar almaya zorluyorsun. Benim için çok değerli olan bir şeyi benden kopardın... Ve onu geri almanın tek yolu var...</span></p>

    <p class="duz-ilk-paragraf" xml:lang="tr"><span class="duz">Marc artık nefes alamıyordu. Göğsü kaburgalarını kıracak denli sıkışıyordu. Reverdi ne demek istiyordu? Birkaç satır atlayarak okumayı sürdürdü:</span></p>

    <p class="alinti-ilk-paragraf" xml:lang="tr"><span class="dar-paragraf-duz">... Élisabeth’im... Şu satırları hatırla: “Bu kâğıt senin tenin, bu mürekkep benim kanım.” Aramızda bir anlaşma vardı. Şu veya bu şekilde yeminine sadık kalmalıydın...</span></p>

    <p class="duz-ilk-paragraf" xml:lang="tr"><span class="duz">Marc tehdit dolu bu mektubu da ateşin içine attı. Yazı alevlerin içinde büzüştü. Biraz önceki düşüncesi iyice belirginleşti: hayır, bu kez ateş yeterli olmayacaktı. Hiçbir şey silinmeyecekti. Hiçbir şey unutulmayacaktı.</span></p>

    <p class="duz" xml:lang="tr"><span class="duz">Geriye artık tek mektup kalmıştı. Onu da açmadan alevlere attı. Jacques’ın yaptığı alıntı aklına takılmıştı:</span></p>

    <p class="italik" xml:lang="tr"><span class="italik">“... Bu kâğıt senin tenin, bu mürekkep benim kanım...”</span></p>

    <p class="duz" xml:lang="tr"><span class="duz">Ne zaman ve nasıl bilmiyordu, ama adam peşine düşecekti, bundan emindi.</span></p>

    <p class="duz" xml:lang="tr"><span class="duz">Şu veya bu şekilde, kan akacaktı.</span></p>
  </div>
</body>
</html>