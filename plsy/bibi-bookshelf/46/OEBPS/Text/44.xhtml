<html xmlns="http://www.w3.org/1999/xhtml">
<head>
  <title>44.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x44">
    <h1 class="bolum-ismi" id="toc-anchor" xml:lang="tr"><span class="bolum-ismi">44</span></h1>

    <p class="duz" xml:lang="tr"><span class="duz">L’Axe, Paris’in en “revaçta” restoranlarından biriydi. Hatica buradan söz edildiğini duymuştu ve daha kötü olmasından korkuyordu. Ama ilk bakışta mimarîsini beğendi. Bir sıra açık bölmenin yan yana sıralandığı beyaz, sade ve büyük bir alandı. Bu açık bölmelerin tam karşısındaki duvarda, mekânın perspektifini bir kat daha belirgin kılan dar bir bar tezgâhı uzanıyordu.</span></p>

    <p class="duz" xml:lang="tr"><span class="duz">Mekânın bu açık renkli hatları ona asla gerçekleşmemiş hayallerinden birini hatırlatıyordu. Japonya’da, İbaraki’de bulunan ve fotoğraflarını gördüğü bir şapeli bir gün ziyaret edebilmeyi umuyordu. Mimarı Tadao Ando, dip taraftaki duvara, yatay ve düşey iki eksen açmıştı ve buradan içeri giren güneş ışığı bir haç işareti meydana getiriyordu. Hatica bu fikre hayran olmuştu: saf bir ışık haçı. Gerekli parayı bulur bulmaz, kendine söz vermişti, Japonya’ya gidecek ve bu şapeli görecekti. İşte bu, onun sırrı, amacıydı.</span></p>

    <p class="duz" xml:lang="tr"><span class="duz">Tam şapeli düşünüyordu ki, Vincent geğirdi:</span></p>

    <p class="duz" xml:lang="tr"><span class="duz">– Özür dilerim. Organizmamın küçük bir SOS’i.</span></p>

    <p class="duz" xml:lang="tr"><span class="duz">Ayaklarının ucunda yükseldi, hafifçe yaylandı:</span></p>

    <p class="duz" xml:lang="tr"><span class="duz">– Bizi burada bekleterek ne halt ediyorlar bilmiyorum...</span></p>

    <p class="duz" xml:lang="tr"><span class="duz">Restoranın hafifçe aydınlatılmış holünde bekliyorlardı. Bu tür bütün moda restoranların holünde olduğu gibi buraya da sabırsız bir bekleyiş hâkimdi, herkes sinirli bir şekilde masasını bekliyor, masalarının kötü bir yerde ayrılmış olmasından ya da daha kötüsü geri döndürülmekten korkuyorlardı. Hatica ise buradakilerin tersine gayet rahattı. Vincent’la birlikte herhangi bir yerde yemek yiyebilirdi. Sadece bu akşam neyi “kutladıklarını” merak ediyordu.</span></p>

    <p class="duz" xml:lang="tr"><span class="duz">En iyi masalardan birine yerleştiler. Mis gibi reçine kokan ahşap dekorlu bir bölmeydi.</span></p>

    <p class="duz" xml:lang="tr"><span class="duz">– Seni uyarıyorum, dedi Vincent ceketini çıkarırken. Burası azla yetinenlerin yeridir. Daha çok “adsız anoreksikler”in mekânı.</span></p>

    <p class="duz" xml:lang="tr"><span class="duz">Vincent, Hatica’nın gitgide daha çok hoşuna gidiyordu. İriyarı, cömert ve fütursuzdu, insanları iplememek ona gerçek bir zevk veriyor olmalıydı. Gömleği her zaman olduğu gibi leke içindeydi. Koltukaltlarında geniş ter lekeleri vardı. Ve magazin dergilerinde övülen hoş kokularla hiç alakası olmayan bir koku yayıyordu. Bu moda mekânda, su birikintisindeki sabit bir taştı. Ama yuvarlanıp gitmeyi reddeden lekeli bir ponza taşı.</span></p>

    <p class="duz" xml:lang="tr"><span class="duz">Hatica mönüyü büyük bir dikkatle okudu, kelimelerin, yemek türlerinin ve hatta farklı dillerin oluşturduğu ortaklıktan büyük bir zevk aldı. Baharat isimleri köylü salatalarıyla birlikte kullanılmıştı. En klasik et yemeklerine şeker ve hoş tatlar serpilmişti. Baltık Denizi’nin balıkları tropikal sebzelerle hazırlanmıştı.</span></p>

    <p class="duz" xml:lang="tr"><span class="duz">Hatica’nın kendisi de bu melez kültüre aitti. Mağrip’e hiç ayak basmamıştı, ama günlük kıyafetlerini –ceket ve blucin– Sahra tarzı etnik öğelerle süslemeyi seviyordu. İri gümüş yüzükler, hareli tunikler, yasemin ve misk karışımı baş döndürücü kokular... Hatta ellerine kına bile yakıyordu.</span></p>

    <p class="duz" xml:lang="tr"><span class="duz">– Seçtin mi? diye sordu Vincent.</span></p>

    <p class="duz" xml:lang="tr"><span class="duz">– Pek bir şey anlamadım.</span></p>

    <p class="duz" xml:lang="tr"><span class="duz">– Sana açıklamamı ister misin?</span></p>

    <p class="duz" xml:lang="tr"><span class="duz">– Hayır. Umurumda değil.</span></p>

    <p class="duz" xml:lang="tr"><span class="duz">Vincent sırıttı:</span></p>

    <p class="duz" xml:lang="tr"><span class="duz">– Züppelerden daha züppe, ha?</span></p>

    <p class="duz" xml:lang="tr"><span class="duz">– Mesafemi koruyorum, hepsi bu. Ben Gennevilliers’den geliyorum. “Muz mahallesi” denilen bir semtten. Hayatımı kazanmak için bu meslekte şansımı deniyorum. Kabuk değiştirmek için değil.</span></p>

    <p class="duz" xml:lang="tr"><span class="duz">Vincent kadeh kaldırdı; bardağının kenarı ince tuzla kaplanmış, buzlu bir kokteyl ısmarlamıştı kendine:</span></p>

    <p class="duz" xml:lang="tr"><span class="duz">– Muz mahallesine!</span></p>

    <p class="duz" xml:lang="tr"><span class="duz">O sırada Hatica, şimdiye kadar hiç fark etmediği bir ayrıntıyı gördü. Vincent’ın sol elinin yüzükparmağında bir iz vardı.</span></p>

    <p class="duz" xml:lang="tr"><span class="duz">– Evli miydin?</span></p>

    <p class="duz" xml:lang="tr"><span class="duz">Vincent gayri ihtiyarî parmaklarına baktı. Yüz hatları gölgelendi. Ağır ağır başını salladı.</span></p>

    <p class="duz" xml:lang="tr"><span class="duz">– Kötü bir anı mı?</span></p>

    <p class="duz" xml:lang="tr"><span class="duz">– Kendimi yaktığım bir oyun diyelim.</span></p>

    <p class="duz" xml:lang="tr"><span class="duz">Hatica bir şey söylemedi. Vincent’ın sırrını açıklayacağını tahmin ediyordu. Sonuçta, konuşmayı sürdürdü:</span></p>

    <p class="duz" xml:lang="tr"><span class="duz">– Benim için, evlilik, bir tür kimyasal yangın.</span></p>

    <p class="duz" xml:lang="tr"><span class="duz">Oluşan ciddi havayı dağıtmak için, Hatica işi alaya vurdu:</span></p>

    <p class="duz" xml:lang="tr"><span class="duz">– İlginç, metafor gibi.</span></p>

    <p class="duz" xml:lang="tr"><span class="duz">– Bir metafor değil, bir tecrübe... bir pratik. Ciddi bir ses tonuyla sözlerini sürdürüyordu. Yıllar boyunca, bir erkek ile bir kadının arasında her şey yanar, her şey tükenir. Yani iyi olan her şey demek istiyorum. Bir gün, küller arasında uyanırlar.</span></p>

    <p class="duz" xml:lang="tr"><span class="duz">– Ama neden “kimyasal yangın”?</span></p>

    <p class="duz" xml:lang="tr"><span class="duz">– Çünkü geriye sadece en sert, en katı malzemeler, yanmayan parçalar kalır. Öfke. Acı. Üzüntü. Ve korku. Foto muhabiri olarak çalışırken, azımsanmayacak miktarda felaket gördüm. Uçak kazaları. Fabrika patlamaları. Geriye hep, yanmamak için inatla direnen kapkara olmuş demir iskeletler, bozulmayan metal aksamlar kalır. Bu tablo bana evliliğimi hatırlatıyor.</span></p>

    <p class="duz" xml:lang="tr"><span class="duz">Garson geldi. Siparişlerini verdiler. Adam masadan uzaklaşınca Vincent bardağının dibine baktı. Dairesel yansımaları takip ederek kadehi çevirmeye başladı.</span></p>

    <p class="duz" xml:lang="tr"><span class="duz">– En azından bir şey öğrendim, diye mırıldandı. Kadınlar aşkı beraberlerinde götürüyorlar.</span></p>

    <p class="duz" xml:lang="tr"><span class="duz">– Erkekler gibi, değil mi?</span></p>

    <p class="duz" xml:lang="tr"><span class="duz">– Hayır. Kutsal ateş kadınlar için geçerli. Köktendincilerin Tanrı’ya iman ettikleri gibi aşka “iman” ediyorlar. Karşılaştığın kız kim olursa olsun, davranışı nasıl olursa olsun, ister tasasız tavırları ister bağımsız bir görünüşü olsun bu kutsal ateşi, kimi kez çok derinlerde, ama daima kendisi için muhafaza eder.</span></p>

    <p class="duz" xml:lang="tr"><span class="duz">Sürekli yinelenen bu ateş çağrışımları Hatica’yı ürpertti. İnsan Vincent’ın bu benzetmeyi kullanma konusunda bir uzman olduğunu düşünebilirdi. Ama Hatica onunla bir suç ortaklığı yaşadığını da hissediyordu. Vincent devam etti:</span></p>

    <p class="duz" xml:lang="tr"><span class="duz">– Antikçağ’da asla sönmemesi gereken ateşi bekleyen kadınlar gibi.</span></p>

    <p class="duz" xml:lang="tr"><span class="duz">– Vesta Rahibeleri.</span></p>

    <p class="duz" xml:lang="tr"><span class="duz">– Evet haklısın. Göz kırptı. Bu kafada daha çok mankene ihtiyaç var.</span></p>

    <p class="duz" xml:lang="tr"><span class="duz">Şarap servisini yapan garson geldi. Vincent elindeki şişeyi aldı ve gitmesi için işaret etti.</span></p>

    <p class="duz" xml:lang="tr"><span class="duz">– Her kadın bir tapınaktır, dedi, bardakları doldururken. İçlerindeki o ateşle. Asla sönmeyen ateşle.</span></p>

    <p class="duz" xml:lang="tr"><span class="duz">Hatica konuşmanın gidişatından şaşkındı. “Flu kralı”nı o Antikçağ figürleriyle birlikte düşünmek: Paris hep böyle olağanüstü sürprizleri içinde barındırırdı. Sormadan edemedi:</span></p>

    <p class="duz" xml:lang="tr"><span class="duz">– O dönemde, içinde bulunduğun durumdan nasıl kurtuldun?</span></p>

    <p class="duz" xml:lang="tr"><span class="duz">Vincent, bardağını bir dikişte bitirdi:</span></p>

    <p class="duz" xml:lang="tr"><span class="duz">– Alkol sayesinde. Söylediklerine güldü. Hayır, saçmaladım. Uzun yıllar iyi bir ekip oluşturduğumuz bir dost sayesinde. Paparazzilik yapıyorduk. Cehennem ikilisi.</span></p>

    <p class="duz" xml:lang="tr"><span class="duz">Hatica devamını kestirebiliyordu. Kalp atışları hızlandı.</span></p>

    <p class="duz" xml:lang="tr"><span class="duz">– Kızıl saçlı arkadaşın mı?</span></p>

    <p class="duz" xml:lang="tr"><span class="duz">– Ta kendisi. Marc Dupeyrat. Hani senin çok hoşuna giden.</span></p>

    <p class="duz" xml:lang="tr"><span class="duz">– Onu daha çok biraz... biraz tuhaf buldum.</span></p>

    <p class="duz" xml:lang="tr"><span class="duz">– Bu söylenebilecek en hafif şey. O da benzer bir tecrübe yaşadı.</span></p>

    <p class="duz" xml:lang="tr"><span class="duz">– Yine bir “kutsal ateş” vakası mı?</span></p>

    <p class="duz" xml:lang="tr"><span class="duz">– Benimkinden çok daha kötü.</span></p>

    <p class="duz" xml:lang="tr"><span class="duz">Vincent’ın yüz ifadesi yine ciddileşti. Akşam yemeği açıkça hüzünlü bir hal alıyordu. Hatica kollarını masanın üzerinde kavuşturdu ve gözlerini Vincent’a dikti:</span></p>

    <p class="duz" xml:lang="tr"><span class="duz">– Çok şey söyledin veya yeterince söylemedin, babacığım.</span></p>

    <p class="duz" xml:lang="tr"><span class="duz">Vincent gülümsemeye çalıştı ve uzun saçlarını sallayarak başıyla hayır dedi:</span></p>

    <p class="duz" xml:lang="tr"><span class="duz">– Hepsini unut: kutlamak için buradayız.</span></p>

    <p class="duz" xml:lang="tr"><span class="duz">– Daha sonra kutlarız.</span></p>

    <p class="duz" xml:lang="tr"><span class="duz">– Sonra kutlamak için moralin olacak mı bakalım.</span></p>

    <p class="duz" xml:lang="tr"><span class="duz">– Riski göze alıyorum.</span></p>

    <p class="duz" xml:lang="tr"><span class="duz">Vincent gürültüyle burnunu çekti, garsonun tabaklarla gelip gelmediğine baktı; elbette görünürde kimse yoktu. Bu durumda hemen konuşmaya başladı:</span></p>

    <p class="duz" xml:lang="tr"><span class="duz">– Olay, ben onunla tanışmadan önce olmuş. 1992’de. Sicilya mafyasıyla ilgili çok sıcak bir konu üzerinde çalışıyormuş. Orada uzun haftalar boyunca yaşamak zorundaymış. Nişanlısından da yanına gelmesini istemiş.</span></p>

    <p class="duz" xml:lang="tr"><span class="duz">Hatica boğazının kuruduğunu hissetti:</span></p>

    <p class="duz" xml:lang="tr"><span class="duz">– Kızın adı neydi?</span></p>

    <p class="duz" xml:lang="tr"><span class="duz">– Sophie. Marc için, Sicilya’daki bu macera bir tür nişan gezisiymiş. Dönünce de kızla evlenmeyi düşünüyormuş.</span></p>

    <p class="duz" xml:lang="tr"><span class="duz">Hatica allak bullak olduğunu belli etmemek için başını öne eğdi; her kelime onu yaralıyordu:</span></p>

    <p class="duz" xml:lang="tr"><span class="duz">– Peki ne olmuş?</span></p>

    <p class="duz" xml:lang="tr"><span class="duz">– Kız öldürülmüş.</span></p>

    <p class="duz" xml:lang="tr"><span class="duz">Hatica başını kaldırdı. Vincent, bardağını yeniden doldururken hüzünle gülümsüyordu. Şarabından büyük bir yudum aldı ve dilini şaklattı:</span></p>

    <p class="duz" xml:lang="tr"><span class="duz">– Sicilya’nın en büyük şehirlerinden biri olan Catania’ya yerleşmişler. Bir gün, bir öğleden sonra, Marc, Bicocca Islahevi’nden dönüyor ve kaldıkları pansiyonda kızın cesedini buluyor.</span></p>

    <p class="duz" xml:lang="tr"><span class="duz">Hatica, artık Marc’ın kişiliğindeki tuhaflığı anlıyordu. Bu her şeyin sebebi olan bir travmaydı. Kendi travmasıyla arasında bir bağ oluşturulabilir miydi, ama hayır: bu hikâye Marc’ı tamamen hayattan tecrit etmişti. Anlaşılması zor bir insandı, acısıyla yaşayan bir insan.</span></p>

    <p class="duz" xml:lang="tr"><span class="duz">– Bu mafyanın işi miymiş?</span></p>

    <p class="duz" xml:lang="tr"><span class="duz">– Hiçbir zaman bilinmedi, ama onların tarzı değildi. Daha çok bir kaçığın işine benziyordu. Seri cinayetler işleyen bir katilin.</span></p>

    <p class="duz" xml:lang="tr"><span class="duz">– Katil kıza ne yapmış?</span></p>

    <p class="duz" xml:lang="tr"><span class="duz">– Sanırım bundan sonrası anlatılacak gibi değil. Mum ışığında yenen bir akşam yemeğine hiç uygun değil.</span></p>

    <p class="duz" xml:lang="tr"><span class="duz">– Anlat bana.</span></p>

    <p class="duz" xml:lang="tr"><span class="duz">– Ayrıntıları öğrenmek isteğinden emin misin?</span></p>

    <p class="duz" xml:lang="tr"><span class="duz">– Yüreğim bunu kaldırır, inan bana.</span></p>

    <p class="duz" xml:lang="tr"><span class="duz">Vincent oturduğu koltukta gerindi ve siyah yansılarıyla büyülü bir lambayı andıran şarap şişesine dikkatle baktı. Sonra derinden gelen bir sesle konuştu:</span></p>

    <p class="duz" xml:lang="tr"><span class="duz">– Marc hiçbir zaman bana ayrıntıları anlatmak istemedi. Ama, ben de senin gibiydim: daha fazlasını bilmek istiyordum. Bu durumda ben de, Sicilya’daki jandarmayla bağlantıları olan İtalyan meslektaşlarıma, paparazzi dostlarıma telefon ettim. Bir hafta içinde bütün bilgilere ulaştım. Hatta soruşturma dosyasının eksiksiz bir kopyasını bile ele geçirdim. Bilirsin, İtalya’da paparazziler...</span></p>

    <p class="duz" xml:lang="tr"><span class="duz">– Ne buldun?</span></p>

    <p class="duz" xml:lang="tr"><span class="duz">– En kötüsünü. Zavallı kız bir psikopatın eline düşmüştü.</span></p>

    <p class="duz" xml:lang="tr"><span class="duz">Sustu, hâlâ tereddüt ediyordu. Şişeyi aldı ve bir kez daha bardağını doldurdu. Bir yudum aldıktan sonra devam etti:</span></p>

    <p class="duz" xml:lang="tr"><span class="duz">– Önce onu feci şekilde dövmüş. Sonra ağzını tıkamış ve perde kordonuyla kızı odadaki yatağa bağlamış. Mutfağa gitmiş ve kauçuk eldivenler almış. Dolabı karıştırmış ve Marc’ın, yine tabanları kauçuk olan spor ayakkabılarını bulmuş. Ardından uzatma kablosunun prizini söküp atmış, açıkta kalan telleri ayırmış. Kablonun fişini duvardaki prize takmış, sonra kurbanına işkence yapmaya başlamış. 220 volt elektrik yüklü kabloyu kızın cinsel organına sokmuş. Kızı arkadan becermiş, hep uzatma kablosuyla. Ağzından tıkacı çıkarmış ve kızı elektrik yüklü telleri emmeye zorlamış. Otopsi raporuna göre dişetleri tamamen yanmış. Tıpkı cinsel organı gibi.</span></p>

    <p class="duz" xml:lang="tr"><span class="duz">Vincent şarabından bir yudum daha aldı. Anlattıkları onu da öfkelendirmişti:</span></p>

    <p class="duz" xml:lang="tr"><span class="duz">– Hepsi bu kadar değil. Pis herif kan dökmeye devam etmiş. Bu aşamada kız ölmüş olmalı. En azından ben öyle ümit ediyorum. Elektroşoklardan sonra mutfağa gidip, fileto çıkarmakta kullanılan bir balık bıçağı almış. Pübisten gırtlağa kadar kızın karnını, gövdesini açmış. Bağırsaklarını dışarı çıkarmış ve odanın içinde çeşitli yerlere asmış.</span></p>

    <p class="duz" xml:lang="tr"><span class="duz">Yemekler geldi. Ama artık çok geçti. Vincent boğuk sesiyle devam etti:</span></p>

    <p class="duz" xml:lang="tr"><span class="duz">– Marc eve dönünce, manzarayla karşılaşmış. İç organlar parkenin üzerindeymiş. Kızın şişmiş, simsiyah olmuş dudaklarında korkunç bir gülümseme varmış. Spor ayakkabıları, Marc’ın spor ayakkabıları da pıhtılaşmış kan gölünün içindeymiş.</span></p>

    <p class="duz" xml:lang="tr"><span class="duz">Hatica suskunluğunu koruyordu. Kendini o anda ıssız bir bir mekândaymış gibi hissediyordu: bu hiçlik uçurumunun üstünde uçuyordu, hafiflemişti sanki. Nihayet, uzunca bir suskunluğun sonunda, kendi sesini duydu:</span></p>

    <p class="duz" xml:lang="tr"><span class="duz">– Marc’ın tepkisi ne olmuş?</span></p>

    <p class="duz" xml:lang="tr"><span class="duz">– Hiçbir tepki göstermemiş. Komaya girmiş. Üç hafta boyunca. Komadan çıktığında hiçbir şey hatırlamıyormuş. Şimdiye kadar Sophie’den hiç söz etmedi. Gerçeği kabullenmesi aylar almış. Paris’te, özel bir klinikte tedavi görmüş. Bir tür oyun. Ama hafızasına asla kavuşamamış. Bu olayla ilgili bütün bildikleri, sadece ona anlatılanlar.</span></p>

    <p class="duz" xml:lang="tr"><span class="duz">– Bütün ayrıntıları anlatmışlar mı?</span></p>

    <p class="duz" xml:lang="tr"><span class="duz">– Kendisini bu ayrıntıları öğrenmeye vakfetmiş. Sicilya’ya geri dönmüş. İtalyan aynasızları bıktırmış. Kendi soruşturmasını kendi yürütmüş. Tabiî bir sonuç alamamış. Catania’da, Omerta’nın ülkesinde hiçbir şansı yoktu. Bunun sonucunda da, cinayet dürtüsünün, bizzat kendisi onda bir saplantı halini almış. O da, tıpkı benim gibi, önce magazin basınında heyecan arayarak bu saplantısının önüne geçmeye çalıştı, ardından uzun yıllar sonra, günlük olaylarla, cinayetlerle, kazalarla, farklı suçlarla ilgilenen bir gazeteci oldu. Bu onun için tek çıkar yoldu.</span></p>

    <p class="duz" xml:lang="tr"><span class="duz">– Ama neden?</span></p>

    <p class="duz" xml:lang="tr"><span class="duz">– Anlamak için. Bir adamın bunu nasıl yapabildiğini anlamak için.</span></p>

    <p class="duz" xml:lang="tr"><span class="duz">Hatica hiçbir şey düşünemiyordu. Bu çok ürkütücüydü: ölü bir kızı kıskanıyordu. Vincent gülmek için kendini zorladı; şarap dilini ağırlaştırmıştı:</span></p>

    <p class="duz" xml:lang="tr"><span class="duz">– Hadi, suratını asma. Marc, kendine göre bir denge sağladı. Yeniden güldü. Eğreti bir denge kuşkusuz, ama içinde bulunduğu durumdan tek başına kurtuldu, ne psikiyatr yardımı aldı ne de ilaç kullandı. Bu pek de kötü olmadı. Ama bana göre terapisi biraz riskliydi.</span></p>

    <p class="duz" xml:lang="tr"><span class="duz">Hatica başka bir soruya geçti:</span></p>

    <p class="duz" xml:lang="tr"><span class="duz">– Şimdi nerede? Bana bir seyahatten söz etmişti...</span></p>

    <p class="duz" xml:lang="tr"><span class="duz">– Sanırım, Jacques Reverdi hakkında bir araştırma yapıyor.</span></p>

    <p class="duz" xml:lang="tr"><span class="duz">– Reverdi mi?</span></p>

    <p class="duz" xml:lang="tr"><span class="duz">– Sen gazeteleri okumuyor musun? Bu herif Malezya’da bir turist kızı öldürdü. Eski bir serbest dalış şampiyonu. Adam yakalandı, mahkemeye çıkarılmayı bekliyor. Marc o herife bir şekilde suçlarını itiraf ettirmeyi kafasına koymuş olmalı, bundan hemen hemen eminim. Bu onun hayali: sadece bir an için bir katilin beynine nüfuz etmek.</span></p>

    <p class="duz" xml:lang="tr"><span class="duz">Hatica’nın artık soracak sorusu kalmamıştı. Yıkılmıştı. Gayri ihtiyarî peçetesini aldı ve peçetenin altına gizlenmiş bir zarf buldu, kuşkusuz Vincent koymuştu.</span></p>

    <p class="duz" xml:lang="tr"><span class="duz">– Bu nedir?</span></p>

    <p class="duz" xml:lang="tr"><span class="duz">– Bir sürpriz. İlk kontratın. Böyle bir ortamda vermek pek iyi olmadı ama...</span></p>

    <p class="duz" xml:lang="tr"><span class="duz">Hatica kontrata bir göz attı, sonra gülümsedi:</span></p>

    <p class="duz" xml:lang="tr"><span class="duz">– Eğer bu bir şakaysa, pek hoş değil. “Yüzde kırk” diye belirtilmiş.</span></p>

    <p class="duz" xml:lang="tr"><span class="duz">Vincent yeniden kadehini kaldırdı:</span></p>

    <p class="duz-son-paragraf-2" xml:lang="tr"><span class="duz">– Bu akşam bunu kutlamak için buradayız, tatlım. Senin için, hayat artık büyük bir şaka.</span></p>
  </div>
</body>
</html>