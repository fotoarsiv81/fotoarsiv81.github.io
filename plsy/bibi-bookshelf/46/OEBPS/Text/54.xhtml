<html xmlns="http://www.w3.org/1999/xhtml">
<head>
  <title>54.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x54">
    <h1 class="bolum-ismi" id="toc-anchor" xml:lang="tr"><span class="bolum-ismi">54</span></h1>

    <p class="duz" xml:lang="tr"><span class="duz">Pazar, 1 haziran, Tayland.</span></p>

    <p class="duz" xml:lang="tr"><span class="duz">Saat on üç.</span></p>

    <p class="duz" xml:lang="tr"><span class="duz">Phuket Adası niyetini çok iyi gizliyordu.</span></p>

    <p class="duz" xml:lang="tr"><span class="duz">Gösterişsiz bir havalimanı, hatıra eşyaları satan küçük dükkânlar, turizm acentelerine ait rengârenk boyalı kulübeler; her yerde adaya özgü tropikal bir koku vardı. Görülecek egzotik yerlerin tipik bir modeliydi.</span></p>

    <p class="duz" xml:lang="tr"><span class="duz">Aslında, Phuket, Tayland’ın en sıcak bölgelerinden biriydi. Seks turizminin en revaçta yeri. Marc yeni bir cehennem kıskacına girdiğini biliyordu. Malezya ve dikiş patronlarının noktalı çizgilerini andıran yaralarından, Kamboçya ve balla kapatılmış kesiklerinden sonra Tayland’da ne bulacaktı?</span></p>

    <p class="duz" xml:lang="tr"><span class="duz">Cumartesi sabahı, mesajını yolladıktan birkaç saat sonra bir cevap almıştı.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Kimden: kn@wanadoo.com</span></p>

    <p class="alinti" xml:lang="tr"><span class="dar-paragraf-duz">Kime: lisbeth@voila.fr</span></p>

    <p class="alinti" xml:lang="tr"><span class="dar-paragraf-duz">Tarih: 31 mayıs, 08:30</span></p>

    <p class="alinti-son-paragraf" xml:lang="tr"><span class="dar-paragraf-duz">Konu: TAKUA PA</span></p>

    <p class="alinti-ilk-paragraf" xml:lang="tr"><span class="dar-paragraf-duz">Aşkım,</span></p>

    <p class="alinti" xml:lang="tr"><span class="dar-paragraf-duz">Yolu bulmanı sabırsızlıkla bekliyordum. “Bizim” yolumuzu. Bizi birleştiren bu yol, görüntülerden ibaret dünyanın ve insanların vasat evreninin ayakları altında.</span></p>

    <p class="alinti" xml:lang="tr"><span class="dar-paragraf-duz">Lise, aşkım, bu bağın yeniden kurulmasını sağlamalısın. Hislerimizi ifade etmede sözcükleri serbest bıraktın, bunun için sana minnettarım. Benim için de, bu suskunluk gerçek bir yaraydı...</span></p>

    <p class="alinti" xml:lang="tr"><span class="dar-paragraf-duz">Yaptığın keşifler birbirimize biraz daha yaklaşmamızı sağlıyor. Çok yakında birleşmemizi engelleyecek hiçbir engel kalmayacak.</span></p>

    <p class="alinti-son-paragraf" xml:lang="tr"><span class="dar-paragraf-duz">Ama her şeyden önce üçüncü etabı da aşmalısın. Tayland’a doğru yola çıkmalısın. Daha doğrusu Güneydoğu’nun bir adasına...</span></p>

    <p class="duz" xml:lang="tr"><span class="duz">Marc, Siem Reap’e giden sabah otobüsünü kaçırmış ve Phnom Penh’e geri dönmek için akşama kadar beklemek zorunda kalmıştı. Orada, yeniden Renakse’ye yerleşmiş ve Bangkok yönüne gidecek uçağa binmek için bir başka uçuşu beklemişti. Uçaktan iner inmez de, havalimanını terk etmeden, sabah saat on bir gibi Phuket’e giden yeni bir uçağa binmişti.</span></p>

    <p class="duz" xml:lang="tr"><span class="duz">Burası katilin bir başka av sahasıydı; dalgıç uzun yıllar burada kalmış ve çalışmıştı. Gitgide daha açık ve kesin bilgiler veriyordu.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Phuket’e varınca bir araba kirala ve kıyıyı izleyerek kuzeye doğru çık. Köprüyü geç ve kıtaya ulaş, Birmanya sınırına doğru devam et. Takua Pa’ya vardığında yeni talimatlar alacaksın.</span></p>

    <p class="alinti" xml:lang="tr"><span class="dar-paragraf-duz">Çok önemli: şimdi, yolda herhangi bir yerde mesajlarımı alabilmen için bilgisayarına bağlayacağın bir cep telefonu kiralamalısın.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Sonuç olarak Reverdi ulaşılması gereken yeni ipucunu veriyordu:</span></p>

    <p class="alinti" xml:lang="tr"><span class="dar-paragraf-duz">Yöntem bu kadarla sınırlı değil, aşkım. Bir ritüel özel bir yer gerektirir. Her hareketin bir üst anlam taşıdığı, her davranışın bir sembol olduğu kutsal bir yer.</span></p>

    <p class="alinti-son-paragraf" xml:lang="tr"><span class="dar-paragraf-duz">Şimdi sen bu yerlerden birine doğru ilerleyeceksin. Arınma Odasına. Yola koyul. Çok yakında sır dolu bu yere ulaşacaksın...</span></p>

    <p class="duz" xml:lang="tr"><span class="duz">Hayat Yolu.</span></p>

    <p class="duz" xml:lang="tr"><span class="duz">Sonsuzluğun İşaretleri.</span></p>

    <p class="duz" xml:lang="tr"><span class="duz">Ve şimdi de Arınma Odası.</span></p>

    <p class="duz" xml:lang="tr"><span class="duz">Reverdi’nin yaptığı sadece bir cinayet mekânına doğru ona kılavuzluk etmekti. Marc heyecan içindeydi; fiziken katile yaklaştığını ve onun krallığına sızacağını hissediyordu.</span></p>

    <p class="duz" xml:lang="tr"><span class="duz">Havalimanından elli metre uzakta, dev palmiye ağaçlarının altında, Marc araba kiralama acentelerini gördü. Beyaza boyanmış ahşap kiosklardı bunlar. Marc bir Suzuki Caribbean seçti, üstü açılabilen, mavi tenteli, kliması olan bir cipti. Ayrıca bir de cep telefonu kiraladı ve aynı kontrat üzerinde hat aboneliğini de açtırdı.</span></p>

    <p class="duz" xml:lang="tr"><span class="duz">Acentenin patronu ona arabasına kadar eşlik etti ve muson yağmurlarına karşı dikkatli olmasını söyledi. Yağmurlar kuzeyde başlamıştı. Marc ona fırtınadan korkmadığını söyleyecekti bir an.</span></p>

    <p class="duz" xml:lang="tr"><span class="duz">Tam tersine o siklonun göbeğine gidiyordu.</span></p>

    <p class="duz-ilk-paragraf" xml:lang="tr"><span class="duz">Yol boyunca, romanını düşünmekten kendini alamıyordu. Bu son iki gün boyunca, notlarını polisiye bir entrika çerçevesinde bir düzene sokmaya başlamıştı bile. Bundan kolay bir şey yoktu: yolculuğu bile tek başına bir polisiye romandı. Bu düşünceye kapıldığından beri, en ufak bir şüphe duymamıştı. Bu proje, araştırmasının bütün cephelerinde ona güç verecekti. Roman çalışması onun düşsel olarak katille daha iyi özdeşleşmesini sağlayacaktı. Notlarında, katilin açısından olaylara baktığında, şimdiden “ben” diye yazmaya başlamıştı bile.</span></p>

    <p class="duz" xml:lang="tr"><span class="duz">Marc bir an için boş hayallere daldı. Romanı bir “bestseller” olur muydu? Bu bir anda bol para, ün ve zafer demekti...</span></p>

    <p class="duz" xml:lang="tr"><span class="duz">Saat on yedide Takua Pa’ya vardı. İşaret noktası olarak alınabilecek birkaç su deposunun dışında tepsi gibi düz ve tozlu bir taşra kentiydi. Denizden uzak, bütün gün karşılaştığı turistik yörelerle hiç ilgisi olmayan eski bir Portekiz sömürgesiydi. Kentte tek yabancı bile yoktu; bir otel bulmak için uzun süre dolaşmak zorunda kaldı.</span></p>

    <p class="duz" xml:lang="tr"><span class="duz">Sonunda, kentin tek benzin istasyonunun arkasında, harap, beyaz bir bina gördü, onarımdan geçirilmiş bir hastaneye benziyordu. Takua Pa’nın tek oteli. İçerisi, Marc’ın biraz önceki benzetmesini daha da pekiştiriyordu; uzun, gri koridorlar, dar kapılar, demir parmaklıklı pencereler. Gerçek bir tımarhane. Marc parayı peşin ödedi ve dördüncü kata çıktı.</span></p>

    <p class="duz" xml:lang="tr"><span class="duz">Gece oluyordu. Odasının tek aydınlatma gereci olan çıplak ampulü yaktı. Mobilyasız, herhangi bir süs eşyası olmayan basit bir odaydı. Çalınabilecek, hatta küçük bir hatıra olsun diye alınabilecek hiçbir şeyi olmayan bir yol üstü oteliydi.</span></p>

    <p class="duz" xml:lang="tr"><span class="duz">Bilgisayarını çalıştırdı: e-posta yoktu. Akşam yemeğini dışarıda yemeye karar verdi. Benzin istasyonunun yakınında, kaldırıma yerleştirilmiş birkaç masa gördü ve her zamanki gibi</span> <span class="italik">fried rice</span><span class="duz">’ını yedi. Odasına çıktığında saat henüz on dokuzdu. Hâlâ mesaj yoktu. Yatağına uzandı ve Tayland haritasını incelemeye başladı. Birmanya sınırına daha iki yüz kilometre vardı. Reverdi onu nereye sürüklüyordu?</span></p>

    <p class="duz" xml:lang="tr"><span class="duz">Marc bilgisayarını yeniden açtı ve karalamalarına bir göz attı. Sinopsisini geliştirdi. Kendi yaşadığı macera ile romanı arasındaki tek fark katilin hapiste değil dışarda olmasıydı. Araştırmayı sürdüren kişi ise Marc’tan çok daha becerikli biriydi ve bütün sonuçları yardım almadan, katilin kılavuzluğu olmadan elde ediyor, sadece cinayet mahalleriyle aynı güzergâhı izliyordu.</span></p>

    <p class="duz" xml:lang="tr"><span class="duz">Saat yirmi ikide, e-postasını bir kez daha kontrol ettikten sonra bilgisayarını kapattı ve ışığı söndürdü. Son gördüğü duvar boyunca tek sıra halinde ilerleyen bir karınca sürüsüydü.</span></p>

    <p class="duz" xml:lang="tr"><span class="duz">Sonra bir elin omzuna dokunduğunu hissetti. Marc, karşısında duran giriş katındaki resepsiyon memuru çocuğu hayal meyal gördü, ama uyandırılmasını istememişti ki. Kafasını çevirdi ve adamın elindeki mumu fark etti. Sıkılı parmaklarına akan mum, baldan yapılmıştı. Hızla arkasını döndü; Reverdi üzerine doğru eğiliyordu. Yüzü çökmüş, kafası tıraşlanmış, gövdesi çıplaktı. Ona gülümseyerek mırıldanıyordu: “Çabuk saklan, baba geliyor!”</span></p>

    <p class="duz" xml:lang="tr"><span class="duz">Marc yataktan düştü.</span></p>

    <p class="duz" xml:lang="tr"><span class="duz">Bir kâbustu.</span></p>

    <p class="duz" xml:lang="tr"><span class="duz">Evet bir kâbus.</span></p>

    <p class="duz" xml:lang="tr"><span class="duz">Saatine baktı. Beşe çeyrek vardı.</span></p>

    <p class="duz" xml:lang="tr"><span class="duz">Bilgisayarını açtı. Mesaj gelmişti.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Kimden: kn@wanadoo.com</span></p>

    <p class="alinti" xml:lang="tr"><span class="dar-paragraf-duz">Kime: lisbeth@voila.fr</span></p>

    <p class="alinti" xml:lang="tr"><span class="dar-paragraf-duz">Tarih: 2 haziran, 04:10</span></p>

    <p class="alinti-son-paragraf" xml:lang="tr"><span class="dar-paragraf-duz">Konu: KUALA</span></p>

    <p class="alinti-ilk-paragraf" xml:lang="tr"><span class="dar-paragraf-duz">Aşkım,</span></p>

    <p class="alinti" xml:lang="tr"><span class="dar-paragraf-duz">Şu anda Takua Pa’dasın. Sana yeni talimatları yazabilmek için revir görevlisi (burada önemli bir şey) olarak çalışıyorum.</span></p>

    <p class="alinti" xml:lang="tr"><span class="dar-paragraf-duz">Bu satırları okur okumaz, yola çık. Hep kuzeye doğru. Khuraburi’ye kadar. Oraya vardığında şehrin çıkışına yönel; sağ tarafta bir turizm acentesi göreceksin. Jinda Tours. Burası, açıklardaki bir adaya, Koh Surin’e, gemiyle tur düzenleyen tek seyahat şirketidir.</span></p>

    <p class="alinti" xml:lang="tr"><span class="dar-paragraf-duz">Günlük bir gidişdönüş bileti al. Gece orada kalmana gerek yok. Deniz altı turlarına da katılma. Bir ayrıntı: sahte isim verme. Kendini gizlemene gerek yok. Hep şu kuralı hatırla: ne kadar az gizlenirsen o kadar az görülürsün.</span></p>

    <p class="alinti" xml:lang="tr"><span class="dar-paragraf-duz">Adaya vardıktan sonra gruptan ayrıl ve tek başına dolaş. Arınma Odası o kadar uzakta değil. Orayı bulacağını biliyorum. İçeri gir ve neler olup bittiğini kolaylıkla anlayacaksın.</span></p>

    <p class="alinti" xml:lang="tr"><span class="dar-paragraf-duz">Kalbim seninle.</span></p>

    <p class="duz-sagdan-blok-altta-bosluk" xml:lang="tr"><span class="dar-paragraf-duz">Jacques</span></p>

    <p class="duz" xml:lang="tr"><span class="duz">Marc bilgisayar çantasını kaldırdı, kendi çantasını da kapattı ve giriş katına indi. Hâlâ geceydi. Otelin holü ıssızdı. Gece bekçisi karanlıkta uyuyordu. Gürültü etmeden çıktı ve arabasına bindi.</span></p>

    <p class="duz" xml:lang="tr"><span class="duz">Bir hırsız gibi kaçıyordu.</span></p>

    <p class="duz" xml:lang="tr"><span class="duz">Bir sır hırsızı.</span></p>
  </div>
</body>
</html>