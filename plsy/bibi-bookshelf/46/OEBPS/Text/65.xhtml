<html xmlns="http://www.w3.org/1999/xhtml">
<head>
  <title>65.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x65">
    <h1 class="bolum-ismi" id="toc-anchor" xml:lang="tr"><span class="bolum-ismi">65</span></h1>

    <p class="duz" xml:lang="tr"><span class="duz">Marc kalabalığın arasına karıştı ve Pran Nok Sokağı’ndan nehir otobüslerinin durağına kadar yürüdü. Burada, biraz önce oturduğu, parmaklıkların gölgesinde kalan bankı buldu ve son verileri bir araya getirdi. Nihayet, Reverdi’nin yöntemini en ufak ayrıntısına kadar anlamaya başlıyordu.</span></p>

    <p class="duz" xml:lang="tr"><span class="duz">Önce katil, kurbanını, bütün delikleri, açıklıkları özenle tıkanmış bir barakaya hapsediyordu. Büyük bir sabırla, kurbanın Oda’daki oksijen rezervini tüketmesini bekliyordu. Bu işkence ne kadar sürüyordu? En azından saatlerce. Belki de günlerce...</span></p>

    <p class="duz" xml:lang="tr"><span class="duz">Marc, gitgide daha zor nefes alan, ciğerlerinin karbondioksitle dolduğunu hisseden, ağzı tıkaçla kapatılmış, elleri ve ayakları bağlı kadını hayal ediyordu. O sırada Jacques Reverdi onu gözlüyordu. Ölümün bir esere dönüşmesini hayranlıkla seyrediyordu. Kulübenin diğer ucunda, bağdaş kurmuş, sessiz çığlıklar atan kızın görüntüsünün tadını çıkarıyordu...</span></p>

    <p class="duz" xml:lang="tr"><span class="duz">Peki yaraları ne zaman açıyordu? Şüphesiz bu bekleyiş sırasında. Ama Marc’ın düşündüğünün tam tersine, yaraları yeniden açmak için acele etmiyordu. Kanını akıtmadan önce, kurbanının boğulmasını bekliyordu.</span></p>

    <p class="duz" xml:lang="tr"><span class="duz">Ama varsayım burada açmaza giriyordu. Boğulmanın kritik eşiğinin saatlerce sürmesine Reverdi nasıl dayanıyordu? Bu bekleyiş onun nefesini tutma kapasitesinin hayli hayli üstündeydi. Sonra bir anda, bütün taşlar yerine oturmaya başladı, önce ilk kulübede, ardından da ikincisinde gördüğü oksijen tüpleri gözünün önüne geldi. Bu ayrıntıyı az kalsın gözden kaçırıyordu, ama tüpler üzerlerine düşen görevi yerine getirmişti. Kurbanı can çekişirken, katil, dudaklarının arasında detandör, sıkıştırılmış havayı soluyordu.</span></p>

    <p class="duz" xml:lang="tr"><span class="duz">Bu aşamada, kadın havanın bileşimini ölçmek için bir tür barometreye dönüşüyordu. Kıpırdandıkça, nefes almada zorluk çektikçe, Reverdi odanın havasının azaldığını anlıyordu. Kurbanın her sessiz çığlığı, her hırıltısı, arınma işleminin yolunda gittiğinin belirtisiydi. Kadının ölmesine birkaç saniye kala, Arınma Odası hazır demekti.</span></p>

    <p class="duz" xml:lang="tr"><span class="duz">Reverdi artık harekete geçebilirdi.</span></p>

    <p class="duz" xml:lang="tr"><span class="duz">Maskesini çıkarıyor ve nefesini tutuyordu.</span></p>

    <p class="duz" xml:lang="tr"><span class="duz">İşte inanılmaz gerçek: Reverdi bu ölüm odasından korkmuyordu, çünkü dakikalarca nefes almadan durabiliyordu. Kulübenin arınması “onun” arınması demekti.</span></p>

    <p class="duz" xml:lang="tr"><span class="duz">Marc, bir kez daha Dr. Norman’ın cinayet mekânı hakkında söylediklerini düşündü; Reverdi’nin kişiliğinin bir tür dışavurumuydu. Psikiyatr hiç olmadığı kadar haklıydı. Arınma Odası, onun bedeninin bir izdüşümü haline geliyordu. Varlığı, gücü hücrenin duvarlarına kadar yayılıyordu.</span></p>

    <p class="duz" xml:lang="tr"><span class="duz">Kurban, aslında Reverdi’nin “krallığı”nda ölüyordu. Kalesinin merkezinde; boğularak.</span></p>

    <p class="duz" xml:lang="tr"><span class="duz">Marc yeniden cinayet mahalline döndü. Temiz hava hemen hemen hiç kalmamıştı, mumların alevleri titriyor, kadının dayanma gücü azalıyordu.</span></p>

    <p class="duz" xml:lang="tr"><span class="duz">Bu durumda, kadın son nefesini vermeden önce, Reverdi mumlardan birini alıyor ve kurumuş balı eriterek, yaraları yeniden açmak için alevi kadının bedenine yaklaştırıyordu. Aynı anda da, kurbanının ağzındaki tıkacı, kalan son havayı soluması için çıkarıyordu. Bu yöntemde de bir art niyet vardı, çünkü solumak için fırın gibi açılmış ağız ile mumun alevi kalan son oksijeni de tüketiyordu. Mum kadını iki farklı şekilde öldürüyordu: yaralardaki mumu eriterek ve kalan havayı ondan çalarak...</span></p>

    <p class="duz" xml:lang="tr"><span class="duz">Marc bu görüntü üzerinde durdu. Neden Reverdi kurbanını iki defa öldürüyordu? Onu boğarak ve kanını akıtarak.</span></p>

    <p class="duz" xml:lang="tr"><span class="duz">Henüz her şeyi anlamamıştı.</span></p>

    <p class="duz" xml:lang="tr"><span class="duz">Dikkatini biraz daha yoğunlaştırdı ve olaya katilin gözleriyle bakmaya çalıştı. Kollardan, uyluklardan, gövdeden fışkıran kanı hayranlıkla seyrediyordu (Marc kulübelerde alın lambalarının bulunma sebebini de not ediyordu: gitgide havası azalan bir odada mumlar sonuçta sönerdi; eserini sonuna kadar seyretmek için Reverdi bunları kullanmak zorundaydı). Marc, onun, dağlardan kopup gelen sel misali, birçok kaynaktan akan hemoglobini seyretmekten zevk aldığını biliyordu. Acı çeken bu vücut, ateşte eriyen bir kan buzuluna dönüşüyordu.</span></p>

    <p class="duz" xml:lang="tr"><span class="duz">Kafasında yeni bir şimşek çaktı. Kırmızı. Ritüelin amacı sadece buydu. Tamamen arınmış bir mekânda bu kıpkırmızı rengi hayranlıkla seyretmek.</span></p>

    <p class="duz" xml:lang="tr"><span class="duz">Oksijen yoksunluğunun kanın rengi üzerinde bir etkisi olmalıydı. Hemoglobin ile karbondioksit arasında kimyasal bir dönüşüm gerçekleşiyordu herhalde.</span></p>

    <p class="duz" xml:lang="tr"><span class="duz">Marc’ın bir uzman görüşüne ihtiyacı vardı. Aklına tek isim geliyordu: Alang, adlî tabip. Ceplerini yokladı ve Phuket’te kiraladığı cep telefonunu buldu.</span></p>

    <p class="duz" xml:lang="tr"><span class="duz">Tabip hemen açtı. Sesi tanır tanımaz da bir kahkaha patlattı. Bu içtenlik, bu neşe Marc’ı derinden etkiledi. Az kalsın ağlayacaktı, ama kelimelere sığındı:</span></p>

    <p class="duz" xml:lang="tr"><span class="duz">– Bir şey danışmak için arıyorum. Bir sorum var.</span></p>

    <p class="duz" xml:lang="tr"><span class="duz">– Benim de: kırmızı paltolu, İskoçyalı bir trubadur, somon yetiştirmeye başladı.</span></p>

    <p class="duz" xml:lang="tr"><span class="duz">Marc içini çekti. İçinde bulunduğu durumdan uzaklaştı ve müzik belleğini harekete geçirerek düşündü. Durumun saçmalığı her şeyin üstündeydi:</span></p>

    <p class="duz" xml:lang="tr"><span class="duz">– İan Anderson, Jethro Tull grubu.</span></p>

    <p class="duz" xml:lang="tr"><span class="duz">– Sana tapıyorum. Ne öğrenmek istiyorsun?</span></p>

    <p class="duz" xml:lang="tr"><span class="duz">Marc gözlerini kapattı. Sıcak bütün şiddetiyle yüzüne çarpıyordu. Gözleri ter perdesiyle örtülmüştü.</span></p>

    <p class="duz" xml:lang="tr"><span class="duz">– Düşün, bak iyi dinle, düşün, tamamen oksijensiz bir odaya kan akıtılırsa...</span></p>

    <p class="duz" xml:lang="tr"><span class="duz">– Açık konuş. Laboratuvardaki bir kandan mı yoksa bir yaralının kanından mı söz ediyorsun?</span></p>

    <p class="duz" xml:lang="tr"><span class="duz">– Bir insandan. Bir yaradan.</span></p>

    <p class="duz" xml:lang="tr"><span class="duz">– Reverdi’yle mi ilgili?</span></p>

    <p class="duz" xml:lang="tr"><span class="duz">– Başka kim olabilir? Kan yaralardan, kapalı, oksijensiz bir ortama akıyor.</span></p>

    <p class="duz" xml:lang="tr"><span class="duz">– Anlamıyorum: bu durumda kurbanın ölü mü?</span></p>

    <p class="duz" xml:lang="tr"><span class="duz">Marc az kalsın küfredecekti, ama kendine hâkim oldu:</span></p>

    <p class="duz" xml:lang="tr"><span class="duz">– Her şey bir anda, tek bir harekette oluyor: kurban nefes almakta güçlük çekerken kan kaybetmeye başlıyor. Olay, tamamen havasız bir odada gerçekleşiyor, anlıyor musun?</span></p>

    <p class="duz" xml:lang="tr"><span class="duz">– Devam et.</span></p>

    <p class="duz" xml:lang="tr"><span class="duz">– Bu oksijen yoksunluğunun, kanın rengi üzerinde bir etkisi olur mu?</span></p>

    <p class="duz" xml:lang="tr"><span class="duz">– Çoğunlukla evet.</span></p>

    <p class="duz" xml:lang="tr"><span class="duz">– Bu durumda kan ne renk olur?</span></p>

    <p class="duz" xml:lang="tr"><span class="duz">– Renksiz.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Kan siyah olur. Tamamen siyah. Hemoglobine kırmızı rengini veren oksijendir. Oksijen olmadan kan simsiyah bir renge dönüşür. İşte bu yüzden cildimizin yüzeyindeki damarlar mavidir; az oksijen aldığından kan buralarda koyu renklidir. Yine bu yüzden boğularak ölen birinin cildi gridir. Herkes tarafından bilinen bir olgu: siyanoz yani morarma, “koyu mavi” demek olan Yunanca</span> <span class="italik">“kuanos”</span><span class="duz">tan gelir. Benim düşünceme göre, senin vakanda da kan koyu renkli olmalı.</span></p>

    <p class="duz" xml:lang="tr"><span class="duz">Marc, kuşkulu bir sesle yineledi:</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Çünkü hemoglobin, ne vücudun içinde ne de dışında oksijen molekülleriyle temas halindedir. Bu da dezoksihemoglobine yol açar. Kan o kadar koyulaşır ki siyah bir renk alır. Malezya’da, bu “siyah kan” birçok efsanenin de ana temasıdır. Bu aynı zamanda ölümün de rengidir ve...</span></p>

    <p class="duz" xml:lang="tr"><span class="duz">Marc, artık Alang’ın sözlerini dinlemiyordu. Öğrendikleri onu çok etkilemişti. Paris’te yaptığı araştırma sırasında tanıştığı jinekolog ona söylemişti: koyu renkli bir kan. Az oksijenli, toplardamar kanı.</span></p>

    <p class="duz" xml:lang="tr"><span class="duz">Siyah.</span></p>

    <p class="duz" xml:lang="tr"><span class="duz">Siyah Kan.</span></p>

    <p class="duz" xml:lang="tr"><span class="duz">Jacques Reverdi araştırmasının sonucu.</span></p>

    <p class="duz" xml:lang="tr"><span class="duz">Her kadını bir siyah kan çeşmesine dönüştürmek.</span></p>

    <p class="italik" xml:lang="tr"><span class="italik">“Aynı zamanda Yalanın Rengi de olan Gerçeğin Rengi.”</span></p>

    <p class="duz" xml:lang="tr"><span class="duz">Marc telefonu kapattı. Güneşin beyaz ve yakıcı ışığında sarhoş gibi sallanıyordu. Gözkapaklarının altında siyah gölgeler dans ediyordu. Bayılmak üzereydi. Kesinlik, tutarlılık ve çılgınlıkla tıka basa doymuş gerçek, ağır ve çok zengin bir özsu gibi bedenine nüfuz ediyordu.</span></p>

    <p class="duz" xml:lang="tr"><span class="duz">Bu çılgınlığa, deliliğe alışması gerekiyordu.</span></p>

    <p class="duz" xml:lang="tr"><span class="duz">Çünkü, büyük bir arzuyla görmek istediği bu cinayet itkisi artık hep gözlerinin önünde olacaktı.</span></p>

    <p class="duz-son-paragraf-2" xml:lang="tr"><span class="duz">Reverdi, bu kusursuz siyah karşısında kendinden geçmek için kaç kadını öldürmüştü?</span></p>
  </div>
</body>
</html>