<html xmlns="http://www.w3.org/1999/xhtml">
<head>
  <title>83.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x83">
    <h1 class="bolum-ismi" id="toc-anchor" xml:lang="tr"><span class="bolum-ismi">83</span></h1>

    <p class="duz" xml:lang="tr"><span class="duz">Petekler.</span></p>

    <p class="duz" xml:lang="tr"><span class="duz">Devasa petekler. Çelik veya alüminyum bir duvarın içine oyulmuş birkaç metre yüksekliğinde oval oyuklar. Işıkta tatlı tatlı parlayan gümüş renkli bir malzeme.</span></p>

    <p class="duz" xml:lang="tr"><span class="duz">Marc güçlükle kendine geldi. Önündeki duvara biraz daha dikkatle baktı ve yeni ayrıntılar fark etti. Sanki elipsler sonsuz sayıdaydı. Yerde, tavanda çok daha küçük olanları da vardı ve hepsi aynı hipnotik düzene sahipti. Vasarely’nin bir tablosundaki gibi göz yanılsaması sonucu hareket ettikleri izlenimi uyandırıyorlardı.</span></p>

    <p class="duz" xml:lang="tr"><span class="duz">Gözlerini kırpıştırdı ve başka şeyler de gördü. Duvar sadece yuvarlak değildi; tabanında ve tepesinde hafifçe kamburlaşıyordu. “Bir kürenin içindeyim” diye düşündü. Sonra bu düşüncesini değiştirdi; bulunduğu oda tam anlamıyla küresel değildi. Daha çok eğri, ama aynı zamanda da düzdü. Üzerinde kraterler ve somunlar bulunan, krom kaplı metalden bir tür ragbi topu. Bugüne dek hiç böyle bir yer görmemişti.</span></p>

    <p class="duz" xml:lang="tr"><span class="duz">Havada, şekerli, tuhaf bir koku vardı.</span></p>

    <p class="duz" xml:lang="tr"><span class="duz">– Bir değişim tankı.</span></p>

    <p class="duz" xml:lang="tr"><span class="duz">Ses arkasından gelmişti. Kafasını çevirmeye çalıştı. İmkânsızdı. Bir sandalyeye bağlanmıştı. Sadece vücudu değil kafası da. Bağlanmamış yapıştırılmıştı. Sırtı, kıçı, kolları ve ensesi. Soğuk, metalik bir yüzeye temas ediyordu. Çıplaktı ve zemine sabitlenmiş çelik bir koltuğa sıkıca bağlı olduğunu fark etti.</span></p>

    <p class="duz" xml:lang="tr"><span class="duz">– Bir değişim tankı, diye yineledi arkadan gelen ses. Ağır kimyasal tepkimelerin gerçekleştirildiği tamamen sızdırmaz bir tank.</span></p>

    <p class="duz" xml:lang="tr"><span class="duz">Neler olduğunu hatırladı: Hatica’nın ortadan yok olması, karakolun tuvaletleri, yağmurluk giymiş Reverdi, şırınga... Hatica neredeydi?</span></p>

    <p class="duz" xml:lang="tr"><span class="duz">Yeniden kendini kaybetti, ama ayılması uzun sürmedi.</span></p>

    <p class="duz" xml:lang="tr"><span class="duz">Yine o tatlı, ağır kokuyu duydu.</span></p>

    <p class="duz" xml:lang="tr"><span class="duz">– Burada, yüksek basınç altında çok tehlikeli gazlar birbirine karıştırılıyor.</span></p>

    <p class="duz" xml:lang="tr"><span class="duz">Ses gittikçe yaklaşıyordu. İpoh’ta dinlediği kasetteki sesti bu. Kalın, güçlü bir ses. Bir kez daha kafasını çevirmeyi denedi; derisinin gerildiğini ve yandığını hissetti. Saçları sanki metale kaynamıştı. Vücudu tutulmuştu, her yerine kramplar giriyordu.</span></p>

    <p class="duz" xml:lang="tr"><span class="duz">Reverdi onu iyice dövmüş olmalıydı.</span></p>

    <p class="duz" xml:lang="tr"><span class="duz">– Ama bugün, diye konuşmasını sürdürdü, töreni hızlandırmak için karbondioksit vereceğiz.</span></p>

    <p class="duz" xml:lang="tr"><span class="duz">Marc, ortama yayılan CO</span><span class="duz-vitamin-ismi">2</span> <span class="duz">gazının sesini gayet net duyuyordu. Jacques Reverdi sistemini harekete geçirmişti. Oksijen karbondioksit tarafından hızla emilecekti.</span></p>

    <p class="duz" xml:lang="tr"><span class="duz">Teninin üzerindeki ter damlalarını fark etti. Bulunduğu oda yavaş yavaş bir Arınma Odası’na dönüşüyordu. Birkaç dakika içinde içerideki hava ölümcül bir hal alacaktı. Siyah kan ritüeline maruz kalacaktı.</span></p>

    <p class="duz" xml:lang="tr"><span class="duz">Güçlükle gözlerini aşağı, bedenine doğru çevirdi; vücudunda sayısız yara izi vardı. Hayır bedenine herhangi bir darbe almamıştı. Sadece delinmiş, yarılmış, kesilmişti. Yaralar kapatılmıştı, tabiî bir süre sonra yeniden açılmak üzere...</span></p>

    <p class="duz" xml:lang="tr"><span class="duz">İçerideki şekerli kokuyu tanıdı: bal.</span></p>

    <p class="duz" xml:lang="tr"><span class="duz">Yaraları balla sıvanmıştı. Gözlerini yana doğru çevirdi ve yerdeki altın sarısı şişeyi gördü; onun için sürpriz olmamıştı. Şişenin yanında bir fırça ile yanmakta olan bir gaz lambası vardı. Bakınmaya devam etti: küresel duvarın dibinde, eğik bir şekilde duran bir oksijen tüpü ile ona bağlı bir detandör vardı.</span></p>

    <p class="duz" xml:lang="tr"><span class="duz">– Hatica... diye mırıldandı Marc. Hatica nerede?</span></p>

    <p class="duz" xml:lang="tr"><span class="duz">Jacques Reverdi görüş alanına girdi. Siyah neoprenden bir dalgıç elbisesi giymişti. Her nefes alışında, göğsü, kalın bir mazot tabakasının yüzeyindeki yansımalar gibi mat parıltılar yayarak inip kalkıyordu.</span></p>

    <p class="duz" xml:lang="tr"><span class="duz">Marc şaşkındı. Katil şaşırtıcı bir gerçek olarak tam karşısındaydı. Gri şakaklar, göz çevresindeki kırışıklıklar, bronzlaşmış teninin altından görünen damarlar. Evet; Jacques Reverdi yaşıyordu. Etiyle kanıyla gerçekti. Hayal mahsulü bir cani değildi. Tuhaf bir ayrıntı ona gülünç bir hava veriyordu; kolunda kocaman bir sayaç vardı. Dalmaya hazır gerçek bir dalgıç. Ama hangi dipsiz derinliğe?</span></p>

    <p class="duz" xml:lang="tr"><span class="duz">– Hatica nerede? diye yineledi Marc.</span></p>

    <p class="duz" xml:lang="tr"><span class="duz">Reverdi belli belirsiz bir hareket yaptı. Elinde gümüş renkli bir şey parladı. Bir dalgıç bıçağı.</span></p>

    <p class="duz" xml:lang="tr"><span class="duz">– Burada. Bizimle.</span></p>

    <p class="duz" xml:lang="tr"><span class="duz">Marc, bıçağın işaret ettiği yönü gözleriyle takip etti. Kafasını hafifçe geriye doğru çekerek onu görmeyi başardı. Hatica sağ tarafta, üç metre uzaktaydı, o da çıplaktı ve çelik bir sandalyeye sıkıca bağlanmıştı. Kafası öne eğikti, siyah buklelerinden yüzü görünmüyordu. Kendinde değildi. Hayatta olduğunu biliyordu; esmer teni üzerindeki kapatılmış yaraları görüyordu. Reverdi, daha sonra, odadaki oksijen azalmaya yüz tuttuğunda yaraları açıp kanamalarını sağlayacaktı.</span></p>

    <p class="duz" xml:lang="tr"><span class="duz">– Uyanacak, merak etme, dedi kısık bir sesle. Ama bizim gevezeliklerimizle sıkılmaması için önlem aldım. Kadınlar nasıldır, bilirsin...</span></p>

    <p class="duz" xml:lang="tr"><span class="duz">Marc, kızın siyah saçlarının arasından, Reverdi’nin aldığı önlemi ürpererek gördü. Katil genç kızın dudaklarını sanayi agrafıyla zımbalamıştı. Artık güzelliği sonsuza dek bozulmuştu. Ama zaten “sonsuz” diye bir şey olmayacaktı; bütün bunlar sona ulaşılmadan önceki dolambaçlı yollardan başka bir şey değildi.</span></p>

    <p class="duz" xml:lang="tr"><span class="duz">– Onun bir suçu yok, diye inledi. Sadece fotoğrafını sana yolladım. Ben...</span></p>

    <p class="duz" xml:lang="tr"><span class="duz">– Kes sesini.</span></p>

    <p class="duz" xml:lang="tr"><span class="duz">Reverdi yan tarafa doğru ilerledi ve iki kurbanına da eşit mesafede durdu. Siyah, dar ve uzundu; kusursuz bir üçgenin üçüncü kenarı gibiydi.</span></p>

    <p class="duz" xml:lang="tr"><span class="duz">– Onun ne yaptığının önemi yok, dedi, çok yumuşak bir ses tonuyla. Biz, üçümüz, başlangıç üçgenini yeniden oluşturuyoruz. Baba, anne, çocuk. Ana yalan üçgeni. İlk ihaneti yeniden canlandırabileceğiz. Ve son arınmayı.</span></p>

    <p class="duz" xml:lang="tr"><span class="duz">– Sana yalvarıyorum... O hiçbir şey bilmiyor!</span></p>

    <p class="duz" xml:lang="tr"><span class="duz">Bıçağını dudaklarının üstüne yapıştırdı:</span></p>

    <p class="duz" xml:lang="tr"><span class="duz">– Şişşşt! Dinle... Gürültüyü işitiyor musun? Fazla zamanımız yok. En fazla yarım saatte, içerideki oksijen miktarı yüzde on seviyesine inmiş olacak.</span></p>

    <p class="duz" xml:lang="tr"><span class="duz">Hatica kafasını kaldırdı. Gözkapakları ağır ağır açıldı, gözlerinin akı göründü. Esmer teni ile saydam aklar arasında derin bir kontrast vardı. Sessiz bir çığlık attı. Soluğu dudaklarını şişirdi, agraflar etine biraz daha gömüldü.</span></p>

    <p class="duz" xml:lang="tr"><span class="duz">– İşte prensesimiz de uyandı. Çok güzel. Her şey programa uygun gidiyor.</span></p>

    <p class="duz" xml:lang="tr"><span class="duz">Reverdi, arkaya doğru kaykılarak bir uzaktan kumanda aldı.</span></p>

    <p class="duz" xml:lang="tr"><span class="duz">– Hiç korkmayın, diye yorumda bulundu, sanki Marc’ın düşüncelerini okumuştu. Bu makineleri bilirim. Dalgıçların yüksek basınç odaları gibi çalışırlar. Şimdilik oksijen miktarı yüzde yirmi. Terlemeye başlayacaksınız...</span></p>

    <p class="duz" xml:lang="tr"><span class="duz">Kafasını kaldırdı. Gözlerinde hem coşkulu hem de mutlu bir parıltı vardı. Ayaklarının dibindeki lambanın mavi alevi titriyordu.</span></p>

    <p class="duz" xml:lang="tr"><span class="duz">– Önce size birkaç aydınlatıcı bilgi vermeliyim. Buraya nasıl geldik? Hangi sihir bizi bu dairesel tankın içine getirdi?</span></p>

    <p class="duz" xml:lang="tr"><span class="duz">Birkaç adım attı. Profilden, bir elektrik kablosu kadar ince görünüyordu. Marc, okyanusun altında, kuma gömülü olarak enerji ve teknoloji ileten siyah kabloları düşündü. Sonra Reverdi’nin ayaklarının çıplak olduğunu fark etti. Dalgıç, dalmaya hazırdı...</span></p>

    <p class="duz" xml:lang="tr"><span class="duz">– Paris’teki ilk karşılaşmamızın üzerinde durmuyorum. Sizin, her ikinizin izini bulmam çok kolay oldu. Vitrinlere bakmak yeterliydi... Sonra, kırlık alandaki şu gülünç kaçma kovalama olayı yaşandı. O samanlıkta gizlenirken sizi gözledim. Gerçekten o sırada tam bir avdınız... acınacak halde birer av.</span></p>

    <p class="duz" xml:lang="tr"><span class="duz">Marc bir şeyler söylemek istedi. Ama onun yerine öksürdü. Oksijenin azaldığı gitgide daha fazla hissediliyordu. Vücudu ter içindeydi. Migreni, beyninin en küçük kıvrımlarında bile kendini hissettiriyordu. Gırtlağını temizledi ve konuşmayı başardı:</span></p>

    <p class="duz" xml:lang="tr"><span class="duz">– Neden bizi o sırada öldürmediniz?</span></p>

    <p class="duz" xml:lang="tr"><span class="duz">– Henüz kurban edilecek durumda değildiniz. Korku sizi biraz daha arındırmalıydı. İnançlarınızı, güveninizi kaybetmeliydiniz. Dün, sabahın griliğinde çamurlara bata çıka sizi takip ederken, artık kıvama gelmeye başladığınızı düşündüm...</span></p>

    <p class="duz" xml:lang="tr"><span class="duz">Kolundaki sayaca bir göz attı. Dijital bir atmosfer göstergesiydi.</span></p>

    <p class="duz" xml:lang="tr"><span class="duz">– Sonra, işler biraz zorlaştı. Dayanma gücünüzün tükeneceğini, polise gideceğinizi biliyordum. Ama hangi karakola? Maine Caddesi’ndekine, elbette. O en büyüklerinden biriydi. Ve en bilinenlerinden. Üstelik dönüş yolunuz üstündeki tek karakoldu. İçeri girişinizi seyrettim. Birkaç dakika geçmesini bekledim, sonra ben de girdim.</span></p>

    <p class="duz" xml:lang="tr"><span class="duz">Hem de karakolun ana kapısından, meşgul ve kararlı bir edayla. Bir komisere veya hücrelerin birinde rahatsızlanmış bir tutuklu için acil olarak çağrılmış bir doktora benziyordum. Hatırla, sana bir keresinde “Élisabeth, ne kadar az gizlenirsen o kadar az görülürsün” diye yazmıştım.</span></p>

    <p class="duz" xml:lang="tr"><span class="duz">İçeriyi şöyle bir kolaçan ettim. Sizi bankta otururken gördüm. Uzaktan sizi izlemeye, fırsat kollamaya başladım. O sırada henüz belli bir planım yoktu, ama her türlü olasılığa karşı önlemimi almıştım. Hatica ayağa kalkıp tuvalete doğru yönelince, vaktin geldiğini anladım. İğneyi batırdım, artık müşfik bir doktor rolü oynayabilirdim. Onu yarı uyuşuk bir halde arka kapıdan çıkardım ve doktor amblemi yapıştırdığım arabama kadar götürdüm. Hiç sorun çıkmadı.</span></p>

    <p class="duz" xml:lang="tr"><span class="duz">Sonra karakola döndüm ve tuvalette seni beklemeye başladım, Marc. Ama gelmekte gecikiyordun, salona gelip baktım. Seni uyurken görünce, az kalsın kahkahalarla gülecektim. Gizlendiğim yere döndüm. Ensene iğneyi yaptıktan sonra, seni omuzlarından tutarak, mümkün olduğunca telaş etmeden arabama götürdüm. Ve işte buradayız.</span></p>

    <p class="duz" xml:lang="tr"><span class="duz">Marc gitgide titremelerini engellemekte zorlanıyordu. Her titreyiş, her çırpınış, derisini yapıştığı metalden ayırdığı için acı veriyordu. Mümkün olduğunca fazla oksijen solumak için daha güçlü ve daha sık nefes almak zorundaydı. Ayrıca derisinin altındaki, vücudundaki yaralar da ona büyük ıstırap veriyordu. Delinmiş damarlardaki balla kapatılmış yaraları, alev yeniden açtığında akmaya başlayacak olan kanın, derisinin altında fokurdadığını hissediyordu. Reverdi devam etti:</span></p>

    <p class="duz" xml:lang="tr"><span class="duz">– Ama bence asıl soru şu olmalı: buraya nasıl girdik? Tabiî ilk önce sorulması gereken, neredeyiz, sorusu. Size söyleyebileceğim tek şey buranın yüksek risk arz eden bir sanayi bölgesi olduğu. Paris’in banliyösünde bir yerlerde, nehrin yakınında. Nehir çok önemli. Bunu biliyorsun, Marc ve belki de Hatica’ya da söylemişsindir. Suyun olduğu yerde ben yenilmez olurum.</span></p>

    <p class="duz" xml:lang="tr"><span class="duz">Buraya girmek, karakola girmekten daha zordu, inan bana. Ama imkânsız değildi. Tahrif edilmiş birkaç evrak ile uygun sözcük ve terimler, bekçileri bunun bir acil durum tatbikatı olduğuna ikna etmeye yetti. İçeri girince de, şırıngalar konuştu. Birkaç saat içinde kendilerine gelirler, pabuç kadar bir dil ve baş ağrısıyla. Tıpkı sizin şu anki haliniz gibi. Ama bunun sizin için artık bir önemi yok.</span></p>

    <p class="duz" xml:lang="tr"><span class="duz">Reverdi bir kez daha uzaktan kumandaya bastı. Gazın fısırtısı arttı.</span></p>

    <p class="duz" xml:lang="tr"><span class="duz">– Yüzde on beş. Birazdan mide bulantısı başlayacak...</span></p>

    <p class="duz" xml:lang="tr"><span class="duz">Marc’ın göğsü bir körük gibi havayı çekiyordu. Karnı ise tam tersine ağırlaşmış, midesi bulanmak ile bulanmamak arasında bocalıyordu.</span></p>

    <p class="duz" xml:lang="tr"><span class="duz">Katil bağdaş kurup yere oturdu; önüne bal kavanozunu, fırçayı ve gaz lambasını koydu. Artık çok daha can sıkıcı konulara girmek zorundaymış gibi bıkkın, içini çekti:</span></p>

    <p class="duz" xml:lang="tr"><span class="duz">– Kitabını okudum, Marc. Daha doğrusu</span> <span class="italik">benim</span> <span class="duz">kitabımı.</span></p>

    <p class="duz" xml:lang="tr"><span class="duz">Bir peteğin dibine dayanmış çantaya uzandı.</span> <span class="italik">Siyah Kan</span> <span class="duz">elindeydi. Dalgın dalgın romanın sayfalarını karıştırdı, bıçağını sayfalara sürtüyordu:</span></p>

    <p class="duz" xml:lang="tr"><span class="duz">– Aslında, fena iş çıkarmamışsın. Bilgileri ilk elden aldığını söylemen gerekirdi. Ama aydınlatmak istediğim bazı gerçekler var. Gerçi metinde düzeltmeler yapmak için çok geç. Bıçağı kitaba batırdı. Sadece senin kafanda bu değişiklikleri yapacağız. Kurban ritüeline geçmeden önce tamamen arınmanız gerekiyor. Bütün yalanlardan temizlenmiş olmanız lazım.</span></p>

    <p class="duz" xml:lang="tr"><span class="duz">Marc, Hatica’ya baktı: gözleri kan çanağına dönmüştü. Siyah buklelerinin üzerinde pembemsi parıltılar vardı. Debelenirken, metal sandalyeye bağlı saçlarını koparacak kadar şiddetle çekmiş olmalıydı.</span></p>

    <p class="duz" xml:lang="tr"><span class="duz">Reverdi, iki elinden destek alarak geriye doğru kaykıldı, gözlerini kurbanlarından ayırmıyordu.</span></p>

    <p class="duz" xml:lang="tr"><span class="duz">– Her şey annemle başladı, dedi, masalcılara özgü bir ses tonuyla. Ama senin tasarladığın şekilde değil. Kendi kendine güldü. Ben serbest dalış dünyasında bir efsaneyken, bir gazeteci denizin benim içimde olduğunu yazmıştı. Denizle yaşadığımı, hep denizi düşündüğümü, hayatımın deniz olduğunu söylemek istiyordu. Haklıydı, ama imla hatası yapmıştı.<a class="footnote-link" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz">Başını arkaya attı ve tavandaki elipslere baktı:</span></p>

    <p class="duz-son-paragraf-2" xml:lang="tr"><span class="duz">– Evet, oldum olası annem benim içimdeydi.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Fransızca’da deniz (la mer) ve anne (la mère) yazım olarak farklı, ama okunuş olarak aynıdır. (ç.n.)</span></p>
    </div>
  </div>
</body>
</html>