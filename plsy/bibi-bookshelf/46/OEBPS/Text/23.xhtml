<html xmlns="http://www.w3.org/1999/xhtml">
<head>
  <title>23.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x23">
    <h1 class="bolum-ismi" id="toc-anchor" xml:lang="tr"><span class="bolum-ismi">23</span></h1>

    <p class="duz" xml:lang="tr"><span class="duz">– En azından uyuşturucu ticareti yapmıyorsun, öyle değil mi?</span></p>

    <p class="duz" xml:lang="tr"><span class="duz">Marc cevap vermedi. Camın arkasına, Alain’in elindeki zarfa bakıyordu. Şaşkındı. Her sabah olduğu gibi, bu sabah da postaneye uğramıştı, ama 20 nisandan önce bir şey beklemiyordu.</span></p>

    <p class="duz" xml:lang="tr"><span class="duz">Oysa, bugün, 15 nisandı ve bir mektup vardı.</span></p>

    <p class="duz" xml:lang="tr"><span class="duz">DHL’in başharflerini taşıyan plastik bir zarf.</span></p>

    <p class="duz" xml:lang="tr"><span class="duz">– İçinde ne var? diye sordu posta memuru.</span></p>

    <p class="duz" xml:lang="tr"><span class="duz">– Hiçbir fikrim yok.</span></p>

    <p class="duz" xml:lang="tr"><span class="duz">– Bu da Malezya’dan geliyor. Alain ona doğru hafifçe eğildi, çevresine bakındı, sonra camın ardından mırıldandı. Sizin iş gitgide anlaşılmaz oluyor.</span></p>

    <p class="duz" xml:lang="tr"><span class="duz">Marc sessizliğini korudu. Düşündüğü tek şey bankonun üzerinden atlayıp herifin elindeki zarfı almaktı.</span></p>

    <p class="duz" xml:lang="tr"><span class="duz">– Bu postrestant adresini açtığınızdan beri sadece üç mektup aldınız. Hepsi de Malezya’dan. Bunun anlamı ne?</span></p>

    <p class="duz" xml:lang="tr"><span class="duz">– Bu sizi ilgilendirmez. Mektubumu alabilir miyim?</span></p>

    <p class="duz" xml:lang="tr"><span class="duz">Posta memuru mektubu verir gibi yaptı:</span></p>

    <p class="duz" xml:lang="tr"><span class="duz">– Ya kız arkadaşınız, o nasıl?</span></p>

    <p class="duz" xml:lang="tr"><span class="duz">– Kız arkadaşım mı?</span></p>

    <p class="duz" xml:lang="tr"><span class="duz">Alain, Marc’ın suratına bakarak gülümsedi, işte onu suçüstü yakalamıştı. Zarfın üzerindeki alıcı ismini okudu:</span></p>

    <p class="duz" xml:lang="tr"><span class="duz">– Élisabeth Bremen. Kız arkadaşınız, hani şu yataktan kalkamayan. Ve sadece Malezya’dan mektup alan kız.</span></p>

    <p class="duz" xml:lang="tr"><span class="duz">– Fena değil, yatakta vakit geçirmeye çalışıyor, diye atıldı Marc, işin boku çıkmaya başlamıştı. İktisat öğrencisi.</span></p>

    <p class="duz" xml:lang="tr"><span class="duz">– Ya kalçası?</span></p>

    <p class="duz" xml:lang="tr"><span class="duz">– Kalçası mı?</span></p>

    <p class="duz" xml:lang="tr"><span class="duz">– Düşüp kırmıştı hani. Voleybol oynarken.</span></p>

    <p class="duz" xml:lang="tr"><span class="duz">Marc, Alain’in sorularını anlamakta güçlük çekiyordu. Aklı karmakarışıktı: demek Reverdi hapishane denetiminden kaçmak için mektubunu ekspres kuryeyle yollamıştı. Acaba zarfta ne vardı?</span></p>

    <p class="duz" xml:lang="tr"><span class="duz">– Yavaş yavaş iyileşiyor, dedi yüksek sesle. Ama daha birkaç hafta yatakta kalması gerek. Mektubumu verecek misiniz, evet mi, hayır mı?</span></p>

    <p class="duz" xml:lang="tr"><span class="duz">Alain sinirlenmişti. Yavaş hareketlerle, istemeye istemeye plastik zarfı, cam ile bankonun arasındaki döner tablaya koydu.</span></p>

    <p class="duz" xml:lang="tr"><span class="duz">– Dersleriyle ilgili, dedi Marc gülümseyerek. Bu konuda endişeniz olmasın.</span></p>

    <p class="duz-son-paragraf-1" xml:lang="tr"><span class="duz">Zarfı aldı. Ve hemen, zarfın sol üst köşesindeki gönderici adresini fark etti.</span></p>

    <p class="bold-ortali-2" xml:lang="tr"><span class="duz">JİMMY WONG-FAT</span></p>

    <p class="bold-ortali-2" xml:lang="tr"><span class="duz">WİSMA HAMZAH-KWONG HİNG</span></p>

    <p class="bold-ortali-2" xml:lang="tr"><span class="duz">NO. 1 KAT 7 LEBOH AMPANG</span></p>

    <p class="bold-ortali-2" xml:lang="tr"><span class="duz">50 100 KUALA LUMPUR, MALEZYA</span></p>

    <p class="duz-ilk-paragraf" xml:lang="tr"><span class="duz">Jacgues Reverdi’nin avukatı; adını hatırlıyordu. Demek mektuplar artık onun elinden geçecekti; şüphesiz daha güvenliydi.</span></p>

    <p class="duz" xml:lang="tr"><span class="duz">Marc bir çılgın gibi postaneden çıktı. Burada, kaldırımın üzerinde, zarfın yapışkan kenarını açmamak için kendini tutmalıydı.</span></p>

    <p class="duz-son-paragraf-1" xml:lang="tr"><span class="duz">Atölyesine kadar koştu, kalbi sıkışmıştı.</span></p>

    <p class="duz-sagdan-blok-yakin" xml:lang="tr"><span class="dar-paragraf-duz">Kanara, 10 nisan 2003</span></p>

    <p class="alinti-ilk-paragraf" xml:lang="tr"><span class="dar-paragraf-duz">Sevgili Élisabeth,</span></p>

    <p class="alinti" xml:lang="tr"><span class="dar-paragraf-duz">Görüyorum ki, işbirliğimizde payına düşen kuralları kabul ediyorsun, bu beni sevindirdi. O halde söz sırası bana gelmeden önce sen her şeyi anlatacaksın.</span></p>

    <p class="alinti" xml:lang="tr"><span class="dar-paragraf-duz">Bunu anladın: güvencelere ihtiyacım var.</span></p>

    <p class="alinti" xml:lang="tr"><span class="dar-paragraf-duz">Ve bu güvencelerin rengi kıpkırmızı olmalı.</span></p>

    <p class="alinti" xml:lang="tr"><span class="dar-paragraf-duz">Kitabı Mukaddes’in</span> <span class="dar-paragraf-italik">Kudüs Kitabı Mukaddesi</span> <span class="dar-paragraf-duz">olarak adlandırılan bir çevirisi var, bu çevirideki bir bölüm beni hep etkilemiştir. Tekvin kitabı 9. Bap, 1 - 6. ayetler. Şüphesiz bu rakamlar sana bir şey ifade etmiyor: söz konusu bölümde Nuh’un Gemisi’nin hikâyesi anlatılır.</span></p>

    <p class="alinti" xml:lang="tr"><span class="dar-paragraf-duz">Büyük Tufan’dan sonra gemiden, dünyanın nüfusunu artırmak için her türden bir çift hayvanla çıkan Nuh’tan daima büyük bir övgüyle söz edilir. Ancak gerçek çok daha acımasızdır: Nuh’un yanında getirdiği her hayvan insanoğluna yiyecek olacaktır. Tufan’dan sonra Yehova’nın öfkesi geçmiştir. İnsanoğlu yaşayabilir, ama ancak hayvanları ona kurban ederek. Bu Tanrı tarafından bahşedilmiş bir lütuftur: insanlar artık beslenmek için hayvanları öldürebilecektir.</span></p>

    <p class="alinti" xml:lang="tr"><span class="dar-paragraf-duz">Ama Yehova önemli bir zorunluluk da getirmiştir: insanlar eti kanıyla birlikte yemeyecektir, çünkü kan “O”nun mülkiyetindedir. Bütün dinlerde bu değişmez bir kuraldır: kan ancak sunağa akıtılır ve kimse ona dokunmamalıdır. Çünkü kan,</span> <span class="dar-paragraf-italik">Kudüs Kitabı Mukaddesi</span><span class="dar-paragraf-duz">’nde açıklandığı üzere etin canıdır. Ve can Tanrı’ya aittir.</span></p>

    <p class="alinti" xml:lang="tr"><span class="dar-paragraf-duz">Sana bütün bunları neden anlattım? Çünkü bu düşünce derin bir gerçeklikle örtüşüyor. Bana kanını göster, sana kim olduğunu söyleyeyim...</span></p>

    <p class="alinti" xml:lang="tr"><span class="dar-paragraf-duz">Birkaç soru benim için yeterli olacaktır. Bana içtenlikle cevap ver, ben de sana sıram geldiğinde ruhumun kapılarını açacağım.</span></p>

    <p class="alinti" xml:lang="tr"><span class="dar-paragraf-duz">İlk mektubunda, yirmi dört yaşında olduğunu yazmıştın. Henüz yaşadığın aşkların sayısının çok olduğunu sanmıyorum. Ama bakire olmadığını düşünüyorum. Élisabeth, bekâretini kaybettin mi? O ilk geceyi hatırlıyor musun?</span></p>

    <p class="alinti" xml:lang="tr"><span class="dar-paragraf-duz">Senden duygusal ayrıntılar istemiyorum. Beni tek şey ilgilendiriyor: bekâretini kaybettikten sonra, çarşafların üzerinde bıraktığın lekeye baktın mı? Bu birkaç damla kana kaçamak bakışlar attın mı, bu sende hiçbir zaman unutamayacağın bir etki bıraktı mı?</span></p>

    <p class="alinti" xml:lang="tr"><span class="dar-paragraf-duz">Bu kanın rengini hatırlıyor musun? Bana bu küçük kahverengimsi adacıkları tarif et, Élisabeth, bütün ayrıntılarıyla ve kendi kelimelerinle. Bekâretini kaybettiğini anladığında neler hissettiğini bana anlat. Bu kaybettiğin kan, kurban ettiğin ruhunun bir parçası olabilir mi?</span></p>

    <p class="alinti" xml:lang="tr"><span class="dar-paragraf-duz">Biraz daha gerilere gidelim.</span></p>

    <p class="alinti" xml:lang="tr"><span class="dar-paragraf-duz">Bekâretini kaybetmeden önce yaşadığın bir önemli olay daha var. İlk âdetin. Bunda da kan var. Bunda da geri dönüş yok... Bu diğer “ilk” nasıl olup bitti? Sana ayrıntıları sormuyorum. Sadece daha önce hiç yaşamadığın bu tatlı ve hoş ilk âdetini bana tasvir etmeni istiyorum.</span></p>

    <p class="alinti" xml:lang="tr"><span class="dar-paragraf-duz">Hatıralarına geri dön ve bu çok özel sıvının rengini, burada, kâğıdın üstünde görebilmem için doğru kelimeleri bul... Bana bugünden de söz et: âdet kanaman nasıl? Böyle muayyen günlerinde nasıl yaşıyorsun?</span></p>

    <p class="alinti" xml:lang="tr"><span class="dar-paragraf-duz">Son soru; görüyorsun pek önemli sorular sormuyorum... Kanının aktığı bir yara, kaza ya da başka bir şey, hatırlıyor musun? Rengi nasıldı? Kanı gördüğünde neler hissettin? Acının yanı sıra başka ne tür duygular yaşadın; şaşkınlık mı, heyecan mı? Bu akan kan sende belli belirsiz bir zevk, bir şehvet duygusu uyandırdı mı?</span></p>

    <p class="alinti" xml:lang="tr"><span class="dar-paragraf-duz">Bu kadarı yeterli: cevaplarını etkilemek istemiyorum. Bana çabuk yaz, Élisabeth. Sırlarını anlatman anlaşmamızı perçinleyecek, tıpkı kan kardeşi olmak için bileklerini kesen çocuklar gibi.</span></p>

    <p class="alinti" xml:lang="tr"><span class="dar-paragraf-duz">Son ve en önemli nokta: yollayacağın mektuba bir vesikalık fotoğrafını koy. Sadece, yüzünü görmek istiyorum. Ve seni düşündüğümde onu gözlerimin önünde canlandırmak.</span></p>

    <p class="alinti" xml:lang="tr"><span class="dar-paragraf-duz">Ve teknik bir ayrıntı: artık mektuplarını hapishaneye yollama. DHL’le avukatımın adresine gönder. Aramızda daha sıkı bir bağ kurmak istiyorsak, mektuplaşmalarımızın daha hızlı olması gerekiyor.</span></p>

    <p class="alinti" xml:lang="tr"><span class="dar-paragraf-duz">Seni okumak ve görmek için sabırsızlanıyorum.</span></p>

    <p class="duz-sagdan-blok-altta-bosluk" xml:lang="tr"><span class="dar-paragraf-duz">Jacques</span></p>

    <p class="duz" xml:lang="tr"><span class="duz">Marc buz kesmişti, ama yanıyordu da.</span></p>

    <p class="duz" xml:lang="tr"><span class="duz">Leş yiyici ininden çıkıyordu.</span></p>

    <p class="duz" xml:lang="tr"><span class="duz">Sapık ve şiddet yanlısı karakterini göstermeye başlıyordu. Kan takıntısını da. Bu kadarı bile haber olmaya yeterliydi. Ama bu durum aynı zamanda da epey kaygı vericiydi: Reverdi, Élisabeth’e bir av gibi yaklaşıyordu. Onun kokusunu duymak istiyordu. Kanının kokusunu almak. Neden? Bıçak darbeleriyle parçalanışını daha iyi hayal edebilmek için mi?</span></p>

    <p class="duz" xml:lang="tr"><span class="duz">Marc, ellerini ileri doğru uzattı, her zamanki gibi yine eldivenliydi: zangır zangır titriyorlardı. Coşkudan ve korkudan. Açmış olduğu tektonik fayı saatlerce düşünmektense, ayağa kalktı.</span></p>

    <p class="duz" xml:lang="tr"><span class="duz">Yapacağı tek şey vardı.</span></p>

    <p class="duz" xml:lang="tr"><span class="duz">Gerekli cevapları bulmak için harekete geçmek.</span></p>
  </div>
</body>
</html>