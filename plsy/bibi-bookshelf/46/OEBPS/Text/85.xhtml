<html xmlns="http://www.w3.org/1999/xhtml">
<head>
  <title>85.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x85">
    <h1 class="bolum-ismi" id="toc-anchor" xml:lang="tr"><span class="bolum-ismi">85</span></h1>

    <p class="duz" xml:lang="tr"><span class="duz">Sesi zorlukla çıkmıştı:</span></p>

    <p class="duz" xml:lang="tr"><span class="duz">– Bambular, neden? Niçin yapraklar sana öldürme dürtüsü veriyor?</span></p>

    <p class="duz" xml:lang="tr"><span class="duz">Reverdi hareketsiz kaldı ve gülümsedi:</span></p>

    <p class="duz" xml:lang="tr"><span class="duz">– Elbiseler yüzünden.</span></p>

    <p class="duz" xml:lang="tr"><span class="duz">– Elbiseler mi?</span></p>

    <p class="duz" xml:lang="tr"><span class="duz">Parmaklarını, yukarıdan aşağıya, hafifçe yüzünde gezdirdi.</span></p>

    <p class="duz" xml:lang="tr"><span class="duz">– Annemin Laura Ashley elbiseleri. Dolabın içindeyken, korkudan büzüşmüşken, zorlukla nefes alırken, onlar askılarında duruyor ve yüzümü okşuyorlardı. Bu sürtünme bana daima acı verdi. Bambu yaprakları da yüzümü her okşayışında, kendimi yeniden dolabın içinde buluyorum. Elbiselerin yüzümü okşadığını hissediyorum. Annemi ve onun zevkten inleyişini hatırlıyorum. Ve siyah kana susuyorum.</span></p>

    <p class="duz" xml:lang="tr"><span class="duz">Reverdi detandörü dişlerinin arasına aldı. Sonra Asya usulü, dizlerini yere koyup topuklarının üstüne oturdu ve gözlerini Marc’ın gözlerine dikti.</span></p>

    <p class="duz" xml:lang="tr"><span class="duz">Sona yaklaşıyorlardı.</span></p>

    <p class="duz" xml:lang="tr"><span class="duz">Hatica belki de çoktan ölmüştü. Ve onun da en fazla birkaç saniyesi kalmıştı. Reverdi’nin solunum cihazının sesini duyuyordu, acı çektikçe karbondioksitle zehirlenmekte olduğunu biliyordu.</span></p>

    <p class="duz" xml:lang="tr"><span class="duz">Reverdi, her ikisinin de soluk alışlarını dikkatle takip ediyordu. Artık oksijen sayacına ihtiyacı yoktu. Marc’ın yüzüne bakmak yeterliydi. Yüz hatları donuklaştığında, katil de maskesini çıkaracak, nefesini tutacak ve siyah kanı akıtmak için gaz lambasının alevini bal sürülmüş yaralara yaklaştıracaktı.</span></p>

    <p class="duz" xml:lang="tr"><span class="duz">Kan.</span></p>

    <p class="duz" xml:lang="tr"><span class="duz">Son çare olarak Marc’ın aklına bir fikir geldi.</span></p>

    <p class="duz" xml:lang="tr"><span class="duz">Yapacak hiçbir şey yoktu, Reverdi’nin ritüelini berbat etmek dışında.</span></p>

    <p class="duz" xml:lang="tr"><span class="duz">Kurban törenini baltalayacaktı.</span></p>

    <p class="duz" xml:lang="tr"><span class="duz">Umutsuzca bir gayretle ciğerlerini şişirdi, adalelerini kastı. Ama bu gayret pek bir işe yaramadı. İkinci kez denedi, tamamen gevşedi, sonra ciğerlerini, patlatırcasına karbondioksitle doldurdu. Yine bir sonuç alamadı; sadece bilincinde, karbondioksitin etkisiyle bir kara delik oluştu.</span></p>

    <p class="duz" xml:lang="tr"><span class="duz">Hemen yeniden başladı, göğsünü şişirdi, adalelerini kastı. Artık nefes alamıyordu, ölüyordu; ama ölmeden önce, odanın içi tamamen oksijensiz kalmadan önce yaralarını kanatmalıydı. Morarmaya başlamadan elini çabuk tutmalıydı.</span></p>

    <p class="duz" xml:lang="tr"><span class="duz">Çabası sonuç verdi; cildindeki aşırı gerilme, balla yapıştırılmış yaraları açtı. Yaraların kenarları yumuşayıp, kan teninin üzerinde belirene kadar bir kez daha ciğerlerini şişirdi, vücudunu kastı.</span></p>

    <p class="duz" xml:lang="tr"><span class="duz">Reverdi detandörü ağzından çıkardı ve hava sayacına bir göz attı. Oksijen yetersizliğinden sesi bozulmuştu.</span></p>

    <p class="duz" xml:lang="tr"><span class="duz">– Hayır! Şimdi değil!</span></p>

    <p class="duz" xml:lang="tr"><span class="duz">Marc cimnastiğine devam ediyordu: kasılıyor, gevşiyor, kasılıyor, gevşiyordu... Yaraları iyice açılmıştı, ılık kanın teninin üzerinde aktığını hissediyordu. Gözlerini zorlukla aşağıya çevirdi. Kanı koyulaşmıştı, ama hâlâ kırmızıydı. Tören bozulmuştu.</span></p>

    <p class="duz" xml:lang="tr"><span class="duz">– Şimdi değil!</span></p>

    <p class="duz" xml:lang="tr"><span class="duz">Reverdi, elinde bıçakla onun üzerine çullandı. Marc gülümsedi. Ne yapabilirdi? Onu öldürecek miydi? Sandalye devrildi. İki adam yere yuvarlandı. Katilin suratı kana bulanmıştı. Marc’ın yaraların üstüne düşmüştü. Reverdi’nin ağırlığı altında ezilen Marc’ın vücudunun her yerinden kan fışkırıyordu. Reverdi’nin sesi titriyordu:</span></p>

    <p class="duz" xml:lang="tr"><span class="duz">– Şimdi değil... şimdi değil...</span></p>

    <p class="duz" xml:lang="tr"><span class="duz">Elleriyle yaraları kapatmaya çalışıyordu. Ama kan parmaklarının arasından inatla akmaya devam ediyordu.</span></p>

    <p class="duz" xml:lang="tr"><span class="duz">Marc gözlerini kapattı. Sıcak dalgalar köprücükkemiklerini, kaburgalarını, uyluklarını yalayıp geçiyordu. Bal ve metal karışımı bir kokuya bulanmış vücudu bitkindi. Altında ılık bir yatak vardı ve ona ıslak, yapış yapış bir mezar sunuyordu. Hem zemine hem de kendi içine gömüldüğünü, uçtuğunu, özgürleştiğini, bütün kaygılarından kurtulduğunu hissediyordu.</span></p>

    <p class="duz" xml:lang="tr"><span class="duz">Gözlerini yeniden açtı. Reverdi, hâlâ Marc’ın gövdesinin üstündeydi ve ulur gibi bağırıyordu. Ama Marc artık onun sesini duymuyordu. Ağırlığını da hissetmiyordu. Sanki katil artık ona veda ediyor, odadaki devasa petekler de dans ederek onu uğurluyorlardı.</span></p>

    <p class="duz" xml:lang="tr"><span class="duz">Son çırpınmaları sırasında, kürenin içinde boğuk bir gürültü duydu.</span></p>

    <p class="duz" xml:lang="tr"><span class="duz">Başını çevirdi.</span></p>

    <p class="duz" xml:lang="tr"><span class="duz">Ve beyaz siluetler gözünü kamaştırdı.</span></p>

    <p class="duz" xml:lang="tr"><span class="duz">İçeri bazı adamlar giriyordu. Bembeyaz tulumlar giymiş, beyaz eldivenler takmış gaz maskeli adamlar. Otomatik tüfekler taşıyan Alpli avcılara benziyorlardı.</span></p>

    <p class="duz" xml:lang="tr"><span class="duz">Marc artık çok geç olduğunu biliyordu.</span></p>

    <p class="duz" xml:lang="tr"><span class="duz">Ölüm yolculuğu başlamıştı.</span></p>

    <p class="duz" xml:lang="tr"><span class="duz">Ama, üzerine çöreklenmiş Reverdi’nin maskeli adamlar tarafından kollarından yakalandığını gördü. Kandan yapış yapış olmuş bedenine onun sımsıkı sarıldığını hissetti. Dudaklarının aralandığını, sessiz yakarışlarda bulunduğunu gördü. Bunun oğlundan koparılan bir babanın yürek paralayıcı çığlıkları olduğunu düşündü.</span></p>

    <p class="duz" xml:lang="tr"><span class="duz">Beraberinde götürdüğü son görüntü buydu.</span></p>
  </div>
</body>
</html>