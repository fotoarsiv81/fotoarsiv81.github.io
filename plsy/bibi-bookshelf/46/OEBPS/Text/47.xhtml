<html xmlns="http://www.w3.org/1999/xhtml">
<head>
  <title>47.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x47">
    <h1 class="bolum-ismi" id="toc-anchor" xml:lang="tr"><span class="bolum-ismi">47</span></h1>

    <p class="duz" xml:lang="tr"><span class="duz">Marc sabah dokuzda uyandı. Küfretti: Siem Reap uçağını kaçırmıştı. Akşam uçağını beklerken Phnom Penh’te bir gün daha geçirmek zorundaydı. Neyle oyalanacak, nasıl vakit geçirecekti? Gece, Reverdi’nin verdiği emri düşünmüştü: “Freski ara.” Oyun alanı gitgide ilginçleşiyordu. Ve nerede araması gerektiği konusunda en ufak bir kuşkusu yoktu: binlerce alçakkabartmanın ve süslemenin bulunduğu Angkor Tapınağı. Orada olmalıydı.</span></p>

    <p class="duz" xml:lang="tr"><span class="duz">Basit bir kahvaltıdan sonra, başkentte geçireceği bu birkaç saatten yararlanmaya ve bunun için de eski yöntemlere başvurmaya karar verdi. Araştırmasında yol alabilmek için bir Fransız gazetecisinin kullanacağı yöntemlere. Birkaç telefonun ardından, bir “mobilet-taksi”ye bindi ve şehrin tek Fransızca gazetesine,</span> <span class="italik">Cambodge Soir</span><span class="duz">’a gitti.</span></p>

    <p class="duz" xml:lang="tr"><span class="duz">Gazete, şehir merkezinde, işlek bir caddedeydi. Gri renkli, cephesinde yer yer rutubet lekeleri göze çarpan, Paris sokaklarının eski tabelaları gibi mavi-beyaz iri harflerle yazılmış tabelası olan bir binaydı.</span></p>

    <p class="duz" xml:lang="tr"><span class="duz">Yazı işleri müdürünü görmek istediğini söyledikten ve kartvizitini verdikten sonra holde bir aşağı bir yukarı yürümeye başladı: duvarları çıplak, loş bir salondu, bir köşeye bırakılmış mobiletlerden çevreye benzin kokusu yayılıyordu. Dip tarafta, merdiven altından bile karanlık olan bir başka salona geçiliyordu, salonun tek penceresinin önüne de gazete paketleri istiflenmişti. Marc, bu çıfıt çarşısı karşısında bunaldı ve yürümeye başladı.</span></p>

    <p class="duz" xml:lang="tr"><span class="duz">Bir arşiv odasıyla karşılaştı.</span></p>

    <p class="duz" xml:lang="tr"><span class="duz">Meslek hayatı boyunca birçok arşiv görmüştü, ama burası düzensizlik ve bakımsızlık rekorlarını kırıyordu. Duvarlara, üzerinde tomar tomar kirli kâğıtların durduğu raflar monte edilmişti. Gazeteler o kadar eskimiş, o kadar yıpranmıştı ki, daha çok kurumuş sarmaşıkları andıran basılı hatıralardı. Odanın tam ortasında bir yığın kırılmış bilgisayar, paramparça olmuş ve ters çevrilmiş koltuklar ile makine yağıyla lekelenmiş kitaplar duruyordu.</span></p>

    <p class="duz" xml:lang="tr"><span class="duz">Tuhaf bir şekilde, bu içler acısı yer ona, Sicilya’dayken birçok kez gidip geldiği, ancak çok daha temiz olan bir başka arşivi hatırlattı. Sophie’nin ölümünden sonra, cesedin fotoğraflarını görmek için oraya dönmüştü; cesedi bulan oydu, ama hiçbir şey hatırlamıyordu. Aklında sadece birkaç görüntü kalmıştı: yanmış bir ağız, yarılmış bir karın ve yerdeki iç organlar. Ancak onları bir fotoğraf kartının netliğiyle yeniden gözünde canlandırabiliyordu. Fotoğraflarda gördüklerinin dışında bizzat şahit olduğu bu olay hakkında tek bir şey bile hatırlamıyordu.</span></p>

    <p class="duz" xml:lang="tr"><span class="duz">– Reverdi için mi buradasınız?</span></p>

    <p class="duz" xml:lang="tr"><span class="duz">Marc arkasına döndü. Kapının pervazında, ışığı arkadan aldığı için tam olarak ayırt edilemeyen bir karaltı duruyordu. Soru Marc’ı şaşırtmıştı: kestirmeden Papan olayına girmesi ona biraz tuhaf gelmişti.</span></p>

    <p class="duz" xml:lang="tr"><span class="duz">– İlk değilim, sanırım? diye sordu.</span></p>

    <p class="duz" xml:lang="tr"><span class="duz">– Ne de sonuncu, korkarım, diye cevap verdi adam yaklaşırken. Yakalanması bayağı merak uyandırdı.</span></p>

    <p class="duz" xml:lang="tr"><span class="duz">Kırılmış bilgisayarların üzerinden elini uzattı:</span></p>

    <p class="duz" xml:lang="tr"><span class="duz">– Rouvères. Yazı işleri müdürü.</span></p>

    <p class="duz" xml:lang="tr"><span class="duz">Eli, onları çevreleyen döküntülerle hemen hemen aynı kıvamdaydı. Marc’ın, böyle karikatür gibi adamların hâlâ var olabileceği aklına gelmezdi. Rouvères, geçen yüzyılın serüven romanlarında rastlanabilecek, tipik bir düşkün sömürgeci örneğiydi. Her şeyini yitirmiş bir plantasyon sahibi, bir tarihî eser kaçakçısı veya Çinhindi’nden gelmiş eski bir subay da olabilirdi...</span></p>

    <p class="duz" xml:lang="tr"><span class="duz">Aslında çok yaşlı değildi, ama alkolle geçen yıllar onu iki hatta üç kat daha yaşlı gösteriyordu. Ellili yaşlarda, kır saçları seyrelmiş bir adamdı; bu birkaç tel saçı da dağınıktı. Marc, adamın pantolonunun önünün açık olduğunu, gömleğinin düğmelerinin yanlış iliklendiğini fark etti. İhraç malı Fransız’ın güzel bir örneğiydi.</span></p>

    <p class="duz" xml:lang="tr"><span class="duz">Marc kendini tanıttı, sonra mümkün olduğunca açık bir şekilde konuya girdi:</span></p>

    <p class="duz" xml:lang="tr"><span class="duz">– Bu olay hakkında bana ne söyleyebilirsiniz?</span></p>

    <p class="duz" xml:lang="tr"><span class="duz">– Çok şey, dedi Rouvères bilmiş bilmiş gülümseyerek. Phnom Penh’teki en iyi dosya uzmanı oluşum kuşku götürmezse de ömrümü ziyaretçileri bilgilendirmekle maalesef geçiremem.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">Rouvères hoşnut bir ifadeyle devam etti:</span></p>

    <p class="duz" xml:lang="tr"><span class="duz">– Üç soruya cevap vereceğim. Sizin seçeceğiniz. Tıpkı masallardaki gibi, dedi hecelerin üstüne basa basa; kafasını ağır ağır salladı. Ben lambadaki “iyi cin” olacağım.</span></p>

    <p class="duz" xml:lang="tr"><span class="duz">İyi cinin gözlerinin altında torbalar vardı, Marc aniden, ne tür iksir içerdiklerini görmek için onları bir şırıngayla delme arzusu duydu. Ama bunu tahmin etmek hiç de zor değildi: viski veya konyak...</span></p>

    <p class="duz" xml:lang="tr"><span class="duz">En iyi, en etkili soruyu bulmaya iyice yoğunlaştı. Ama ilk sorusu tepkiseldi.</span></p>

    <p class="duz" xml:lang="tr"><span class="duz">– Bir fotoğrafını görmek istiyorum.</span></p>

    <p class="duz" xml:lang="tr"><span class="duz">– Bir fotoğrafını mı?</span></p>

    <p class="duz" xml:lang="tr"><span class="duz">– Linda Kreutz’ün. Henüz hayattayken.</span></p>

    <p class="duz" xml:lang="tr"><span class="duz">İsteği çok saçmaydı; kurbanın yüzünü daha önce görmüştü ve yeniden görmekle hiçbir şey elde edemeyecekti. Ama onu daha iyi tanımak istiyordu.</span></p>

    <p class="duz" xml:lang="tr"><span class="duz">– Sorun değil.</span></p>

    <p class="duz" xml:lang="tr"><span class="duz">Rouvères, çizmelerini giymiş suyun içinde dolaşan bir balıkçı gibi eski PC’lerin, kırık koltukların üzerinden atlayıp geçti. Çelik bir dolabın durduğu karşı duvara ulaşmayı başardı. Dolabı açtı ve kraft zarflarla dolu olan kat kat raflar ortaya çıktı.</span></p>

    <p class="duz" xml:lang="tr"><span class="duz">Üst üste yığılı kâğıt tomarlarını karıştırdı, sonra aralarından bir fotoğraf bulup çıkardı. Marc, ayakta durmuş hayranlıkla kızın resmine bakıyordu. Vincent’ın ona verdiği, yarısı silinmiş, baskı grenleri çok belirgin olan ilk fotoğrafı hatırlıyordu. Bu kez elinde, 21×29,7 cm ebadında, net ve renkli, gerçek bir fotoğraf vardı.</span></p>

    <p class="duz" xml:lang="tr"><span class="duz">Linda Kreutz, pembe giysiler içindeki genç bir keşişin yanında duruyordu. Yüzlerindeki aynı gülümseme onları birbirlerine bağlıyordu, tıpkı iki çiçeği birbirine bağlayan ipek bir şerit gibi. Kızın üzerinde bol paçalı dizkapağının hemen altında son bulan bir pantolon ile vücuduna iyice yapışmış V yakalı beyaz bir bluz vardı, ayaklarına deri sandaletler giymişti. Genç bir hippiyi andırıyordu.</span></p>

    <p class="duz" xml:lang="tr"><span class="duz">Ama yüzü, insanda tam bir şefkat duygusu uyandırıyordu. Süt gibi beyaz, solgun, çilli bir yüz. Tüy gibi hafif duran kızıl saçları suratını daha da solgun gösteriyor ve onu, bir yere gizlenmiş, hem ürkek hem de afacan küçük bir hayvan yavrusuna benzetiyordu. Yüzünde mutlu ve ışıl ışıl bir ifade de vardı. Marc, Hamburg’daki evinin kapısını yirmi iki yaşında vurup çıkan bu genç kızın hayallerini düşünmekten kendini alamadı. Şüphesiz büyük bir aşk uğruna maceranın ve mistisizmin peşine düşerek Asya’ya doğru yola çıkmıştı...</span></p>

    <p class="duz" xml:lang="tr"><span class="duz">Rouvères alkolden bozulmuş sesiyle konuşmayı sürdürdü:</span></p>

    <p class="duz" xml:lang="tr"><span class="duz">– Bu fotoğraf, Siem Reap’taki otel odasında, eşyalarının arasında bulundu.</span></p>

    <p class="duz" xml:lang="tr"><span class="duz">Birden Marc, kızın mutluluk saçan yüz ifadesinin objektife yönelik olduğunu fark etti. Yani fotoğrafı çeken kişiye. Bu fotoğrafın belki de bizzat Reverdi tarafından Angkor harabelerinde çekilmiş olduğunu düşünerek ürperdi.</span></p>

    <p class="duz" xml:lang="tr"><span class="duz">– İkinci sorunuzu bekliyorum, diye uyardı Rouvères.</span></p>

    <p class="duz" xml:lang="tr"><span class="duz">Marc bu kez işe yarar bir soru sormak zorundaydı. Kendi bilmecesine dönmeyi düşündü: Sonsuzluğun İşaretleri’ne. Ama vazgeçti: bu iki sözcük onun avantajı, onun kişisel kozuydu, onları deşifre edemezdi. Hem de hiç tanımadığı birine.</span></p>

    <p class="duz" xml:lang="tr"><span class="duz">Reverdi’nin son emrini hatırladı. “Freski ara.” Bu terim belki de gerçek bir süslemeyi, tabloyu veya heykeli değil, yaraların oluşturduğu deseni işaret ediyordu. Katil ona, “işaretler”in bu kez ne anlama geldiğini anlaması için Linda Kreutz’ün yaralarıyla ilgilenmesini fısıldıyordu... Bu varsayımını iyice olgunlaştırmadan önce öğrenmeliydi:</span></p>

    <p class="duz" xml:lang="tr"><span class="duz">– Bana yaralardan bahsedin.</span></p>

    <p class="duz" xml:lang="tr"><span class="duz">– Sorunuzu daha açık sorun lütfen.</span></p>

    <p class="duz" xml:lang="tr"><span class="duz">– Linda Kreutz’ün yaraları. Simetrik miydi? Cesedin üzerinde bir tür... bir tür desen göze çarpıyor muydu?</span></p>

    <p class="duz" xml:lang="tr"><span class="duz">Rouvères bir süre düşünür gibi yaptı, hâlâ kırık bilgisayarların, parçalanmış koltukların ortasında duruyordu.</span></p>

    <p class="duz" xml:lang="tr"><span class="duz">– Ceset günlerce nehirde kalmıştı, dedi sonunda. Bulunduğunda çok berbat bir durumdaydı.</span></p>

    <p class="duz" xml:lang="tr"><span class="duz">– Su yaraları silmiş olamaz.</span></p>

    <p class="duz" xml:lang="tr"><span class="duz">– Su mu, hayır. Ama yılanbalıkları, evet.</span></p>

    <p class="duz" xml:lang="tr"><span class="duz">– Yılanbalıkları mı?</span></p>

    <p class="duz" xml:lang="tr"><span class="duz">– Linda’nın vücudu, tatlı sularda yaşayan yılanbalıklarıyla doluymuş. Ağızdan, cinsel organından, hatta yaralardan girerek midesine, bağırsaklarına kadar inmişler. Mademki bütün ayrıntıları öğrenmek istiyorsunuz, cesedin içi tamamen boşalmıştı. Son soru?</span></p>

    <p class="duz" xml:lang="tr"><span class="duz">İşte yeni bir çıkmaz daha. Bu ayyaş heriften bilgi sızdırmanın imkânı olmadığını görüyordu. Rouvères, Marc’ın sıkıntısını hissetmişti sanki. Kâğıt tomarlarını karıştırdı ve</span> <span class="italik">Cambodge Soir</span><span class="duz">’ın eski sayılarından birkaçını çıkardı.</span></p>

    <p class="duz" xml:lang="tr"><span class="duz">– Alın, dedi gazeteleri ona doğru uzatırken. Konu hakkında yazılmış birkaç makale. Cesedin bulunması. Reverdi’nin tutuklanması. Soruşturmanın çeşitli safhaları. Her şey yazılı. Son şansınızı kullanmadan önce hepsini okuyun. Neden yarın yeniden gelmiyorsunuz?</span></p>

    <p class="duz" xml:lang="tr"><span class="duz">Marc’ın zamanı yoktu. Gazeteleri aldı ve onlara büyük bir dikkatle baktı, sanki şöyle bir göz atınca yazıların içeriğini anlayabilecekmiş gibi. Aklına bir fikir geldi:</span></p>

    <p class="duz" xml:lang="tr"><span class="duz">– Bana bir cevap veriniz, dedi.</span></p>

    <p class="duz" xml:lang="tr"><span class="duz">– Ne söylememi istiyorsunuz?</span></p>

    <p class="duz" xml:lang="tr"><span class="duz">– Siz karar verin. Gerçekten yol almamı sağlayacak bir cevap olsun.</span></p>

    <p class="duz" xml:lang="tr"><span class="duz">Rouvères gevrek gevrek güldü. Gözlerinin altındaki torbalar hafifçe kırıştı:</span></p>

    <p class="duz" xml:lang="tr"><span class="duz">– Hile yapıyorsunuz, dostum.</span></p>

    <p class="duz" xml:lang="tr"><span class="duz">– Size soru sormuşum gibi cevap verin.</span></p>

    <p class="duz" xml:lang="tr"><span class="duz">Yazı işleri müdürü, teklifi daha iyi değerlendirmek ister gibi hafifçe geriye yaylandı. Uzun bir sessizlikten sonra, mırıldandı:</span></p>

    <p class="duz" xml:lang="tr"><span class="duz">– Bu olaydaki gerçek sır, Reverdi’nin neden serbest bırakıldığı. Dosyadaki bütün kanıtlar onun suçlu olduğunu gösteriyordu. Öyleyse neden takipsizlik kararı alındı?</span></p>

    <p class="duz" xml:lang="tr"><span class="duz">Marc mahkemenin bu kararı aldığını bilmiyordu. Alman avukatın yaptığı açıklamaları hatırlıyordu. Yargıçların yetersizliği. Davanın baştan savma görülmesi. Siyasî durum. Sormadan edemedi:</span></p>

    <p class="duz" xml:lang="tr"><span class="duz">– Kamboçya’nın içinde bulunduğu koşullar nedeniyle, değil mi?</span></p>

    <p class="duz" xml:lang="tr"><span class="duz">– Evet. Ama sadece o değil. Reverdi bir tanığın ifadesiyle masum olduğunu ispatladı.</span></p>

    <p class="duz" xml:lang="tr"><span class="duz">– Suçun işlendiği anda başka bir yerde olduğunu kanıtladığını mı söylemek istiyorsunuz?</span></p>

    <p class="duz" xml:lang="tr"><span class="duz">– Hayır, manevî bir himaye. Önemli biri gelip davada onu savundu.</span></p>

    <p class="duz" xml:lang="tr"><span class="duz">Marc bundan söz edildiğini duymamıştı:</span></p>

    <p class="duz" xml:lang="tr"><span class="duz">– Kim?</span></p>

    <p class="duz" xml:lang="tr"><span class="duz">– Bir prenses. Kraliyet ailesinin bir üyesi.</span></p>

    <p class="duz" xml:lang="tr"><span class="duz">– Prenses Vanasi mi?</span></p>

    <p class="duz" xml:lang="tr"><span class="duz">İsim dudaklarının arasından dökülüvermişti. Karşılaştığı prensesler içinde en fazla o Marc’ı etkilemişti. Yaşayan bir efsaneydi. Rouvères manalı manalı gülümsedi. Marc açıklama yapmak zorunda hissetti kendini:</span></p>

    <p class="duz" xml:lang="tr"><span class="duz">– Kraliyet ailesiyle ilgili bir röportaj yapmıştım, birkaç yıl önce.</span></p>

    <p class="duz" xml:lang="tr"><span class="duz">Rouvères, kafasını salladı, birkaç tel saçı havada uçuştu:</span></p>

    <p class="duz-son-paragraf-2" xml:lang="tr"><span class="duz">– Rehabilitasyon için çıktığı bir gezi sırasında, Angkor sit alanında Reverdi’yle tanışmış. Mahkemeye gelip tanıklık yaptı. Onun sadık, özverili, kültürlü, yüce gönüllü bir insan olduğunu söyledi. Prensesin çizdiği bu portre mahkeme heyetinin tavrını değiştirdi. Bu kraliyet ailesinin affı demekti. Gidip onu görün. Bu hiç beklenmedik bir tavırdı...</span></p>
  </div>
</body>
</html>