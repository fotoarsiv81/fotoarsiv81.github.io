<html xmlns="http://www.w3.org/1999/xhtml">
<head>
  <title>61.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x61">
    <h1 class="bolum-ismi" id="toc-anchor" xml:lang="tr"><span class="bolum-ismi">61</span></h1>

    <p class="duz" xml:lang="tr"><span class="duz">Marc saat on dörtte uyandı.</span></p>

    <p class="duz" xml:lang="tr"><span class="duz">Odayı bir ışık seli doldurmuştu. Yatak çarşafları sırılsıklamdı. Geceki rüyalarının hiçbirini hatırlamıyordu, buna çok sevindi. Elinde hâlâ Hatica’nın buruşuk fotoğrafını tutuyordu. Fotoğrafı elinden kutsal bir nesneymiş gibi bıraktı ve yatağın tam karşısındaki iskemlenin üzerinde duran bilgisayarı gördü.</span></p>

    <p class="duz" xml:lang="tr"><span class="duz">Onun can simidi, sınır taşı, ayar noktasıydı.</span></p>

    <p class="duz" xml:lang="tr"><span class="duz">Kolunu uzattı ve makineyi aldı.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Kimden: kn@wanadoo.com</span></p>

    <p class="alinti" xml:lang="tr"><span class="dar-paragraf-duz">Kime: lisbeth@voila.fr</span></p>

    <p class="alinti" xml:lang="tr"><span class="dar-paragraf-duz">Tarih: 3 haziran, 8:10</span></p>

    <p class="alinti-son-paragraf" xml:lang="tr"><span class="dar-paragraf-duz">Konu: RANONG</span></p>

    <p class="alinti-ilk-paragraf" xml:lang="tr"><span class="dar-paragraf-duz">Aşkım,</span></p>

    <p class="alinti" xml:lang="tr"><span class="dar-paragraf-duz">Arınma Odası’na girdin ve bilmeden, “O”nun da kalbine girdin. Yüce Zanaatçı’nın çarpan kalbine. Bir kez daha ipucunu anladın. Bir kez daha Onun Eseri’yle yüzleştin.</span></p>

    <p class="alinti" xml:lang="tr"><span class="dar-paragraf-duz">Lise, senin kelimelerini, kıssadan hisselerini, vardığın sonuçları seviyorum. Olayları kavrama biçimini, Sözle Anlatılamaz’ı tasvir etme biçimini seviyorum. Onun Dümen Suyu’nda berrak bir su gibi akmanı seviyorum.</span></p>

    <p class="alinti" xml:lang="tr"><span class="dar-paragraf-duz">Şimdi geriye keşfetmen gereken tek sır kaldı. Diğer ipuçları, diğer etaplar o hedefe ulaşman için sadece birer basamak.</span></p>

    <p class="alinti" xml:lang="tr"><span class="dar-paragraf-duz">Gerçeğin Rengi.</span></p>

    <p class="alinti" xml:lang="tr"><span class="dar-paragraf-duz">Tıpkı Eser’in amacı gibi; birkaç saniye boyunca, aynı zamanda Yalanın Rengi de olan Gerçeğin Rengi’ni görmek.</span></p>

    <p class="alinti" xml:lang="tr"><span class="dar-paragraf-duz">Eğer benim talimatlarımı dikkatle izlersen, onu hayal etmek yerine bizzat gözlerinle görebilirsin.</span></p>

    <p class="alinti" xml:lang="tr"><span class="dar-paragraf-duz">Artık aramızdaki bilgi alışverişinde değişiklik yapmak zorundayız. Sana ancak ileride açıklayabileceğim nedenlerden dolayı, buraya, Kanara’ya büyük bir karışıklık hâkim. Birkaç gün boyunca korkarım ne sana yazabileceğim ne de senin yazılarını okuyabileceğim.</span></p>

    <p class="alinti" xml:lang="tr"><span class="dar-paragraf-duz">Bu yüzden bu mesaja birkaç “ek dosya” iliştiriyorum, bunlara kronolojik sıralarına göre bakmalısın. Dikkat: her mesajı, ancak bir önceki talimatları yerine getirdikten sonra okumalısın. Bu temel koşul. Zaten, ancak bu kurala uyduğun takdirde anlamlarını anlayacaksın.</span></p>

    <p class="alinti" xml:lang="tr"><span class="dar-paragraf-duz">Araştırma sonuna yaklaşıyor, aşkım. Son Bilgi’ye ulaştığında, ben de, bir anlamda özgür olacağım. Senin karşında çırılçıplak kalacağım. Ve sen ise ışıkla giyineceksin.</span></p>

    <p class="alinti" xml:lang="tr"><span class="dar-paragraf-duz">Böylece biz bir araya geleceğiz.</span></p>

    <p class="alinti" xml:lang="tr"><span class="dar-paragraf-duz">Seni seviyorum.</span></p>

    <p class="duz-sagdan-blok-altta-bosluk" xml:lang="tr"><span class="dar-paragraf-duz">Jacques</span></p>

    <p class="duz" xml:lang="tr"><span class="duz">Marc, bu ilanı aşkların üstünde durmak istemiyordu.</span></p>

    <p class="duz" xml:lang="tr"><span class="duz">Élisabeth’e bir araya gelme vaadinde bulunurken kastettiği neydi? Oyuna dahil olan yeni terimleri artık düşünmek istemiyordu: “Gerçeğin Rengi”, “Yalanın Rengi”. Her zamanki ezoterik soslar olmalıydı.</span></p>

    <p class="duz" xml:lang="tr"><span class="duz">Sadece verilen talimatlara uymalıydı. Word dokümanı olarak yollanmış ilk ek dosyayı açtı.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Phuket’in neresinde olursan ol, adanın merkezine dön ve bir 402 kirala. Havalimanına doğru yola çık. Yol üzerinde Bangkok Phuket Hastanesi’ni göreceksin.</span></p>

    <p class="alinti" xml:lang="tr"><span class="dar-paragraf-duz">Acil serviste, fahişeler ve uyuşturucu bağımlıları için açılmış bir büro var. Bu servis karşılıksız sağlık hizmetinin yanı sıra, prezervatif ve hipodermik şırıngalar gibi koruyucu malzemeler de veriyor.</span></p>

    <p class="alinti-son-paragraf" xml:lang="tr"><span class="dar-paragraf-duz">Oraya git ve ambalajı açılmamış bir şırınga al. Ancak şırıngayı aldığında ikinci ek dosyayı açacaksın.</span></p>

    <p class="duz" xml:lang="tr"><span class="duz">Damarlarındaki kanın donduğunu hissetti. Şırınga deyince akla iğne yapmak veya kan almak geliyordu. Kime? Kimden? Bunun binlerce cevabı yoktu: Jacques Reverdi, onu şimdi de kurbanlarından birine yönlendiriyordu. Kan bir cesetten alınacak olmalıydı.</span></p>

    <p class="duz" xml:lang="tr"><span class="duz">Aslında bu son onu şaşırtmamıştı. Böyle bir son hep içine doğmuştu. Tören, katilin kutsal mekânlarından birinde sona ermeliydi. Reverdi birçok kez öldürmüştü. Peki cesetler neredeydi? Onları nasıl saklıyordu? Cevap, bilgisayarının belleğindeki “ek dosyalar”da gizliydi. Bir an için onları –yedi taneydi– hemen açmak istedi, ama vazgeçti. Kurallara uymalıydı. Üstadın stratejisine.</span></p>

    <p class="duz" xml:lang="tr"><span class="duz">Hastaneye saat on dörtte vardı. Midesi boştu, başı ağrıyordu. Şırıngayı alırken hiç sorun çıkmadı. Ne bir soru, ne de doldurulacak bir form. Servisteki hastaların hali berbattı. Ve Marc’ın da onlardan pek farkı yoktu. Bir doktor onu stetoskopla dinlemek istedi. Kabul etmedi ama “</span><span class="italik">Something for headache</span><span class="duz">” diye sordu. Migren ağrısından kafası çatlayacak gibiydi.</span></p>

    <p class="duz" xml:lang="tr"><span class="duz">Marc aspirinini içti ve gerekli olabilir diye kutuyu cebine attı. Hastanenin otoparkında, ikinci dosyayı okudu.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Yeniden kıtaya doğru yola çık, Takua Pa yönüne. Bu kez yolu takip et. Birmanya sınırı yakınlarındaki Ranong’a doğru. Önünde kat edilmesi gereken dört yüz kilometre var. Yani on saat araba kullanacaksın.</span></p>

    <p class="alinti" xml:lang="tr"><span class="dar-paragraf-duz">Uyumak için yolda durma, çünkü Ranong yakınlarına gün ışığında varmalısın. Yol kenarındaki işareti görebilmen için. Daireyi ara, tatlım. Topraktaki gözü. Onu bulduğunda, bir sonraki dosyayı açacaksın.</span></p>

    <p class="alinti-son-paragraf" xml:lang="tr"><span class="dar-paragraf-duz">Sabırlı ol: bana yaklaşmayı sürdür...</span></p>

    <p class="duz" xml:lang="tr"><span class="duz">Kuzeye yöneldi.</span></p>

    <p class="duz" xml:lang="tr"><span class="duz">Sanrılı ve titrek, yolcu koltuğunda duran plastik ambalajındaki şırıngayla yolculuk yapıyordu.</span></p>

    <p class="duz" xml:lang="tr"><span class="duz">Akşam olduğunda, daha Takua Pa’ya ulaşmamıştı bile. Bir tepenin eteklerine, denizin tam karşısına yerleştirilmiş bungalovlardan oluşan bir “motel”de durdu. Bilgisayarını bile açmadan saat yirmide uyudu.</span></p>

    <p class="duz" xml:lang="tr"><span class="duz">Ertesi sabah, saat beşte yine direksiyonun başındaydı.</span></p>

    <p class="duz" xml:lang="tr"><span class="duz">Hava henüz aydınlanmamıştı, yol kapkara bir cangılın içinde uzanıyordu. Sonra yavaş yavaş bitki örtüsü gri bir renk aldı, ardından, güneş ufukta yükseldikçe bitkiler maviye dönüştü. Sarmaşıklara, ağaçlara, yapraklara bakılırsa burası bir iğneyapraklılar ormanıydı. Yapraklardan, yeşil dallardan yoğun bir pus tabakası yükseliyordu; tabiat uyanıyordu. Sonunda mavi gölgeden kurtuldu, tazeliğe, verimliliğe, bolluğa kavuştu. Yani yeşile. Yapraklardan ve yüksek ağaçlardan oluşan bir havaî fişek gösterisine...</span></p>

    <p class="duz" xml:lang="tr"><span class="duz">Marc gözünü asfalttan ayırmıyor, bir yandan da gösterge panelindeki saate bakıyordu. Saat onda Takua Pa’yı geçti. On ikide de Khuraburi’yi. Ranong tabelaları oldukça sıklaşmıştı. Ayağını hiç gazdan çekmezse saat on altıdan önce Birmanya sınırına ulaşabilirdi.</span></p>

    <p class="duz" xml:lang="tr"><span class="duz">Ranong’a elli kilometre kala arabalar seyrekleşti. Ne bir otobüs ne de bir turist vardı. Bölge ilkel görkemine kavuşmuştu. O anda, güneşin altında iyice kızaran orman birden parlayacakmış hissi yarattı Marc’ta. Ağaçların, bitkilerin özsuları, reçineleri güzel kokular, esanslar, yanıcı gazlar açığa çıkararak buharlaşıyordu... Marc arabanın içinde tir tir titriyordu, klimayı sonuna kadar açmıştı. Gözkapaklarındaki teri sildiğinde bir an için donmuş bir maddeye dokunmuş gibi bir hisse kapıldı. “Daireyi ara” diye kendi kendine tekrarlıyordu. “Topraktaki gözü.” Sürekli olarak yolun aşağısında uzanan vadiyi gözlüyordu. Ne bulması gerekiyordu? Bir levha mı? Bir yapı mı? Yoksa bir yol mu?</span></p>

    <p class="duz" xml:lang="tr"><span class="duz">Ranong’a yirmi kilometre kala, bir yamaçta ağız kısmı fırın gibi açık bir kanalizasyon gördü. Yavaşladı. Beton silindir, açık bir karından fışkırmış, içi oyuk bir organa benziyordu. Marc, kanalizasyonun boyutları konusunda yanıldığını düşündü. Cisim tahmininden çok daha uzaktaydı; bir uçurumun dibinde. Burası terk edilmiş bir şantiyeydi herhalde.</span></p>

    <p class="duz" xml:lang="tr"><span class="duz">İlki yuvarlak ve büyük olanı dirseklerin, çamura gömülmüş metal ayakların üzerinde duruyordu. Birden, duvarlarının gölgesinde bazı adamlar belirdi, karıncadan daha küçük gözüküyorlardı. Hepsinde alın lambası vardı, hâlâ yanıktı. Madenciler. Marc geldiğini anladı. Topraktaki göz: bir maden ocağı. Arabayı yolun kenarına çekti ve üçüncü dosyayı açtı.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Daireden sonra, soldaki ilk yola sapacaksın. Yaklaşık beş kilometre sonra bir iskele göreceksin. Herhangi bir levha arama; burası bir liman değil. Sadece, Birmanya sınırını geçerek hayatlarını tehlikeye atan amber balıkçılarının kullandığı bir ponton.</span></p>

    <p class="alinti" xml:lang="tr"><span class="dar-paragraf-duz">Oraya varınca, bir denizci bul, ondan seni Koh Rawa-Ta’ya götürmesini iste. Aksanına rağmen, anlayacaktır: burası kıyının tam karşısındaki adalardan biri. Dikkatli ol: kıyıdaki mercan kayalıkları nedeniyle Koh Rawa-Ta’ya yanaşmak zordur.</span></p>

    <p class="alinti" xml:lang="tr"><span class="dar-paragraf-duz">Adayı gördüğünde, teknedeyken bir sonraki dosyayı aç. Son talimatları bulacaksın.</span></p>

    <p class="alinti" xml:lang="tr"><span class="dar-paragraf-duz">Bu satırları yazarken, aşkım, titriyorum, çünkü seni, onları okurken hayal ediyorum. Bu da, senin, gerçeğe sadece birkaç kilometre uzakta olduğunu gösteriyor.</span></p>

    <p class="alinti" xml:lang="tr"><span class="dar-paragraf-duz">Lise’im, sana elimi uzatıyorum. İnsanların üstünde. Söylentilerin ve yalanların üstünde.</span></p>

    <p class="alinti" xml:lang="tr"><span class="dar-paragraf-duz">Vasatlıkların ve sebeplerin üstünde, ben seni buldum.</span></p>

    <p class="alinti-son-paragraf" xml:lang="tr"><span class="dar-paragraf-duz">Şimdi beni bulma sırası sende.</span></p>

    <p class="duz" xml:lang="tr"><span class="duz">Marc yavaşça bilgisayarın kapağını kapattı. Tutkunun onda yarattığı coşkuyla, Reverdi’nin artık üçüncü kişi zamiri kullanmadığını fark etti. Maskeler düşmüştü. Önlemlerin, araya mesafe koymanın zamanı dolmuştu anlaşılan.</span></p>

    <p class="duz-son-paragraf-2" xml:lang="tr"><span class="duz">Kontak anahtarını çevirdi ve adaya doğru yola çıktı.</span></p>
  </div>
</body>
</html>