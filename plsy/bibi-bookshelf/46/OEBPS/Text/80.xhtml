<html xmlns="http://www.w3.org/1999/xhtml">
<head>
  <title>80.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x80">
    <h1 class="bolum-ismi" id="toc-anchor" xml:lang="tr"><span class="bolum-ismi">80</span></h1>

    <p class="duz" xml:lang="tr"><span class="duz">Marc yeri çok iyi hatırlıyordu.</span></p>

    <p class="duz" xml:lang="tr"><span class="duz">Orléans yakınlarında, onlarca hektarlık bir alana inşa edilmiş bir ana bina ile ek binalardan oluşan bir otel-şato. Paparazzilik yaparken sık sık bu otelin çevresinde gizlenmişti. Ünlü şahsiyetlerin gayri meşru ilişkilerini meraklı gözlerden uzak yaşadıkları gizli ve seçkin bir sığınaktı burası. O yıllarda otel çalışanlarını yemleyerek “meşhur” çiftlerin gelişlerinden düzenli olarak haberdar olurdu.</span></p>

    <p class="duz" xml:lang="tr"><span class="duz">Onu şehir dışına davet etmişti etmesine de otomobili yoktu; neyse ki şanslıydı Hatica’nın arabası vardı. Twingosunun arkasında kocaman bir “A” harfi taşıyan genç kadın büyük bir zevkle sürüyordu arabasını. Ehliyetini yeni aldığını söylemişti; bu onun ilk uzun yolculuğuydu.</span></p>

    <p class="duz" xml:lang="tr"><span class="duz">Yol boyunca Marc sohbeti koyulaştırmaya çalıştı, ama bir yandan duyduğu korku ve içinde bulunduğu ruhsal karmaşa, diğer yandan da çektiği acılar benliğini o denli ele geçirmişti ki, başladığı cümlelerin sonunu zor getiriyordu. Sağ taraftaki dikiz aynasını arkayı görebileceği şekilde ayarlamıştı. Takip edilme olasılığına karşı bir önlemdi bu. Hatica dikkatini yola o denli vermişti ki, bu ayrıntının farkına varmamıştı.</span></p>

    <p class="duz" xml:lang="tr"><span class="duz">Otoyoldan çıkınca devlet yoluna saptılar. Gecenin karanlığına rağmen Marc yolu bulmakta en ufak zorluk yaşamadı. Sonunda, bir virajın bitiminde, ağaçların kamufle ettiği yosun tutmuş duvarı ve şatonun yeşil dallarının arasından seçilen iki kulesini gördü.</span></p>

    <p class="duz" xml:lang="tr"><span class="duz">Twingo ana kapıdan geçti ve çakıl döşeli avluda süzüldü. Hatica, binanın sarmaşık kaplı cephesini görünce ıslık çalarak hayranlığını belirtti. Marc, içinde bulunduğu duruma rağmen bu kadının cazibesini hissediyordu; ağzından çıkan her kelimede, her davranışında, Mağripli tanrıça görünüşüyle hiç alakası olmayan bir doğallık, insanı şaşırtan bir tazelik vardı. Onu tanıdıkça, o dokunulması yasak ikon hali yerle bir oluyordu. Her şeyden önce o, neşeli, kültürlü, açık sözlü, güzelliğini sırtından her an atmaya hazır olduğu hafif bir manto gibi taşıyan genç bir kadındı.</span></p>

    <p class="duz" xml:lang="tr"><span class="duz">Hatica arada bir söverek, lastikleri gıcırdatarak bin bir zorlukla arabayı park ettikten sonra indiler ve aydınlatılmış binaya doğru gecenin karanlığında ilerlediler. Ana bina, sol taraftaki eski ahırları bugün toplantı salonu ve restoran olarak kullanılan, “U” biçimli bir çiftlik binasıydı. Odaların pencereleri, birinci katta, binanın ana bölümü boyunca sıralanıyordu. Şatonun tam karşısında, bahçenin içinde, süit odaların yer aldığı ek yapılar vardı. Marc biraz olsun rahatladı; yüksek duvarlarla ve yüzyıllık meşe ağaçlarıyla çevrili bu yerde, gün boyunca ilk kez kendini güvende hissediyordu.</span></p>

    <p class="duz" xml:lang="tr"><span class="duz">Otel lobisine rustik bir hava hâkimdi, gereksiz hiçbir süs yoktu. Taş duvarlar, parke zemine serilmiş uzun tüylü halılar, zırhlar. Marc’ın tek korkusu vardı: kapıda duran adamın veya kat görevlisinin onu tanıması ve eski günlerde olduğu gibi kulağına gizli bir haber fısıldaması. Ama hayır; personel tamamen değişmişti ve onları mum ışığında bir hafta sonu geçirmeye gelmiş sıradan bir çift gibi karşıladılar.</span></p>

    <p class="duz" xml:lang="tr"><span class="duz">Marc ara kapısı olan iki oda seçti, resepsiyon görevlisiyle konuşurken Hatica’nın uzakta olmasına dikkat etmişti; kızın onu, ağlarını ören zavallı bir kadın avcısı gibi görmesinden korkuyordu. Kafasından korkuyu hâlâ atamamıştı, sekreterini baştan çıkarmaya çalışan züğürt bir kadın avcısı olarak algılanmaya tahammülü yoktu.</span></p>

    <p class="duz" xml:lang="tr"><span class="duz">Odalara şöyle bir bakmak bile durumu daha da gülünçleştiriyordu. Tavanlıklı bir karyola, kadife yatak örtüleri, ağzına kadar şampanya dolu bir minibar; tuzak için gerekli bütün malzeme. Marc Hatica’yla göz göze gelmemeye çalıştı. Utançtan kıpkırmızı kesilmişti.</span></p>

    <p class="duz" xml:lang="tr"><span class="duz">Kat görevlisi çocuk çıkınca ve Hatica odasına yerleşince Marc kendi odasını baştan aşağı aradı. Aslında bu çok saçmaydı; Reverdi’nin dolaba saklanacak hali yoktu. Pencereden dışarı, sağ tarafa, otoparka bir göz attı. Dikkat çekici bir şey gözüne çarpmadı. Ne yeni gelmiş bir araba ne bir ziyaretçi ne de şüpheli bir gölge.</span></p>

    <p class="duz" xml:lang="tr"><span class="duz">Marc saatine baktı: yirmi otuz olmuştu. Birazdan akşam yemeğine ineceklerdi. O zaman Hatica’yla konuşacaktı. Kız nasıl bir tepki verecekti? İşi polise gitmeye kadar vardıracak mıydı? Şüphesiz. Başka çözüm yoktu; o da bunu biliyordu.</span></p>

    <p class="duz" xml:lang="tr"><span class="duz">Ama önce her şeyi açıklamalıydı.</span></p>

    <p class="duz" xml:lang="tr"><span class="duz">Bu gece.</span></p>

    <p class="duz-ilk-paragraf" xml:lang="tr"><span class="duz">Hatica sessizce mönüye bakıyordu.</span></p>

    <p class="duz" xml:lang="tr"><span class="duz">Aslında gözucuyla Marc’ı inceliyordu. Başka koşullarda olsa gülmekten ölebilirdi. Masanın dekorasyonu bile başlı başına bir seçkiydi: beş kişinin ağırlanabileceği sofra takımı, sanki bir potansiyometreyle düzenlenmiş mumlar, masaları birbirinden ayıran perdeler.</span></p>

    <p class="duz" xml:lang="tr"><span class="duz">Evet, başka koşullarda olsa, gülmekten yerlere yatardı. Ama bu akşam böyle bir şey söz konusu olamazdı: çünkü bu berbat akşam yemeği, bu dokunaklı pusu ona bizzat Marc tarafından hazırlanmıştı. Ve her şey, davranışları, Paris’ten yola çıktıklarından beri yapmacıktı. Daveti, ona karşı tutumundaki değişiklik, neşeli ses tonu, her şey. Bütün çabasına rağmen, burada olan bitenlere yabancıydı sanki.</span></p>

    <p class="duz" xml:lang="tr"><span class="duz">Neyin peşindeydi?</span></p>

    <p class="duz" xml:lang="tr"><span class="duz">Onu neden buraya getirmişti?</span></p>

    <p class="duz" xml:lang="tr"><span class="duz">Bir hafta önce olsa, bu hafta sonu kaçamağı onu mutluluktan veya şaşkınlıktan çıldırtabilirdi, ama şimdi hayır. O can sıkıcı geceden, o kaotik kokteylden sonra bu cep herkülü onun gözünde dibe vurmuştu; saldırgan tavırları, kanayan eli gözünün önünden gitmiyordu. Artık ona sadece acıyordu. Onda, hiç kimsenin delemeyeceği bir katılık, bir gizem vardı. Kabuğuna dokunulmaya cesaret edilemeyecek bir adamdı o. Yalnız, umutsuz, anlaşılmaz. Ve bu sıkıcı gece bu duyguyu daha da perçinliyordu.</span></p>

    <p class="duz" xml:lang="tr"><span class="duz">Hatica doğrudan konuya girmeye karar verdi:</span></p>

    <p class="duz" xml:lang="tr"><span class="duz">– Bana söyleyecek bir şeyin var herhalde, değil mi?</span></p>

    <p class="duz" xml:lang="tr"><span class="duz">Bu soruyu arabada da sormuş, ancak cevap alamamıştı. Marc bir kez daha geveledi:</span></p>

    <p class="duz" xml:lang="tr"><span class="duz">– Hayır, diyerek güldü. Veya evet, ama şimdi değil. Yemek için bir şeyler seçtin mi?</span></p>

    <p class="duz" xml:lang="tr"><span class="duz">Sesi yumuşak, ancak riyakârdı. Neden bu şekilde davranıyordu, Tanrım? Hatica yeniden mönüye bakmaya başladı:</span></p>

    <p class="duz" xml:lang="tr"><span class="duz">– Bu zımbırtılardan bir şey anlamıyorum.</span></p>

    <p class="duz" xml:lang="tr"><span class="duz">Marc neşeli bir sesle öneride bulundu:</span></p>

    <p class="duz" xml:lang="tr"><span class="duz">– “Portakal suyuyla tatlandırılmış, av eti garnitürlü istiridye” denemek istemez misin?</span></p>

    <p class="duz" xml:lang="tr"><span class="duz">Hatica güldü.</span></p>

    <p class="duz" xml:lang="tr"><span class="duz">– Veya “az pişmiş paça eşliğinde, ağızda eriyen piliç süprem”?</span></p>

    <p class="duz" xml:lang="tr"><span class="duz">Kız üste çıkmaya çalıştı:</span></p>

    <p class="duz" xml:lang="tr"><span class="duz">– Ben “trüf mantarı eşliğinde muskatla tatlandırılmış tavuk butları”nı denemek istiyorum.</span></p>

    <p class="duz" xml:lang="tr"><span class="duz">– Anlıyorum. Ama “koruk suyunda pişirilmiş etli hindiba”yı ihmal etme.</span></p>

    <p class="duz" xml:lang="tr"><span class="duz">– Tabiî “yufka üzerinde servis edilen yaban ördeği sucuğu”nu saymazsak.</span></p>

    <p class="duz" xml:lang="tr"><span class="duz">Kahkahalarla güldüler. Bir anda, aralarında bir yakınlık oluşmuştu. İçten, duru, gerçek bir yakınlık. Bir tür geç kalmış bir yakınlık. Tıpkı yemek borusundan ağır ağır geçip mideye inen bir yudum içki gibi. Ama Hatica bunun fazla sürmeyeceğini hissetti.</span></p>

    <p class="duz" xml:lang="tr"><span class="duz">Gerçekten de, Marc’ın yüzü bir anda dondu sanki. Dişçi koltuğunda oturan biri gibi yüzünün rengi attı.</span></p>

    <p class="duz" xml:lang="tr"><span class="duz">– Özür dilerim, dedi.</span></p>

    <p class="duz" xml:lang="tr"><span class="duz">Birden ayağa kalktı ve masadan uzaklaştı.</span></p>

    <p class="duz-ilk-paragraf" xml:lang="tr"><span class="duz">Emindi.</span></p>

    <p class="duz" xml:lang="tr"><span class="duz">Pencerede onu görmüştü. Dazlak kafasını. Uzun ve gri suratını. Uzun gövdesini. Hiç şüphe yoktu. Reverdi’ydi. Marc restorandan geçti. Ne yapacağını bilmiyordu, herhangi bir silahı bile yoktu. Ama emin olmalıydı.</span></p>

    <p class="duz" xml:lang="tr"><span class="duz">Basamaklı sekinin üzerinde, bir boşluğun kenarındaymış gibi durdu. Avlunun ışık alan kısmına baktı. Gri çakılları inceledi, nemli havayı soludu, yaprakların hışırtısını dinledi. Dikkatini çeken bir şey olmadı. Daha uzağı, karanlığın ötesini görmeye çalıştı. Etrafta kimse yoktu. İnsanları rahatsız edecek hiçbir şeyin olmadığı sıradan bir kır gecesiydi.</span></p>

    <p class="duz" xml:lang="tr"><span class="duz">Bir el omzuna dokundu.</span></p>

    <p class="duz" xml:lang="tr"><span class="duz">Bağırarak döndü, basamakta kaydı ve geriye doğru büküldü. Kıl payı düşmekten kurtuldu ve lambanın ışığı altında savunma pozisyonu aldı. Bir adam gülümseyerek ona doğru yaklaştı:</span></p>

    <p class="duz" xml:lang="tr"><span class="duz">– Üzgünüm. Sizi korkuttum. Ben otelin müdürüyüm.</span></p>

    <p class="duz" xml:lang="tr"><span class="duz">Marc bir şeyler söylemeye çalıştı, ama başaramadı.</span></p>

    <p class="duz" xml:lang="tr"><span class="duz">– Kaygılanmanıza gerek yok; otopark gece gündüz kontrol altında.</span></p>

    <p class="duz" xml:lang="tr"><span class="duz">Adamın söylediklerini güçbela anladı. Giysilerinin altında bütün vücudu zangır zangır titriyordu. Ter yüzüne, iğneli bir maske gibi batıyordu. Yeniden konuşmaya çalıştı; imkânsızdı. Müdür yanına geldi, hâlâ anlaşılmaz bir dilde konuşuyordu. Marc, nihayet “Çok güzel, çok güzel” diye mırıldandı, sonra başı önde içeri girdi, az kalsın bir garsonla çarpışıyordu.</span></p>

    <p class="duz" xml:lang="tr"><span class="duz">Gelip masaya oturdu. O kadar titriyordu ki, ne ellerini ne de ayaklarını hissediyordu. El ve ayakları sanki ona ait değildi, ama aynı zamanda da acı veriyorlardı. El ve ayaklarından biri kesilmiş askerlerin hâlâ kesilen uzuvlarının kaşındığını hissetmeleri geldi aklına.</span></p>

    <p class="duz" xml:lang="tr"><span class="duz">– Ne oldu? diye sordu Hatica. Sana bakan hayalet gördüğünü sanır.</span></p>

    <p class="duz" xml:lang="tr"><span class="duz">– Acil bir telefon. Her şey yolunda.</span></p>

    <p class="duz" xml:lang="tr"><span class="duz">Soğukkanlılığını korumak için yeniden mönüyü aldı, ama hemen bıraktı. Elleri bir böceğin kanatları gibi titriyordu. Ellerini bacaklarının arasına soktu ve bütün dikkatini, gözlerinin önünde dans eden kelimelere verdi.</span></p>

    <p class="duz" xml:lang="tr"><span class="duz">Onunla konuşmalıydı.</span></p>

    <p class="duz-ilk-paragraf" xml:lang="tr"><span class="duz">– Eğer seni rahatsız etmezse kapıyı açık bırakabilir miyim?</span></p>

    <p class="duz" xml:lang="tr"><span class="duz">Soru, geri kalan her şey gibi çok gülünçtü. Bugüne kadar, hiç bu denli saçma bir akşam yemeği yediğini hatırlamıyordu. Zorlukla yapılan konuşmalardan çok sıkılmıştı, sessizlik ise bir mezar taşı kadar ağırdı. Ne olup bittiğini anlayamıyordu. Halbuki bir zamanlar onunla baş başa yemek yemeyi ne kadar çok istemişti...</span></p>

    <p class="duz" xml:lang="tr"><span class="duz">Banyoya geçti, aynada kendine baktı. Yüzünde hâlâ fotoğraf çekiminden kalma makyaj vardı. Düşündü. Bu gece sevişecekler miydi? Hayır. Bundan şüphesi yoktu. Ama bir gecede, ortam tamamen değişebilirdi de... İçini bir sıkıntı kapladı; çantasını açtı. İlaçlarını yanına almamıştı, kremi de yanında değildi. Aralarında bir şeyler geçerse, ne yapacaktı?</span></p>

    <p class="duz" xml:lang="tr"><span class="duz">Küvetin musluğunu açık bırakıp odaya döndü. Odanın dekorundan keyif almaktan başka çaresi yoktu. Kadife yatak örtüsü örtülmüş kocaman bir karyola. Bir aşk sahnesinin tasvir edildiği duvar halısı. Yastığın üzerine sapları çaprazlanmış iki gül bile bırakılmıştı.</span></p>

    <p class="duz" xml:lang="tr"><span class="duz">Su hâlâ akıyordu. Yan odadan hiç gürültü gelmiyordu. Mantosunu dolaba astı ve yatağını açmaya karar verdi.</span></p>

    <p class="duz" xml:lang="tr"><span class="duz">Örtüyü kaldırmadan önce gülleri aldı.</span></p>

    <p class="duz-ilk-paragraf" xml:lang="tr"><span class="duz">Çığlığı duyduğunda Marc avluya bakıyordu.</span></p>

    <p class="duz" xml:lang="tr"><span class="duz">Koşarak odasından çıktı ve Hatica’yı taş kesilmiş bir halde buldu, gözleri yataktaydı. Marc da o tarafa doğru baktı ve midesinin bulandığını hissetti.</span></p>

    <p class="duz" xml:lang="tr"><span class="duz">Gözler.</span></p>

    <p class="duz" xml:lang="tr"><span class="duz">Yatak örtüsünün üzerinde duran gözler.</span></p>

    <p class="duz" xml:lang="tr"><span class="duz">Marc bunların kime ait olduğunu biliyordu. Vincent’ın göz çukurları boş yüzü geldi aklına. GÖRMEK BİLMEK DEĞİLDİR. Dağınık bir şekilde duran iki kırmızı gülü fark etti. Taçyapraklarına kan bulaşmıştı. Gözler bu iki çiçeğin içine gizlenmişti.</span></p>

    <p class="duz" xml:lang="tr"><span class="duz">Jacques Reverdi onlara hoş geldin diyordu.</span></p>

    <p class="duz" xml:lang="tr"><span class="duz">Kendi yöntemiyle.</span></p>

    <p class="duz" xml:lang="tr"><span class="duz">Marc kapıya doğru atıldı ve iki kez kilitledi, ardından odasına koştu, oradaki kapıyı da kilitledi. Hatica’nın yanına döndü ve onu kollarının arasına aldı. Kız titriyordu, bütün ağırlığını, bütün kütlesini yitirmişti sanki.</span></p>

    <p class="duz" xml:lang="tr"><span class="duz">Elinde olmadan yeniden yatağa baktı. Örtünün kenarında kan izleri gördü. Bunlar taçyapraklardan damlamış olamazdı. Stüdyodaki fon perdesini ve Reverdi’nin ihtarını hatırladı. Mesaj, henüz bitmemişti.</span></p>

    <p class="duz" xml:lang="tr"><span class="duz">Hiç tereddüt etmeden, yatak örtüsünü ve pikeyi tuttu. Tek hareketle, gülleri ve gözleri yere fırlatarak yatağı açtı.</span></p>

    <p class="duz-son-paragraf-1" xml:lang="tr"><span class="duz">Çarşafın üzerinde kanla yazılmış bir yazı vardı:</span></p>

    <p class="bold-ortali-2" xml:lang="tr"><span class="duz">ÇABUK SAKLAN</span></p>

    <p class="bold-ortali-2-en-son" xml:lang="tr"><span class="duz">BABA GELİYOR</span></p>
  </div>
</body>
</html>