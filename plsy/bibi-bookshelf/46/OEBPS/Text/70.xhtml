<html xmlns="http://www.w3.org/1999/xhtml">
<head>
  <title>70.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x70">
    <h1 class="bolum-ismi" id="toc-anchor" xml:lang="tr"><span class="bolum-ismi">70</span></h1>

    <p class="duz" xml:lang="tr"><span class="duz">– Muhteşem.</span></p>

    <p class="duz" xml:lang="tr"><span class="duz">Renata Santi okuma kopyasını iki günde okumuştu. Kafasını kaldırdı, teatral bir edayla uzun buklelerini salladı: parodilerdeki XIV. Louis’lere benziyordu.</span></p>

    <p class="duz" xml:lang="tr"><span class="duz">– Bu katil ve siyah kan olayı, gerçekten... Bu fikri nereden buldunuz?</span></p>

    <p class="duz" xml:lang="tr"><span class="duz">Marc, alçakgönüllü bir şekilde omuzlarını silkti.</span></p>

    <p class="duz" xml:lang="tr"><span class="duz">– Hayal gücünüz... ürpertici. Yağ çekmek için söylemiyorum, okuduğum en iyi “thriller”lardan biri, belki de en iyisi. Bu bir bestseller olacak, yavrucuğum, bana inanın. Üzerinde birlikte çalıştığımız sefil kitapları düşünüyorum da... Ama kaybettiğimiz zamanı yakalayacağız!</span></p>

    <p class="duz" xml:lang="tr"><span class="duz">Marc somurtuyordu. Kadının bütün komplimanlarına rağmen, kitabı bitirmiş olmaktan içten içe üzüntü duyuyordu. Renata devam etti:</span></p>

    <p class="duz" xml:lang="tr"><span class="duz">– Çok hızlı hareket etmeliyiz. Büyük bir darbe indirmeliyiz. Düzeltecek pek bir şey yok. Ekimde yayımlayabiliriz. Siz ne düşünüyorsunuz?</span></p>

    <p class="duz" xml:lang="tr"><span class="duz">Marc cevap vermedi; midesi kasılıyordu, korkudan.</span></p>

    <p class="duz" xml:lang="tr"><span class="duz">– Bu yıl, sezon açılışı oldukça yavan. Biz bir olay yaratacağız.Göz kamaştırıcı bir ufku gösterir gibi kollarını iki yana açtı. Önce, reklam kampanyası. Afişler. Radyoda “teasing”ler. Ne olduğunu biliyorsunuz, değil mi?</span></p>

    <p class="duz" xml:lang="tr"><span class="duz">Marc başını “evet” anlamında salladı. Renata, soluğu tıkanmış gibi gırtlaktan konuşuyordu:</span></p>

    <p class="duz" xml:lang="tr"><span class="duz">– Kafamda bir şeyler var... Kanın rengi üzerine. Size, epey ürkütücü bir numara olacağına dair söz veriyorum.</span></p>

    <p class="duz" xml:lang="tr"><span class="duz">Marc suskunluğunu koruyordu. Kadın mahrem bir şey söyleyecekmiş gibi devam etti:</span></p>

    <p class="duz" xml:lang="tr"><span class="duz">– Şansımız biraz yaver giderse, tam üstüne denk geliriz.</span></p>

    <p class="duz" xml:lang="tr"><span class="duz">– Neyin üstüne?</span></p>

    <p class="duz" xml:lang="tr"><span class="duz">– Pekâlâ biliyorsunuz... Reverdi davasının.</span></p>

    <p class="duz" xml:lang="tr"><span class="duz">Marc gerildi:</span></p>

    <p class="duz" xml:lang="tr"><span class="duz">– Sanırım anlaşmıştık, siz ve ben. Bu olayla kitap arasında en ufak bir bağlantı kurmak söz konusu değil.</span></p>

    <p class="duz" xml:lang="tr"><span class="duz">Renata ellerini havaya kaldırdı:</span></p>

    <p class="duz" xml:lang="tr"><span class="duz">– Tamam, sorun yok. Ama gazeteciler bu bağlantıyı kuracaklar. Size soracakları ilk soru bu olacak.</span></p>

    <p class="duz" xml:lang="tr"><span class="duz">– Bu durumda, ben de mülakat yapmam.</span></p>

    <p class="duz" xml:lang="tr"><span class="duz">– Tedirginliğinizi ve korkunuzu anlayamıyorum. Öncelikle katil demir parmaklıklar ardında. Ve özellikle de romanınız gerçek bir kurgu. Reverdi’yi akla getirebilir, tamam, ama ilk başta. Sizin yazdıklarınız ise oldukça... özgün. Herkes sizin hayal gücünüzü yakından tanıyacak.</span></p>

    <p class="duz" xml:lang="tr"><span class="duz">Marc’ın boğazı kurumuştu. Sonuna kadar yalanını sürdürecek cesareti olacak mıydı? Kitabını başkalarından koruma yürekliliğini gösterebilecek miydi?</span></p>

    <p class="duz" xml:lang="tr"><span class="duz">– Şimdi, diye devam etti Renata. İş başına. Avucuyla okuma kopyasına vurdu. Buraya, üzerinde çalışacağınız yerlere post-it yapıştırdım. Önemsiz şeyler. Bu arada biz de kapak üzerinde yoğunlaşırız. On beş gün içinde de matbaaya gideriz!</span></p>

    <p class="duz" xml:lang="tr"><span class="duz">Marc koltuğunda donup kalmıştı. Reverdi’yi anımsamak içinde büyük bir boşluk yaratmıştı. Aklına bir anısı geldi. Vincent’la birlikte büyük başarılara imza atıyordu: zengin, kibirli ve hayat doluydular ve de çılgın. Bir gece, Chatou Köprüsü üzerinden “bungee jumping” yapan bir gruba katılmaya karar vermişlerdi.</span></p>

    <p class="duz" xml:lang="tr"><span class="duz">Ama o gece orada cesaretini kanıtlamak istememişti. Kayışlarla, tokalarla bağlı bir şekilde korkuluklara tırmanmıştı, boşluğa karşı. Atlamadan önce, öleceğini hissetmişti. Kırk küsur metre aşağıda, ayaklarının altında uzanan siyah dalgalar onun hayatının aynası gibiydi. Onu hem çekiyor hem de korkutuyordu.</span></p>

    <p class="duz" xml:lang="tr"><span class="duz">Bugün de aynı duyguları hissediyordu.</span></p>

    <p class="duz" xml:lang="tr"><span class="duz">Tek fark şimdi üzerinde ne kayışlar ne tokalar ne de ayaklarında “bungee” vardı.</span></p>
  </div>
</body>
</html>