<html xmlns="http://www.w3.org/1999/xhtml">
<head>
  <title>50.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x50">
    <h1 class="bolum-ismi" id="toc-anchor" xml:lang="tr"><span class="bolum-ismi">50</span></h1>

    <p class="duz" xml:lang="tr"><span class="duz">Ertesi sabah Marc bir scooter kiraladı; Angkor harabeleri beş kilometre uzaktaydı. Hiçbir özelliği olmayan bu büyük taşra şehrini, Siem Reap’ı boydan boya geçti, sonra arkeolojik sit alanının girişindeki gişeye ulaştı.</span></p>

    <p class="duz" xml:lang="tr"><span class="duz">İçeri girmeden önce Marc, kendine Asya usulü bir kahvaltı ısmarladı: üzerinde sığır eti parçaları ve küçük havuç dilimleri bulunan, koca bir çanak ılık erişte. Yeniden canlanan Marc, yarı uykulu bekçilere giriş parasını ödedi. Geçerken arıcı hakkında bilgi almayı da ihmal etmedi. Adamlar kafalarını salladılar ve yumruk yaptıkları ellerinin başparmaklarını kaldırarak “</span><span class="italik">Honey very good...”</span> <span class="duz">dediler.</span></p>

    <p class="duz" xml:lang="tr"><span class="duz">Marc yola devam etti. Gri çalıların arasında yer alan dümdüz bir yoldu. Ne bir dönemeç ne de bir sapak vardı; “oraya” ulaşılması için ormanda açılmış asfalt bir yol.</span></p>

    <p class="duz" xml:lang="tr"><span class="duz">Hurma ağaçlarının gölgesine sığınmış bisikletli birkaç köylüyle karşılaştı; viski şişelerinde bitki esanslarının satıldığı kulübeler, turistik gezilerle dolu yorucu bir güne hazırlanan filler gördü. İsimlerini, elindeki seyahat kitabından bir kez daha okuduğu, gümüş renkli büyük ağaçlara hayran kaldı; hintincirleri, kapok ağaçları, muz ağaçları...</span></p>

    <p class="duz" xml:lang="tr"><span class="duz">Karşısına çıkan bir viraj onu şaşırttı. Aslında yol, üzeri nilüferlerle kaplı durgun bir nehirle kesiliyor ve kesildiği noktada bir dikaçı yapıyordu. Marc durdu ve durgun sulara dikkatle baktı. Etrafta herhangi bir levha yoktu. Yoldan da kimse geçmiyordu. İçgüdüsel olarak, nehrin ilk kıvrımından sonra, ağaçların arkasından sola dönmesi gerektiğini hissetti.</span></p>

    <p class="duz" xml:lang="tr"><span class="duz">Hızlandı ve o yönde ilerledi. Yol gitgide tozlu, kurak bir hal alıyordu. Motorun titreşimi yolda sürüklenen yaprakların hışırtısına karışıyordu. Marc sürekli, karşısına çıkıverecekmiş gibi görünen karşı kıyıya bakıyordu.</span></p>

    <p class="duz" xml:lang="tr"><span class="duz">Sonra, birden, yeşil yapraklı dalların arasından, gölgesi nilüferlerle kaplı suyun yüzeyine vuran Angkor Vat’ın efsanevi kulelerini gördü. Yelpaze gibi yerleştirilmiş, çevresi işlemeli beş mısır koçanı, halkın belleğinde, cangıllarda kurulmuş tapınakların mutlak sembolü haline gelmişti.</span></p>

    <p class="duz" xml:lang="tr"><span class="duz">Marc gördüklerine önce inanamadı. Her zaman olduğu gibi, beğenilme sebebini asla anlayamadığı çok ünlü bir tablonun karşısındaymış gibi hissetti kendini. Kafasında canlandırdığı görüntü bu değildi. Her şey yapmacık gibiydi sanki. Ve uyumsuz. Sonra, aniden, tam tersi bir duygu kapladı içini; içten bir yakınlık hissetti. Sanki hep, bu yapıların yakınlarında yaşamıştı.</span></p>

    <p class="duz" xml:lang="tr"><span class="duz">Durmadı. Elindeki plana göre, Bayon’a; yakınında arıcının kovanlarının olduğu diğer ana tapınağa ulaşmak için daha yolu vardı. Hâlâ dümdüz uzanan, hâlâ çıplak olan ve nehir boyunca devam eden yolu takip etti.</span></p>

    <p class="duz" xml:lang="tr"><span class="duz">On dakikanın sonunda, savaşçılarla ve ejderhalarla süslü taş bir köprünün ucunda anıtsal bir kapı gördü. Üzerine, gülümseyen dudaklarından bilgeliğin ve iyiliğin bir buğu gibi döküldüğü devasa ve dingin bir surat yerleştirilmiş, bakır yeşili taş bloklarla inşa edilmiş, ağır bir ojival kemerle karşılaştı.</span></p>

    <p class="duz" xml:lang="tr"><span class="duz">Diğer tarafta şehir değil, hâlâ orman vardı. Marc ilerlemeye devam ediyordu. Sit alanının boyutları baş döndürücüydü. Yüksek ve seyrek ağaçlarla dolu cangıl hiç bitmeyecekmiş gibiydi. Saçları rüzgârda uçuşan, güneşli havayı derin derin soluyan Marc manzaranın tadını çıkarıyordu. Onu karşılar gibi kollarını açan, kül rengi, yüksek ağaç gövdelerini, sonsuz yeşil dalları hayranlıkla seyrediyordu.</span></p>

    <p class="duz" xml:lang="tr"><span class="duz">Biraz ileride, yolun bitiminde, ağaçlar kıpırtısızdı sanki. Marc bunun bir ışık etkisi olduğunu sandı. Ama hayır: yaklaştıkça ağaçların dorukları uzaklaşmıyor; yapraklar hiç kıpırdamıyordu. Artık çizgiler, eğriler, bezekler şeklinde görünüyorlardı. Fakat bu sefer taştandı. Tıpkı orman görünümünde inşa edilmiş birinci tapınak tam karşısındaydı. Kuleler ve sekiler, yaprakların, yeşil dalların dip tarafındaydı. Marc biraz önceki izlenimlerini yeniden gözden geçirdi. Yüzler. Cangıl çiçeklerini anımsatan yüzler... Her laterit çizgisi, her taş blok bir alın, bir bakış, bir gülümsemeydi sanki. Tapınak ona, ağır ağır, sakin sakin ilerleyen tanrılar alayı gibi göründü.</span></p>

    <p class="duz" xml:lang="tr"><span class="duz">Gelmişti. “Yüzler ormanı” denilen Bayon karşısındaydı. Marc tapınağın çevresini dolaştı. Yapının üçüncü cephesinde, basamakların yukarı kısmında oymalı bir duvar gördü. Scooter’ını durdurdu ve zemine dağılmış taş blokların üzerinden atlayarak yaklaştı.</span></p>

    <p class="duz" xml:lang="tr"><span class="duz">Tapınağın bu cephesi son derece çarpıcıydı: her katta, farklı farklı ifadeler, bakışlar, taçlar taşıyan pek çok insan yüzünün yer aldığı sekiler yükseliyordu. Nişlerde dansçı kadınlar duruyor, savaşçılar karaltı halinde gözüküyordu. Her şey titizlikle yontulmuş, ince ince işlenmişti.</span></p>

    <p class="duz" xml:lang="tr"><span class="duz">Turist çantası hâlâ sırtındaydı, Marc bu harika heykelleri yontmuş olan sanatçıları düşündü. Onların beyinlerine nüfuz etmek için içinde dayanılmaz bir istek duydu. Sanki her ayrıntı, her duvar köşesi bilinçlerinin, titizliklerinin, takıntılarının bir tür dışavurumuydu. Bu düşünce ona Reverdi’yi ve söylediklerini hatırlattı.</span></p>

    <p class="duz" xml:lang="tr"><span class="duz">“Freski ara.”</span></p>

    <p class="duz" xml:lang="tr"><span class="duz">İşte işaret ettiği yer burasıydı. Söz konusu olan, askerlerinin arıcının arazisine doğru “baktığı”, basamaklar halinde yükselen bu alçakkabartmalardı.</span></p>

    <p class="duz" xml:lang="tr"><span class="duz">Evet, en ufak bir kuşkusu yoktu, bal çok yakınındaydı.</span></p>
  </div>
</body>
</html>