<html xmlns="http://www.w3.org/1999/xhtml">
<head>
  <title>33.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x33">
    <h1 class="bolum-ismi" id="toc-anchor" xml:lang="tr"><span class="bolum-ismi">33</span></h1>

    <p class="duz" xml:lang="tr"><span class="duz">KLUH. Kuala Lumpur Uluslararası Havalimanı.</span></p>

    <p class="duz" xml:lang="tr"><span class="duz">Sıcaklığın on beş dereceyi geçmediği, her türden mağazanın yer aldığı, çok büyük bir ticaret merkezi. Güneydoğu Asya’ya ayak basıldığında insanı boğucu bir sıcaklık karşılar. Ama bu kez, fırın gibi sıcak dışarıya rağmen içerisi neredeyse kutup soğukluğundaydı.</span></p>

    <p class="duz" xml:lang="tr"><span class="duz">Marc bagajlarını aldı ve çevresine bakınarak nerede olduğunu saptamaya çalıştı, havalimanı içinde çalışan trenle uzun bir süre yol aldıktan sonra, sanki başka bir ülkeye gelmişti; en nihayet bunaltıcı tropikal havaya ulaşmıştı işte.</span></p>

    <p class="duz" xml:lang="tr"><span class="duz">Ancak bu şok fazla sürmedi. Takside onu muhteşem bir Sibirya havası bekliyordu. Arka koltuğa gömüldüğünde, tanıdığı, bildiği Malezya artık karşısındaydı. Buraya daha önce iki kez gelmişti. İlki, sıra onlara geldiğinde ülkeyi idare edecek olan sultan aileleriyle ilgili bir dizi röportaj yapmak içindi. İkincisi ise, 1997 yılında, Sean Connery ile Catherine Zeta-Jones’un birlikte oynadığı, Kuala Lumpur’un en yüksek binaları olan –aynı zamanda dünyanın da– Petronas Kuleleri’ne yapılan silahlı saldırının anlatıldığı</span> <span class="italik">Kurda Tuzak</span> <span class="duz">filminin çekimini izlemek amacıyla.</span></p>

    <p class="duz" xml:lang="tr"><span class="duz">Yeşilin hâkim olduğu kent ufukta ışıl ışıl parıldıyordu. Tepelerle ve ormanlarla kaplı bir platonun üzerinde, camdan kuleleri, dev bir satranç tahtasının taşlarını andırıyordu. Şistten alevler, camdan kılıçlar, yarısaydam oklar: bu uzaklıktan, her şey güneşin altında hareleniyor ve parfüm ya da tıraş losyonu şişelerini andırıyordu.</span></p>

    <p class="duz" xml:lang="tr"><span class="duz">Şehrin içindeyse, iki yanı ağaçlı, havadar ve geniş caddeler göze batıyordu. Aşırı sıcak, kalabalık, sefaletin ve kirliliğin kol gezdiği diğer Asya megapolleriyle en ufak bir benzerliği yoktu. Kuala Lumpur, bolluk ve zenginlik içinde yüzen, modern, dev bir şehir görünümündeydi. Her şeyin yeni, temiz, çok düzenli olduğu, Amerikan şehirlerine özgü yanıltıcı suni bir görüntüsü vardı; aslında her şey anlamdan yoksun ve yapaydı. Sadece renkli kubbeleri olan camiler ile sömürge dönemine ait İngiliz üslubundaki eski binalar bu dekora bir nebze olsun gerçeklik katıyor, ekonomik büyümeden ve modernlik salgınından önce de burada bir yaşamın olduğunu hatırlatıyordu.</span></p>

    <p class="duz" xml:lang="tr"><span class="duz">Marc, şoföre merkezdeki caddelerin isimlerini verdi: Jalan Bukit Bintang, Jalan Raja Chulan, Jalan Pudu, Jalan Hang Tuah... Buraları büyük ticaret merkezleri ile lüks otellerin yer aldığı caddelerdi, ama bunları kesen sokaklarda da uygun fiyatlı küçük “guest-house”lar vardı. Çıkmaz bir sokakta, iki masaj salonunun arasında, kendine uygun bir otel buldu. Çantasını bırakır bırakmaz, mesajlarına bakmak için dizüstü bilgisayarını telefon prizine bağladı. Reverdi’den gelmiş bir e-posta onu bekliyordu.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Kimden: kn@wanadoo.com</span></p>

    <p class="alinti" xml:lang="tr"><span class="dar-paragraf-duz">Kime: lisbeth@voila.fr</span></p>

    <p class="alinti" xml:lang="tr"><span class="dar-paragraf-duz">Tarih: 22 mayıs 08.23</span></p>

    <p class="alinti-son-paragraf" xml:lang="tr"><span class="dar-paragraf-duz">Konu: KUALA</span></p>

    <p class="alinti-ilk-paragraf" xml:lang="tr"><span class="dar-paragraf-duz">Élisabeth’im,</span></p>

    <p class="alinti" xml:lang="tr"><span class="dar-paragraf-duz">Kuala Lumpur’a varmış olmalısın. Burası çok yeni bir şehir, ama insan kolayca kendi izlerini bulabilir, kendi alışkanlıklarını edinebilir, tıpkı güzel ve modern bir apartman dairesindeymiş gibi.</span></p>

    <p class="alinti" xml:lang="tr"><span class="dar-paragraf-duz">Her şeyden önce sana hoş geldin demek ve iyi şanslar dilemek isterim. Umarım, benden daha derine iner, “hedefimiz”e ulaşırsın. Ama, sana son bir kez daha, değiş tokuşumuzun kurallarını hatırlatmak istiyorum. Soru sorma hakkın hiç yok. Sana vereceğim asgarî bilgilerle olayları aydınlığa kavuşturmak zorundasın. Asla hata yapma lüksün yok: en ufak yanlışında bir daha benden haber alamazsın.</span></p>

    <p class="alinti" xml:lang="tr"><span class="dar-paragraf-duz">Ama sana güveniyorum: bana zekânı ve kararlılığını ispatladın. Şimdi, yazdıklarımı çok iyi oku. İlk ipucun “Hayat Yolu”yla ilgili.</span></p>

    <p class="alinti" xml:lang="tr"><span class="dar-paragraf-duz">Kuala Lumpur’da, Pernille Mosensen’in fotoğraflarını bulmak mümkün; elbette dönüşümünden “sonraki” resimlerden söz ediyorum. O fotoğrafları bul Élisabeth ve onlara iyice bak.</span></p>

    <p class="alinti" xml:lang="tr"><span class="dar-paragraf-duz">Hayat Yolu’nu keşfedeceksin.</span></p>

    <p class="alinti" xml:lang="tr"><span class="dar-paragraf-duz">Bedenin tüm çıplaklığıyla belirdiği yolu.</span></p>

    <p class="alinti" xml:lang="tr"><span class="dar-paragraf-duz">Ama dikkat, ovularak yıkanmış vücut fotoğraflarına iyice bakmalısın. Tamamen temizlenmiş vücuda. Bu çok önemli. Gerçek, sadece temiz bir tende kendini gösterir.</span></p>

    <p class="alinti-son-paragraf" xml:lang="tr"><span class="dar-paragraf-duz">Bol şanslar.</span></p>

    <p class="duz" xml:lang="tr"><span class="duz">Marc, oda ısısının birkaç derece birden düştüğü hissine kapıldı. Artık oyuna dahil olmuştu. Ne kadar sürecekti? Reverdi herhangi bir süre vermiyordu. Ama Marc çok hızlı hareket etmesi gerektiğini biliyordu. Élisabeth kendini ispatlamalı ve mektup arkadaşını harekete geçirmeliydi.</span></p>

    <p class="duz" xml:lang="tr"><span class="duz">İlk görevini düşündü. Pernille Mosensen’in adlî tıp dosyasına ve ceset fotoğraflarına ulaşmalıydı. Reverdi, bu dosyanın Kuala Lumpur’da olduğunu ileri sürüyordu. Oysa cinayet Papan’da işlenmişti ve soruşturma da Johore Eyaleti’nin başkenti Johor Bahru’da açılmıştı.</span></p>

    <p class="duz" xml:lang="tr"><span class="duz">Marc telefonu kaldırdı ve Kuala Lumpur’daki AFP bürosundan Sana adında gazeteci bir kızı aradı. Kısaca Malezya’da bulunma sebebini –Papan davası hakkında özel bir haber hazırlamak istiyordu– açıkladıktan sonra otopsi konusuna geldi. Sana, Marc’ın kaygılarını doğruladı: her şey Johor Bahru’da cereyan etmişti. “Kuala Lumpur’da herhangi bir belge bulma şansı var mı?” Sana’nın tiz kahkahası, ona</span> <span class="italik">Phnom Penh Post</span><span class="duz">’un muhabiri Pisaï’yi hatırlattı. Olayın önemi göz önünde bulundurularak uzmanlardan oluşan bir kurul oluşturulmuştu. Bu uzmanlardan biri de, Kuala Lumpur’da yaşayan Mustafa İbni Alang adında bir adlî tıp uzmanıydı; epey ünlü bir şahsiyetti ve</span> <span class="italik">News Straits Times</span><span class="duz">’ta her gün hukuk makaleleri yazıyordu. Sana’ya göre, çok renkli ve gürültücü olan bu zat oldukça “çenesi düşük” biriydi. Marc, aradığı adamı bulduğuna kanaat getirdi. Telefon numaralarını not ettikten sonra, gazeteci kıza burada bulunduğu süre içinde bir gün onu öğle yemeğine davet edeceğini söyledi ve telefonu kapattı.</span></p>

    <p class="duz" xml:lang="tr"><span class="duz">Peşinden hemen Mustafa İbni Alang’ın numarasını çevirdi ve karşısına bir telesekreter çıktı. En ciddi ses tonunu takındı ve bir röportaj talebinde bulunduğunu belirterek kaldığı otelin numaralarını bıraktı.</span></p>

    <p class="duz" xml:lang="tr"><span class="duz">Ahizeyi yerine koydu. Zarlar atılmıştı. O, Kuala Lumpur’da sadece röportaj için bulunan biriydi. Adı, bu olayın içinde değil, çevresinde olacaktı. Marc Dupeyrat olarak işe müdahalede bulunması, çevirdiği dolap için bir tehlike arz eder miydi? Pek sanmıyordu. Her şey sinsi planının bir parçasıydı: Élisabeth Bremen ilk ipuçlarını topluyor, Marc Dupeyrat da soruşturmayı sürdürüyordu...</span></p>

    <p class="duz-ilk-paragraf" xml:lang="tr"><span class="duz">Ilık bir duş aldıktan sonra bütün coşkusu geçmiş, saat farkından dolayı midesi bulanmaya başlamıştı. Kendini yatağa bıraktı ve televizyonu açtı. Bakacak başka hiçbir şey yoktu: odası çok küçüktü ve penceresizdi.</span></p>

    <p class="duz" xml:lang="tr"><span class="duz">Zap yapmaya başladı. Malezya’nın farklı gerçeklerini gözler önüne seren bir kaleydoskoptu sanki. Kanallardan biri Sultanlar Konseyi’ni gösteriyordu: oval bir masanın çevresine oturmuş, koyu tenli, göğüsleri madalyalarla dolu, hareli tunikler giymiş, parlak sarıklar takmış bir dizi adam. Bir başka kanalda, Çinli bir aşçı konuşuyor, sırıtarak Malezya’da tüketilen, satılan veya satın alınan her şeyin Çin kökenli olduğunu söylüyordu. Bir diğerinde, şatafatlı bir eğlenceden görüntüler yayınlanıyordu, Dior ya da Gucci imzalı elbiseleri içindeki çok güzel Avrasyalı kızlar ile</span> <span class="italik">tudung</span> <span class="duz">(Malezya peçesi) giymiş kadınlar yan yanaydı.</span></p>

    <p class="duz" xml:lang="tr"><span class="duz">Telefonun sesi, onu düştüğü karanlık kuyudan çekip aldı. Uyuyakalmıştı. Televizyonda, alçak görünüşlü korsanlar, aborda oldukları bir İngiliz gemisine atlıyorlardı.</span></p>

    <p class="duz" xml:lang="tr"><span class="duz">– Alo?</span></p>

    <p class="duz" xml:lang="tr"><span class="duz">– Morcdoupéro?</span></p>

    <p class="duz" xml:lang="tr"><span class="duz">–</span> <span class="italik">What?</span></p>

    <p class="duz" xml:lang="tr"><span class="duz">– Mister Doupéro?</span></p>

    <p class="duz" xml:lang="tr"><span class="duz">Marc sonunda adını anladı. Başucundaki komodinin üzerindeki saat 17.10’u gösteriyordu. Üç saatten fazla uyumuştu. İngilizce olarak cevap verdi:</span></p>

    <p class="duz" xml:lang="tr"><span class="duz">– Benim.</span></p>

    <p class="duz" xml:lang="tr"><span class="duz">– Doktor Alang. Bana bir mesaj bırakmışsınız.</span></p>

    <p class="duz" xml:lang="tr"><span class="duz">Adamın aksanı yayvandı, Amerikalılar gibi konuşuyordu. Marc bir sıçrayışta yataktan kalktı ve büyük bir gürültüyle çalışan klimayı kapattı, sonra ayrıntılı olarak kendini tanıttı, bir röportaj yapmak istediğini belirtti.</span></p>

    <p class="duz" xml:lang="tr"><span class="duz">– Siz ilk değilsiniz,</span> <span class="italik">man.</span></p>

    <p class="duz" xml:lang="tr"><span class="italik">–</span> <span class="duz">Biliyorum, ancak...</span></p>

    <p class="duz" xml:lang="tr"><span class="duz">– Soruşturma devam ediyor. Size bir şey söyleyemem.</span></p>

    <p class="duz" xml:lang="tr"><span class="duz">– Elbette, ama...</span></p>

    <p class="duz" xml:lang="tr"><span class="duz">Adam gök gürültüsünü andıran bir kahkaha attı:</span></p>

    <p class="duz" xml:lang="tr"><span class="duz">– Ancak yine de görüşebiliriz. Sizi Sengora Polo-Club’da bekliyorum.</span></p>

    <p class="duz" xml:lang="tr"><span class="duz">– Nerede?</span></p>

    <p class="duz" xml:lang="tr"><span class="duz">Adam kulübün ismini bir çırpıda kodladı.</span></p>

    <p class="duz" xml:lang="tr"><span class="duz">– Hemen,</span> <span class="italik">man.</span></p>

    <p class="duz" xml:lang="tr"><span class="duz">Marc cevap vermeye fırsat bulamadı; Alang telefonu kapatmıştı bile.</span></p>
  </div>
</body>
</html>