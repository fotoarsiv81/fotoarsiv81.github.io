<html xmlns="http://www.w3.org/1999/xhtml">
<head>
  <title>39.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x39">
    <h1 class="bolum-ismi" id="toc-anchor" xml:lang="tr"><span class="bolum-ismi">39</span></h1>

    <p class="duz" xml:lang="tr"><span class="duz">Futboldan nefret ediyordu.</span></p>

    <p class="duz" xml:lang="tr"><span class="duz">Bir köpeğe top atılırdı, insana değil. Stadın derme çatma basamaklarına oturmuş maç yapan diğer tutuklulara bakıyordu. Adamlar bağırıp çağırıyor, itişip kakışıyor, vuruyor, bir topun arkasında koşuyorlardı. Saat sabahın onuydu, güneş çoktan etkisini göstermeye başlamıştı. Gerçek birer salaktı bunlar.</span></p>

    <p class="duz" xml:lang="tr"><span class="duz">Jacques kendi yaptığı sporu düşündü. Bu bastıbacakların oynadığı top oyunuyla alakası yoktu. Serbest dalış ona evrenin anahtarını sunuyordu, birçoklarının düşündüğü gibi sadece denizin derinliklerinde değil, her konuda.</span></p>

    <p class="duz" xml:lang="tr"><span class="duz">Genellikle dalgıçlıkla ilgili anılarını pek düşünmezdi. Her şeyden önce melankoliye kapılmamak için. Hem de denizin derinliklerini yüzeyin pislikleriyle kirletmemek için. Bununla birlikte, bugün içinde farklı bir sevinç vardı, gözlerini kapattı, artık geçmişi anımsama oyunu oynamaya hazırdı. Başını hafifçe eğdi ve ağırlıkları bırakmaları için işaret verdi.</span></p>

    <p class="duz" xml:lang="tr"><span class="duz">İşte suyun içindeydi.</span></p>

    <p class="duz" xml:lang="tr"><span class="duz">Hava kabarcıkları çevresini sardı. Sonra, içinden balık sürülerinin süzüle süzüle geçtiği –pullardan ve ışıktan oluşan bulutlar gibi– mavi, hareketsiz büyük kütleyi gördü. Aşağılara bir göz attı: ayaklarının altında sonsuz bir ufuk uzanıyordu. Ama üzerindeki ağırlıklar onu başka duygulara sürüklemeye başlamıştı bile.</span></p>

    <p class="duz" xml:lang="tr"><span class="duz">On metre. Basınç kendini hissettirmeye başlıyordu. Her on metrede, santimetrekare başına fazladan bir kilo. Limitsiz bir mukavemet dalışında, vücuduna ağırlık bağlanmış dalgıç saniyede iki metrelik bir hızla dibe iner. Derinlik onu tam anlamıyla içine çeker. Okyanus üzerine kapanır, onu hapseder.</span></p>

    <p class="duz" xml:lang="tr"><span class="duz">Yirmi metre. Jacques, sürekli artmaya devam eden basıncı dengelemek için “pince-nez”siyle nefes almayı sürdürüyordu. Şiddetli bir basınç hissediyordu, derisini delip geçen her kasına, her organına etkiyen bir basınç. Yirmi beş metrede akciğerler, içinde sıkıştırılmış hava bulunan iki yumruk kadar küçülüyordu.</span></p>

    <p class="duz" xml:lang="tr"><span class="duz">Otuz metre. Işık gitgide uzaklaşıyordu. Mavilik bütün yoğunluğuyla her yere hâkimdi. Etkili ve sürekli. Burada korkuya yer yoktu. Kötülüğe de. Tam tersine: su kütlesi kalan son oksijenini kan dolaşımıyla dağıtıyordu. Organizma besleniyor, açlığını gideriyor, dengede kalıyordu. Atardamarlar ve toplardamarlar bir bütün haline geliyor, dalgalar epidermi yalamaya aralıksız devam ediyordu. Vücut bir kapalı devre aygıt gibi çalışıyordu. Tamamen başına buyruk bir şekilde.</span></p>

    <p class="duz" xml:lang="tr"><span class="duz">Elli metre. Çivitmavisi. Bu derinliğe ulaşması sadece birkaç saniyesini alıyordu ve artık zamanın bir önemi yoktu. Zamanın, serbest dalış yapan bir sporcuda büyük bir gerilime ve paniğe yol açtığı düşünülür. Ama bu yanlıştır: serbest dalış daima zaman dışıdır.</span></p>

    <p class="duz" xml:lang="tr"><span class="duz">Altmış metre. Normalde yetmiş kez atan kalbi artık dakikada yirmi kez atıyordu. Bu da vücut hareketlerini sınırlandırıyordu... Ve böylece de daha az oksijen tüketiyordu... Sadece kendisi için yaşıyordu... Karanlıkta ve soğukta, tamamen kendi yağıyla kavruluyordu...</span></p>

    <p class="duz" xml:lang="tr"><span class="duz">Büyük bir içtenlikle okyanusu dinliyordu. Artık başka bir düşünce hâkimdi: denizin sessizliği. Bu derinlikte, dipte uzanan sınırsız kütle her sesi kristalleştiriyor, camdan sivri dorukları olan maddî, yarısaydam birer cisme dönüştürüyordu.</span></p>

    <p class="duz" xml:lang="tr"><span class="duz">Seksen metre. Denizin karnı. Dalışın sonunda rekor vardı. Karanlığın dibinde alması gereken bir plaket duruyordu. Ulaştığı derinliği gösteren bir plaket. Sonra ağırlıkları atacak ve yüzeye çıkmak için paraşütünü açacaktı. Ama rekor kurmanın yanı sıra yerine getirmesi gereken bir görevi daha vardı.</span></p>

    <p class="duz" xml:lang="tr"><span class="duz">Yüz metre. Nihayet karanlıklar. Engin hiçlik bölgeleri. İşte o anda her şeyin hâkimi kendisiydi. Ne kaybolmuştu ne de yok olma tehlikesi altındaydı. Kendini tamamen farklı hissediyordu. Bu eşsiz yalnızlık içinde, artık kapıyı açmanın da zamanıydı.</span></p>

    <p class="duz" xml:lang="tr"><span class="duz">Denizin diğer tarafına geçmesini sağlayacak kapının.</span></p>

    <p class="duz" xml:lang="tr"><span class="duz">Kendisini çevreleyen karanlığın içinde yanılgıya düşmesi, bulmaya çalışması söz konusu değildi. Kapı orada değildi. Gözlerini kendi içine çevirmesi gerekiyordu. Kendi derinliklerine. İşte bir dalgıcın gizemi de buradaydı: ışığa açılan en son kapı, bilincinin en derin yerindeydi...</span></p>

    <p class="duz" xml:lang="tr"><span class="duz">Birden, güneşli havayı solumak için ağzını açtı. Anıları o kadar güçlüydü ki bir an bayılacağını hissetti. Nerede bulunduğunu anlamak için birkaç kez gözlerini kırpıştırdı. Bu çıplak ve sarımsı alana burada “stat” diyorlardı. Dikenli teller, gözetleme kuleleri, tribün görevi gören gri ahşap sıralar. Ve hâlâ bir topun peşinde koşmakta olan şu sersemler.</span></p>

    <p class="duz" xml:lang="tr"><span class="duz">Gülümsedi. Bugün onları büyük bir sevecenlikle seyrediyordu. Onları seviyordu. Hepsini. Hiçbir ayrım yapmadan. Anıları, onu şimdi yaşamakta olduğu zamanla uzlaştırmıştı.</span></p>

    <p class="duz" xml:lang="tr"><span class="duz">Ve özellikle de, başka bir varlık onun için ayrı bir öneme sahipti.</span></p>

    <p class="duz" xml:lang="tr"><span class="duz">Élisabeth.</span></p>

    <p class="duz" xml:lang="tr"><span class="duz">Onun mesajını aldığından beri farklı duygular içindeydi.</span></p>

    <p class="duz" xml:lang="tr"><span class="duz">Kaderinde gizemli bir şeyler vardı. Yolun sonuna geldiği, ölümüne sadece birkaç hafta kaldığı bu günlerde, en nihayet aşkı bulmuştu. Bu kadın çok farklıydı. Hem masum bir hali hem de onu anlayabilecek kadar karanlık bir yanı vardı. Ve korkmadan, önyargılı davranmadan verdiği ipuçlarını takip ediyordu.</span></p>

    <p class="duz" xml:lang="tr"><span class="duz">Sezgisel olarak, kim olursa olsun onu sevebileceğini tahmin ediyordu. Onu da, diğerleri gibi arındırmasına, temizlemesine gerek yoktu. Karanlık yüzünü, kötülüğünü kabul ediyordu bu kız. Yalanın Rengi’ni daha şimdiden anlamıştı. İşte bu yüzden bu kız onun için değerliydi. İşte bu yüzden onun icraatını anlayabilecekti.</span></p>

    <p class="duz" xml:lang="tr"><span class="duz">Birkaç saat içinde, son kurbanının –Pernille Mosensen’in cesedi– resimlerini görmeyi başarmıştı. Neler olup bittiğini anlamış olmalıydı. Ritüelin başlangıcını da tasavvur ediyordu mutlaka. Üzerinde çalıştığı kurbanında ne aradığını da. Kızın gerçeğe ulaşmak için sonuna kadar gideceğinden şüphesi yoktu.</span></p>

    <p class="duz" xml:lang="tr"><span class="duz">Birkaç gün içinde de Sonsuzluğun İşaretleri’nin ne olduğunu anlayacaktı.</span></p>

    <p class="duz" xml:lang="tr"><span class="duz">Sonra diğer etaplar gelecekti.</span></p>

    <p class="duz" xml:lang="tr"><span class="duz">Ta ki O’na ulaşıncaya dek.</span></p>

    <p class="duz" xml:lang="tr"><span class="duz">Aralarında kurdukları iletişim sisteminin –hem de en basit usullerle– başarısından dolayı kendisini kutluyordu. Küçük elektronik ajandayı kullanmakta en ufak bir zorluk çekmemişti. Onu önce bir cep telefonuna bağlamayı düşünmüştü, ama gardiyanlar hücrelerde yapacakları bir arama sonucunda onu kolaylıkla bulabilirlerdi. Bu durumda, ilk fikrini uygulamaya koydu. Revirdeki telefon hattının tellerini tek tek ayırdı, sonra bunların arasından, bağlantı yapacağı dış hat kablolarını buldu. Böylece hiç kimsenin algılayamayacağı bağlantılar kurabilir, aramalar yapabilirdi. Resmen hiç var olmamış bağlantılar.</span></p>

    <p class="duz" xml:lang="tr"><span class="duz">Sonra, geniş bir kapsama alanı olan bir</span> <span class="italik">server</span><span class="duz">’dan –Wanadoo– ücretsiz bir e-posta adresi oluşturdu kendine. Élisabeth’in dışında hiç kimsenin bilmediği bir adres. Şebekedeki milyonlarca bağlantının arasında, büyük bir gizlilikle istediği kadar mesaj yollayabilir ve alabilirdi. Gizli, teknolojik ve görünmez bir romantizm.</span></p>

    <p class="duz" xml:lang="tr"><span class="duz">Mahkûmlar hâlâ bağırıp çağırıyor, topla derme çatma kaleye gol atmaya çalışıyorlardı. Malayca, Çince, İngilizce küfrediyorlardı. Sanki her birinin beyninde bir dil bulamacı vardı. Buna karşılık düşünceleri ve arzuları ona son derece saf geliyordu.</span></p>

    <p class="duz" xml:lang="tr"><span class="duz">Böyle saçma sapan şeyler düşünmekten vazgeçti. Ve başka bir anısı geldi aklına. Bu yeniyetmelik çağındayken, Marsilya’daki sinematek salonunda izlediği siyah beyaz bir fimdi. Robert Bresson’un</span> <span class="italik">Pickpocket</span><span class="duz">’ı. Bu, kendini yasaların üstünde gören bir adamın hikâyesiydi. Genellikle bir hırsızın icraatı karanlık, gizli, bayağı eylemler gibi gösterilirdi. Bu filmde ise hırsız, yüce idealler peşinde koşan, yolu iyilikten geçen biriydi. Jacques bu görüntüleri izlediğinde kendi kaderinin de aynı olduğunu hemen anlamıştı. Ve bu benzerlik bugün de devam ediyordu.</span></p>

    <p class="duz" xml:lang="tr"><span class="duz">Bresson’un filminde hırsızın yolu bir kadınla kesişiyordu. Ve çok geçmeden de onu sevdiğini anlıyordu. Ancak o güne kadar tek başına ilerlediği bu yolda yine tek başına yol almakta direniyordu. Ama yakalandığı o son sahnede, görüşme odasındaki kafesin ardından kadına fısıldıyordu: “Ah Jeanne, sana ulaşmak için izlemem gereken yol ne kadar tuhaf...”</span></p>

    <p class="duz" xml:lang="tr"><span class="duz">Ceplerini karıştırdı, Élisabeth’in fotoğrafını çıkardı ve tekrar etti: “Sana ulaşmak için, izlemem gereken yol ne kadar tuhaf.”</span></p>

    <p class="duz" xml:lang="tr"><span class="duz">Yüksek sesle konuştuğunu fark etti. Gösterdiği bu zayıflıktan dolayı pişmanlık duydu. Hiçbir düşüncesi dudaklarının arasından dışarı çıkmamalıydı. Gizli dünyası, duvarlarındaki resimler havayla temas edince bozulan bir mağara gibiydi.</span></p>

    <p class="duz" xml:lang="tr"><span class="duz">Yanındaki ahşap sıra gıcırdadı. Éric gelip yanına oturmuştu. Reverdi fotoğrafı cebine koydu.</span></p>

    <p class="duz" xml:lang="tr"><span class="duz">– Seninle konuşmam gerekiyor.</span></p>

    <p class="duz" xml:lang="tr"><span class="duz">Jacques, revirde kendi hesabına yürüttüğü yasadışı ilaç satışını düşündü.</span></p>

    <p class="duz" xml:lang="tr"><span class="duz">– İlaç konusunu dert etme. Komisyonunu alacaksın.</span></p>

    <p class="duz" xml:lang="tr"><span class="duz">– Güzel. Ama başka bir şey konuşmak için geldim.</span></p>

    <p class="duz" xml:lang="tr"><span class="duz">– Ne?</span></p>

    <p class="duz" xml:lang="tr"><span class="duz">– Raman hakkında.</span></p>

    <p class="duz" xml:lang="tr"><span class="duz">Jacques derin bir iç çekti: bütün konuşmaların ana konusu o alçakların elebaşıydı. Herkesin kafasını meşgul eden o iblis.</span></p>

    <p class="duz" xml:lang="tr"><span class="duz">– Yine ne var?</span></p>

    <p class="duz" xml:lang="tr"><span class="duz">Tavşandudak gizemli bir havaya büründü ve yaklaştı. Yüzünün kemikleri çukurlaşmıştı, sanki çekiç darbeleriyle yamyassı edilmiş gibiydi.</span></p>

    <p class="duz" xml:lang="tr"><span class="duz">– AİDS olduğuna dair bir söylenti dolaşıyor.</span></p>

    <p class="duz" xml:lang="tr"><span class="duz">– Bir ay önce de bütün Çinlilerin SARS olduğu söyleniyordu.</span></p>

    <p class="duz" xml:lang="tr"><span class="duz">– Palavra atmıyorum, Reverdi. Hepimiz gibi ondan da kan alınmıştı. Sonuçlar pozitif çıkmış. Hastalığını onlara bulaştırmakla meşgul.</span></p>

    <p class="duz" xml:lang="tr"><span class="duz">– Kimlere?</span></p>

    <p class="duz" xml:lang="tr"><span class="duz">– E binasındaki sevgililerine. Çocuklara.</span></p>

    <p class="duz" xml:lang="tr"><span class="duz">Reverdi yeniden içini çekti. Kanara’da, herkes, Raman’a karşı çıkabilecek tek kişi olarak onu, “Büyük Jacques”ı görüyordu. Élisabeth’i düşündü. Harekete geçmesi söz konusu bile değildi. Örnek bir mahkûm olarak kalacak ve düşüncede bile olsa sevgilisinin yanında yaşamaya devam edecekti.</span></p>

    <p class="duz" xml:lang="tr"><span class="duz">– Beni ilgilendirmiyor.</span></p>

    <p class="duz" xml:lang="tr"><span class="duz">– Onlar çocuk. Zorla kendini emdiriyor. Prezervatif kullanmadan onları beceriyor. İt herif hepsini öldürecek.</span></p>

    <p class="duz" xml:lang="tr"><span class="duz">– Yapacak hiçbir şey yok.</span></p>

    <p class="duz" xml:lang="tr"><span class="duz">Éric biraz daha yaklaştı. Nefesi çok pis kokuyordu. Jacques, herifin ağzının içinde dil yerine bir hayvan leşi olduğunu düşündü. Eciş bücüş herif yarı ciddi, yarı alaycı bir tonda devam etti:</span></p>

    <p class="duz" xml:lang="tr"><span class="duz">– Burada efendi sensin, Reverdi. Kendi bölgende bunu yapmasına izin veremezsin.</span></p>

    <p class="duz" xml:lang="tr"><span class="duz">Yaltaklığın bu kadarı da çok abartılıydı, ama “efendi” kelimesi yine de etkili oldu. Bu tür övgülere karşı hâlâ duyarlık gösterdiği için kendine kızdı. Özellikle de böyle yoz bir cehennemde. Bununla birlikte Éric haklıydı: gardiyan ölmeliydi, bu kaçınılmazdı. Onu duvarlardaki ter lekelerini kazımaya, temizlemeye zorladığında vermişti kararını. Onu diz çökmeye mecbur ettiği dakikada. Onu bu şekilde küçük düşürmüş hiçbir insanoğlu canlı kalamazdı.</span></p>

    <p class="duz" xml:lang="tr"><span class="duz">O halde hemen harekete geçmekten, birkaç çocuğun hayatını kurtarmaktan onu alıkoyacak ne sebebi vardı ki? Aklına bir fikir geldi. Bu kararına Élisabeth’i de dahil edecekti: “İşaretleri bulduğunda” diye düşündü, “ona Raman’ın hayatını sunacağım.”</span></p>

    <p class="duz-son-paragraf-2" xml:lang="tr"><span class="duz">– Birkaç gün bekleyelim, dedi. Öyle hemen harekete geçmemiz mümkün değil.</span></p>
  </div>
</body>
</html>