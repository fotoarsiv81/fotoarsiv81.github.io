<html xmlns="http://www.w3.org/1999/xhtml">
<head>
  <title>63.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x63">
    <h1 class="bolum-ismi" id="toc-anchor" xml:lang="tr"><span class="bolum-ismi">63</span></h1>

    <p class="duz" xml:lang="tr"><span class="duz">– Bir sorunumuz var.</span></p>

    <p class="duz" xml:lang="tr"><span class="duz">Jimmy Wong-Fat hücrenin eşiğinde duruyordu. Jacques, onun buraya kadar gelmesinin bir mucize olduğunu düşündü. Raman’ın cesedinin bulunmasından sonra bütün binalar giriş çıkışlara kapatılmıştı. Hiçbir mahkûmun dışarı çıkmasına izin verilmiyordu. Görüşler ikinci bir emre kadar iptal edilmişti.</span></p>

    <p class="duz" xml:lang="tr"><span class="duz">– Bir sorunumuz var.</span></p>

    <p class="duz" xml:lang="tr"><span class="duz">Reverdi yatağında doğruldu, avukatın yanına oturmasını işaret etti. Çinli ayakta durmayı yeğledi.</span></p>

    <p class="duz" xml:lang="tr"><span class="duz">– Raman’ın otopsisi sonuçlandı. Bazı “teknik” ayrıntılar şüpheleri üzerinizde yoğunlaştırıyor.</span></p>

    <p class="duz" xml:lang="tr"><span class="duz">– Hangi ayrıntılar?</span></p>

    <p class="duz" xml:lang="tr"><span class="duz">– Dudaklarını, gözlerini ve karnını dikmekte kullanılmış olan iplik, bir ameliyat ipliği. Ve bu iplik sadece revirde bulunuyor.</span></p>

    <p class="duz" xml:lang="tr"><span class="duz">– Orada bir tek ben çalışmıyorum. Ve o pislikle sorunları olan da bir tek ben değilim. Üstelik beni suçlamaları için ellerinde kanıt olması gerekiyor.</span></p>

    <p class="duz" xml:lang="tr"><span class="duz">Avukat duymamış gibi yaptı:</span></p>

    <p class="duz" xml:lang="tr"><span class="duz">– Bir de bağırsaklar var.</span></p>

    <p class="duz" xml:lang="tr"><span class="duz">– Bağırsaklar mı?</span></p>

    <p class="duz" xml:lang="tr"><span class="duz">– Raman’ın karnında iç organlar bulundu. Ama kendininkiler değil.</span></p>

    <p class="duz" xml:lang="tr"><span class="duz">– Değil mi?</span></p>

    <p class="duz" xml:lang="tr"><span class="duz">– Bir domuzun iç organları.</span></p>

    <p class="duz" xml:lang="tr"><span class="duz">Jacques kaşlarını kaldırdı. Jimmy çekik gözleriyle onu izliyordu.</span></p>

    <p class="duz" xml:lang="tr"><span class="duz">– Bir domuz! Bunun bir Müslüman için ne anlama geldiğini tahayyül edebiliyor musunuz? Katil onun iç organlarını çıkarmış ve yerine bir süt domuzunun sakatatını koymuş. Sonra da dikmiş!</span></p>

    <p class="duz" xml:lang="tr"><span class="duz">Jacques, otopsiyi yapan adlî hekimi kafasından geçiriyordu. Şüphesiz domuz eti satan şarküterilerin yakınından bile geçmekten hoşlanmayan bir Müslüman’dı. İlgisiz bir ses tonuyla sordu:</span></p>

    <p class="duz" xml:lang="tr"><span class="duz">– Bu... bu sakatatı nereden bulmuş?</span></p>

    <p class="duz" xml:lang="tr"><span class="duz">Wong-Fat, bacakları ayrık, onun önünde kazık gibi dikilmiş duruyordu. Elinde her zamanki kırmızı çantası vardı, evcil küçük bir hayvana benziyordu:</span></p>

    <p class="duz" xml:lang="tr"><span class="duz">– Mutfaktan. Her şey, yapacakları bir kutlama için Çinlilerin hapishaneye soktukları bir süt domuzunun sakatatlarını akla getiriyor. Tanrım, bu hayvanın içeri sokulması bile bir skandal!</span></p>

    <p class="duz" xml:lang="tr"><span class="duz">Reverdi, uyguladığı cezanın onun hoşuna gittiğini anlamıştı. Aslında bu ona bir şey ifade etmiyordu; sadece Élisabeth’i düşünüyordu. Onunla temas kurmak için sabırsızlanıyordu. Laf olsun diye sordu:</span></p>

    <p class="duz" xml:lang="tr"><span class="duz">– Sonunda, Raman’ın “içini” buldular mı?</span></p>

    <p class="duz" xml:lang="tr"><span class="duz">– Hayır. Ve hiç kimse de domuzun sakatatının kaybolduğunu fark etmemiş. Neden biliyorsunuz, değil mi?</span></p>

    <p class="duz" xml:lang="tr"><span class="duz">– Evet, tahmin ediyorum.</span></p>

    <p class="duz" xml:lang="tr"><span class="duz">– Katil, Raman’ın iç organlarını hayvanın vücuduna yerleştirmiş. Bunlar, bir önceki gece Çinlilerin yediği sakatat. Tanrım, insan sakatatı!</span></p>

    <p class="duz" xml:lang="tr"><span class="duz">Jacques ensesini duvara dayadı. Hiçbir şey hissetmiyordu, ama gerçekleştirdiği operasyonun zamanlamasından memnundu. Haccah’ın ölüm fermanını imzalayan Çinliler, kendi ustabaşılarını yemişlerdi. Mırıldandı:</span></p>

    <p class="duz" xml:lang="tr"><span class="duz">– Sonuçta, şefin sürprizi.</span></p>

    <p class="duz" xml:lang="tr"><span class="duz">Jimmy işaretparmağını ona doğruttu. Damarları öfkeden şişmişti:</span></p>

    <p class="duz" xml:lang="tr"><span class="duz">– Gülmekle hata ediyorsunuz. Herkes, bunu sizin yaptığınızı biliyor, Jacques. Böyle bir cinayeti ancak siz gözünüzü kırpmadan işleyebilirsiniz!</span></p>

    <p class="duz" xml:lang="tr"><span class="duz">Reverdi sesini çıkarmadı. Avukat devam etti:</span></p>

    <p class="duz" xml:lang="tr"><span class="duz">– İncelediğim dosyanız bunun ispatı! Her şey boşa gitti. Peki size ne oldu? Reverdi’ye doğru eğildi, yüzü ter içindeydi ve bütün inancını kaybetmişti. Demek ölümle alay ediyorsunuz?</span></p>

    <p class="duz" xml:lang="tr"><span class="duz">Reverdi bir hamlede ayağa kalktı ve hücrenin diğer ucunda, ters çevrilmiş bir kafesin üzerine yerleştirilmiş tütsü çubuklarının arasında yanan mumlardan birini aldı. Görüntü bir sunağı andırıyordu.</span></p>

    <p class="duz" xml:lang="tr"><span class="duz">– Reenkarnasyona inanıyor musun? diye Jimmy’ye sordu.</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">Jacques başka bir mum aldı, sönüktü ve avukata doğru yaklaştı.</span></p>

    <p class="duz" xml:lang="tr"><span class="duz">– Ruh göçünü açıklamak için klasik bir metafor vardır. İkinci mumu birincisiyle yaktı. Bedenler yok olup gider, ama alev, o, birinden diğerine geçer. O sonsuzdur.</span></p>

    <p class="duz" xml:lang="tr"><span class="duz">– Ne demek istiyorsunuz?</span></p>

    <p class="duz" xml:lang="tr"><span class="duz">Reverdi gülümsedi ve ona mumlardan birini verdi:</span></p>

    <p class="duz" xml:lang="tr"><span class="duz">– Demek istiyorum ki, ben ölmeyeceğim. Yeniden dirileceğim.</span></p>

    <p class="duz" xml:lang="tr"><span class="duz">Wong-Fat, parmaklarının arasındaki küçük aleve baktı; ne yapacağını bilmiyordu. Mumu, ibadet sırasının üzerine, yerine bıraktı. O sırada, duvara, tütsülerin tam üstüne, yapıştırılmış fotoğrafı fark etti.</span></p>

    <p class="duz" xml:lang="tr"><span class="duz">– Fotoğraftaki kız kim?</span></p>

    <p class="duz" xml:lang="tr"><span class="duz">– Kadınım.</span></p>

    <p class="duz" xml:lang="tr"><span class="duz">Çinli başını çevirdi.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Henüz evlenmedik. Ama bu birleşmeyi idam edilmeden önce gerçekleştirmek istiyorum.</span></p>

    <p class="duz" xml:lang="tr"><span class="duz">Jimmy resme dikkatlice baktı. Kendisine de tuhaf gelen bir ses tonuyla sordu:</span></p>

    <p class="duz" xml:lang="tr"><span class="duz">– Bu mektuplardaki kız mı? Parisli kız?</span></p>

    <p class="duz" xml:lang="tr"><span class="duz">– Malezya yasaları izin veriyor.</span></p>

    <p class="duz" xml:lang="tr"><span class="duz">Jimmy doğruldu. Yüz ifadesi değişmişti, yüz çizgileri derinleşmişti; dudakları titriyordu. Allak bullak olmuş gibiydi.</span></p>

    <p class="duz" xml:lang="tr"><span class="duz">– Ama... gerçekten, ciddi misiniz? Onunla evlenmek istiyor musu...</span></p>

    <p class="duz" xml:lang="tr"><span class="duz">Cümlesini tamamlayamadı. Jacques, yüzüne dikkatle ve uzun uzun baktı; obezin gözleri dolmuştu. Hıçkıra hıçkıra ağlamak üzereydi. Demek aralarında derin bir ilişki olduğunu düşünmüştü. Suç ortaklığı, dostluk, hatta bunlardan daha da öte bir yakınlık. Reverdi, onu teselli etmek ister gibi teskin edici bir ses tonuyla fısıldadı:</span></p>

    <p class="duz" xml:lang="tr"><span class="duz">– Bu hemen gerçekleşmeyecek; henüz hazır değil.</span></p>

    <p class="duz" xml:lang="tr"><span class="duz">– Hazır değil mi?</span></p>

    <p class="duz" xml:lang="tr"><span class="duz">Avukat yeniden profesyonel ses tonuyla konuşmaya başlamıştı.</span></p>

    <p class="duz" xml:lang="tr"><span class="duz">– Siz ne demek istiyorsunuz, Tanrı aşkına?</span></p>

    <p class="duz" xml:lang="tr"><span class="duz">Reverdi, fotoğrafın yanında diz çöktü. Parmaklarını Élisabeth’in yüzünde gezdirdi:</span></p>

    <p class="duz" xml:lang="tr"><span class="duz">– Henüz kabul töreni bitmedi.</span></p>

    <p class="duz" xml:lang="tr"><span class="duz">– Onunla hâlâ temasta mısınız? Artık hiç mektup gelmiyor, ben...</span></p>

    <p class="duz" xml:lang="tr"><span class="duz">Reverdi gözlerini kapattı:</span></p>

    <p class="duz" xml:lang="tr"><span class="duz">– Geldiğini hissediyorum. Bana doğru yaklaşıyor...</span></p>

    <p class="duz" xml:lang="tr"><span class="duz">Ayağa kalktı ve Wong-Fat’a baktı:</span></p>

    <p class="duz" xml:lang="tr"><span class="duz">– Bugünkü sorunumuz bu değil.</span></p>
  </div>
</body>
</html>