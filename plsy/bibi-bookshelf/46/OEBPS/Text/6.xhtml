<html xmlns="http://www.w3.org/1999/xhtml">
<head>
  <title>6.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x6">
    <h1 class="bolum-ismi" id="toc-anchor" xml:lang="tr"><span class="bolum-ismi">6</span></h1>

    <p class="duz" xml:lang="tr"><span class="duz">Araştırmalarında, seri cinayetler işleyen katillerin ayrı bir yeri vardı.</span></p>

    <p class="duz" xml:lang="tr"><span class="duz">Marc’ın gözünde, onlar saf birer elmas gibiydi. İşlenmemiş birer değerli taş. Onlarda, boş ve gereksiz hareketler, kör tutku ve son dakika paniği yoktu. Ama hiçbir ruh hali, öldürme eylemini açıklayamaz, hatta haklı gösteremezdi.</span></p>

    <p class="duz" xml:lang="tr"><span class="duz">Ancak söz konusu olan öldürme itkisinden başka bir şey değildi.</span></p>

    <p class="duz" xml:lang="tr"><span class="duz">Soğuk, aykırı, eşsiz.</span></p>

    <p class="duz" xml:lang="tr"><span class="duz">Bu konu hakkındaki bütün kitapları okumuştu. Hikâyeler. Biyografiler. Bizzat katiller tarafından kaleme alınmış otobiyografiler. Psikiyatrik eserler. Hatta bu eserlerin, en ünlülerinin bazılarını henüz yayımlanmadan önce okumuştu. Onları herkesten daha iyi tanıyordu. İçine asit boşaltmak için kurbanlarının kafatasını matkapla delen Jeffrey Dahmer’i. Kurbanlarının kanını içen ve mükemmel bir hayat sıvısı elde etmek için onların organlarını mikserde karıştıran Richard Treton Chase’i. Şöminenin üzerine koyduğu kurbanın başıyla konuşurken, bir yandan da onun başsız vücudunu arkadan düzen, nekrofil, yamyam, iki metre boyunda, yüz kırk kiloluk Ed Kumper’ı. Kurbanlarının yüz derisinden maskeler yapan Ed Gein’i.</span></p>

    <p class="duz" xml:lang="tr"><span class="duz">Fransa’da, 2000 yılından itibaren seri cinayetler işleyen hapisteki katillerle görüşebilmek için adlî makamlara sayısız dilekçe vermişti. Böylece de Francis Heaulme, Patrice Allègre, Guy George, Pierre Chenal gibi katillerle, kimi kez saatler süren görüşmeler yapma fırsatı bulmuştu... Ayrıca bu katillerin yakın çevresiyle, anne babalarıyla ve kurbanların aileleriyle de görüşmüştü.</span></p>

    <p class="duz" xml:lang="tr"><span class="duz">Ama her seferinde, aynı hayal kırıklığına uğramıştı.</span></p>

    <p class="duz" xml:lang="tr"><span class="duz">Yargılanmaları esnasında da gözlemlediği gibi, bu adamlar sıradan insanlardı. Bazıları çok iriyarıydı, bazıları tik sahibi, bazıları ise çok çirkindi, ama bu görünüşleri, onların işlediği seri cinayetleri açıklamakta yeterli değildi. Sırları, yaşadıkları ruhsal yıkım içlerinde gizliydi.</span></p>

    <p class="duz" xml:lang="tr"><span class="duz">Bu tür anlarda, Marc kendi araştırmacı yeteneğinden şüphe ediyordu. Neden onları anlamayı başaramıyordu? Niçin kafalarının içine giremiyordu? Niçin onları cinayet işlerken hayal edemiyordu? Onları, kurbanlarının soğumuş cesetleri önünde diz çökmüş, elleri kanlı bir halde suçüstü yakalayamamış olmaktan pişmanlık duyuyor gibiydi.</span></p>

    <p class="duz" xml:lang="tr"><span class="duz">Bu korkunç olayları araştırırken, topladığı bazı resimler, bazı laytmotifler geceleri rüyasına giriyordu. Ama bundan dolayı üzülmüyordu. En azından, katillerle bir şeyler paylaşmış oluyordu.</span></p>

    <p class="duz" xml:lang="tr"><span class="duz">Bir bıçağın eti keserken çıkardığı ses kulaklarından gitmiyordu. Francis Heaulme’un, Brest yakınlarındaki Moulin Blanc Plajı’nda genç bir kadının gırtlağını keserken bıçağının çıkardığı ses. Marc, kadının gırtlağındaki bıçak yarasının fotoğraflarını görmüştü: belirgin, derin, boynun ortasından başlayıp sol kulağın arkasına kadar uzanan bir yara. Kurban, üzerinde mayosuyla çakıl taşlarının üstünde bulunmuştu ve bu açık yara ile rüzgârın ve dalgaların etkisine maruz kalmış gri çakıl taşları arasında tuhaf bir bağ vardı. Bu korkunç görüntü önce uykusunda zararsız bir rüya olarak yer almış, sonra bir anda Marc için kâbusa dönüşmüştü. Gırtlağı kesen ahşap saplı bıçağın çıkardığı ses.</span></p>

    <p class="duz" xml:lang="tr"><span class="duz">Ayrıca rüyasına, elleri kesilmiş, çok zayıf bir kadının esrarengiz görüntüsü de giriyordu. Kadın silueti, vakur bir tavırla, ancak dalgın bir şekilde yürüyordu, karnı boydan boya yarılmıştı ve bağırsakları dışarı sarkıyordu. Her seferinde de, rüyadan uyanacağına yakın Marc kendine hep aynı soruyu soruyordu: bu kadın kimdi? Onu daha önce nerede görmüştü? Sonra, yavaş yavaş uyanacağına yakın bu sorunun cevabı şekilleniyordu.</span> <span class="italik">Le Specfre du sex-appeal.</span> <span class="duz">Salvador Dalí’nin bir tablosu.</span></p>

    <p class="duz" xml:lang="tr"><span class="duz">1998 yılında, Marc, Perpignan’da işlenmiş bir dizi cinayeti araştırmış ve katilin Dalí’nin bu tablosundan esinlendiğinden şüphelenmişti. En azından, bir vakada, genç kadının, yani kurbanın elleri kesilmiş ve bağırsakları deşilmişti. Katil henüz yakalanamamıştı ve Marc, onun bu Dalí takıntısını ilk fırsatta bir kez daha uygulamaya koyacağını biliyordu.</span></p>

    <p class="duz" xml:lang="tr"><span class="duz">Telesekreterinin “bip” sesi onu düşüncelerinden uyandırdı; yataktan kalktığından beri Reverdi’nin resimlerine boş gözlerle bakıyordu. Verghens’in sesi atölyeden bozma dairesinin büyük salonunda yankılandı: “Benim. Malezya’daki olayla ilgili olarak bana verdiğin o boktan haberin üzerinden üç gün geçti. Umarım gelecek sayı için yeni bir haberin vardır. Bu sabah beni aramanı istiyorum. Kesinlikle. (Kısa bir sessizlik.) Birkaç hafta içinde savaş çıkacağını sana hatırlatırım. Ondan sonra da bizim hikâyelerimizle ilgilenecek birini bulamazsın. Tanrı aşkına, sansasyonel bir haber bul!”</span></p>

    <p class="duz" xml:lang="tr"><span class="duz">Marc, Irak’ta çıkması muhtemel savaşın bu şekilde anımsatılmasına gülümsemekle yetindi. Sanki o, bu işin peşinde değildi. Saat on bir olmuştu. Elektronik posta kutusuna baktı. Hiç mesaj yoktu, ne AFP’den ne Reuters’tan ne de Associated Press’ten. Kuala Lumpur’un en önemli gazeteleri</span> <span class="italik">News Staits Times</span> <span class="duz">ile</span> <span class="italik">Star</span><span class="duz">’daki bağlantılarından da bir haber yoktu. Bir dilekçeyle başvurduğu Malezya’daki sorgu hâkimliği DPP’den de (Deputy Public Prosecutor) cevap gelmemişti. Fransız Büyükelçiliği’nden de ses seda çıkmamıştı. Şüphesiz, Reverdi akıl hastanesinin ücra bir köşesinde hâlâ sinir krizi geçiriyordu. Avukatının ismi bile açıklanmamıştı. Sanki her şeyin üzerine ölü toprağı serpilmişti.</span></p>

    <p class="duz" xml:lang="tr"><span class="duz">Marc kendine bir espresso hazırlamak için Amerikan mutfağına gitti. Kahvenin her çeşidine karşı büyük bir tutkusu vardı; bu, kart bekârın kötü alışkanlıklarından biriydi. Eşsiz arabicaları, ender bulunan robustaları, çeşitli ülkelerden kavrulmamış kahveleri edinebileceği bir dost çevresi vardı ve zengin olduğu yıllarda, üzerinde, kapuçino yapabilmesi için bir “buhar” hortumu ile kahvenin özünü çıkartabileceği bir presin bulunduğu çok gelişmiş bir makine satın almıştı. Zaman zaman markasını ve menşeini değiştirdiği bu etkili içeceklerden her gün en az yirmi tane içiyordu. Bir Kolombiya kahvesinde karar kıldı, çok sert olduğundan ona “şeytan telvesi” adını vermişti. Bir ölüyü bile diriltebilirdi. Ona gereken de buydu.</span></p>

    <p class="duz" xml:lang="tr"><span class="duz">Kahveyi küçük küçük yudumlarla tadına vararak içerken, beyaz ahşaptan mutfak tezgâhının arkasında ayakta durdu, bir yandan da gözleriyle etrafını tarıyordu. Görkemli tavanın altında, yüz yirmi metrekarelik geniş bir alandı. Burayı satın aldığında, böyle dümdüz bir alan onda havalanma duygusu uyandırmıştı. Sekiz yıl sonra bile hâlâ aynı duyguyu taşıyordu.</span></p>

    <p class="duz" xml:lang="tr"><span class="duz">Zemin katta yer alan atölye, iki cüce palmiyenin süslediği, taş döşeli küçük bir avluya açılıyordu; pencere boşluklarında iki büyük ananas nöbet tutuyordu. Diğer duvarlarda, üzerinde kitapların, partisyonların, CD’lerin durduğu raflar vardı. Hafif eğimli çatıya doğru yükselen ve gerçek kütüphanesinin girişini oluşturan bu duvarlarda hayatının tüm izleri vardı. Alttaki, ilave küçük oda ise özel kitaplarıyla doluydu.</span></p>

    <p class="duz" xml:lang="tr"><span class="duz">Seri cinayetler işlemiş katiller hakkında yazılmış hemen her şey buradaydı: yığın halinde, fihristlenmiş. Ayrıca, çeşitli cinaî olayların yer aldığı bir sürü eski gazete. Bu kan tiyatrosu o kadar eksiksizdi ki,</span> <span class="italik">Limier</span><span class="duz">’de çalışan diğer muhabirler bile şu ya da bu olayı araştırmak veya geçmişte işlenmiş bir cinayetin katili hakkında bilgi edinmek için sık sık buraya gelirdi. Havaya yayılan ve buraya her gelişinde Vincent’a “artık sigarayı bırakması gerektiği”ni hatırlatan küf kokusu bu küçük odaya sinmişti.</span></p>

    <p class="duz" xml:lang="tr"><span class="duz">Büyük odadaki mobilyalar ise son derece sadeydi: çalışma masası yerine geçen, dört ayaklı bir destek üzerine yerleştirilmiş ince bir tahta; dipte, salonun bir köşesine konmuş, hafifçe bel vermiş bir kanepe ve üzerine dağınık bir şekilde atılmış yastıklar ile birkaç metre ötede, sağda bir girintiye yerleştirilmiş bir yatak. Ayrıca yerde, üzerinde büyük ekran bir televizyon ile bir yığın elektronik cihazın –DVD, teyp, kolonlar, başka hi-fi cihazlar– durduğu alçak bir sehpanın tam karşısında somyasız bir şilte vardı.</span></p>

    <p class="duz" xml:lang="tr"><span class="duz">Marc yerde uyumayı seviyordu. Bu pusuya yatmış asker pozisyonuydu; her an saldırıya hazır. Aslında bu onun hayatının da bir özetiydi: hep zulada, hep pusudaydı. Gece olduğunda, avludan duvardaki kitaplar üzerine yansıyan ışığı gözlemliyordu; önünde asılı duran bir dizi kırmızı küçük lamba bir pistin ışıklarını andırıyordu. Peki o ne zaman pistten havalanacaktı? Aradığı gerçeği ne zaman bulacaktı?</span></p>

    <p class="duz" xml:lang="tr"><span class="duz">Kendine ikinci bir kahve daha hazırladı ve gidip çalışma masasına oturdu. Hepsi tek ve aynı konuya ait bir yığın belge, fotoğraf, yazı ve kaseti düzenledi. Jacques Reverdi’nin muhteşem bir biyografisini yazmak için gerekli her şey. Ama bu biyografi, bir katilinkinden çok büyük bir sporcunun yaşamını anlatmalıydı.</span></p>

    <p class="duz" xml:lang="tr"><span class="duz">Son iki gün içinde, Marc, adım adım onun geçmişine ulaşmıştı. Seksenli yılların başında, Jacques gerçek bir stardı. Hakkında yazılan makaleler, yapılan röportajlar, çekilen fotoğraflar; yüzyılın son döneminin en ünlü serbest dalış yapan sporcularından biri olarak kabul ediliyordu. Jacques Mayol ile Umberto Polizzari arasında bir yerdeydi. Bununla birlikte, röportajlarında bu spor dalı hakkında asla bildik, klişe laflar etmiyordu: farklı bir dünyanın keşfi, bir besin deposu olan denize dönüş, deniz memelilerinin karmaşık yaşamı vb... Tam tersine, aletsiz dalmanın doğaya aykırı karakteri ve tehlikeleri üzerinde duruyordu: bayılma tehlikesi, aşırı basıncın yarattığı olumsuzluklar, derinlik sarhoşluğu. Marc bu sporu biliyordu –Korsika’dayken biraz yapmıştı– ve küçük bir koyda dalarken bilinç kaybıyla ilgili bazı sorunlar yaşadığını hatırlıyordu. Dalmayı hemen kesmişti; bilincini kaybetmek üzere olduğu aklına geldi.</span></p>

    <p class="duz" xml:lang="tr"><span class="duz">Aslında, şampiyon, Jacques Reverdi aletsiz dalışı insan ile deniz arasındaki bir savaş olarak değerlendiriyordu. Derinliklerde, bedeniyle kazanması gereken bir savaş. Yapılan röportajlarda, sadece aletsiz dalış yapan dalgıcın bildiği bu gizemli sınırdan söz ediyordu hep. Bu sınır, bir önceki rekorun sınırıydı elbette, ama aynı zamanda düşüncenin de sınırıydı. Akla aykırı bir biçimde, derinliklerde ulaşılan bir üst evreydi bu. Derinliklerde, karanlığın ortasında, olağanüstü bir basınca maruz kalınıyordu, akciğerler ise iki küçük çakıl taşına dönüşüyordu ve ışık, sadece anılarda kalan bir kavramdı; dalgıca gelince, o, madalyadan ya da kupadan çok daha başka bir şey kazanıyordu.</span></p>

    <p class="duz" xml:lang="tr"><span class="duz">Marc, 1987 ağustosunda</span> <span class="italik">L’Express</span> <span class="duz">dergisinde yayımlanmış, Reverdi’yle ilgili son makalelerden birini de bulmuştu; Fransa’da, binlerce yeniyetmenin dalmaya karşı büyük bir tutku duymasına yol açan Besson’un</span> <span class="italik">Derinlik Sarhoşluğu</span> <span class="duz">filminin rüzgârının sürdüğü dönemlere aitti. Reverdi, röportaja gelen gazetecilerin karşısına, Tayland’da dalgıç hocalığı yapan sıradan biri gibi çıkmıştı. Ama çok daha dingin, bilgeliğe çok daha yakın ve aletsiz dalışın ruhunu kavramış görünüyordu.</span></p>

    <p class="duz" xml:lang="tr"><span class="duz">Marc, Reverdi’nin yaşamını araştırırken çok eski tarihlere kadar ulaşmıştı. Bugünkü olaylara bir açıklama getirebilecek çok ilginç keşiflerde bulunmuş, onun hayatındaki ruhsal travmaları sezinler gibi olmuştu.</span></p>

    <p class="duz" xml:lang="tr"><span class="duz">Jacques, 1954’te, Val-d’Oise’ın taşrasında, Épinay-sur-Seine’de doğmuştu. Yetimdi, tek çocuktu, bir sosyal yardım kuruluşunda çalışan annesinin yanında büyümüştü. 1968’de, annesi Monique Reverdi intihar edene dek sorunsuz bir çocukluk yaşamıştı. Jacques –o sırada on dört yaşındaydı– annesinin cesedini, evde kanlar içinde yatarken bulmuştu: bileklerini kesmişti.</span></p>

    <p class="duz" xml:lang="tr"><span class="duz">Böylece bu yeniyetme bir anda kişilik değiştirdi. Çekingen, ihtiyatlı çocuk saldırgan biri haline geldi, bir çocuk yurdundan diğerine yollanan, hırsızlık yapmayı âdet haline getirmiş, şiddete başvurmaktan çekinmeyen bir serseriye dönüştü. On yedi yaşındayken, Marsilya’ya, bir “yaşam evi”ne, sorunlu ergenlerin eğitildiği bir merkeze yollandı. Bu onun hayatında, en önemli ikinci dönüm noktası oldu. Orada, açık fikirli bir psikiyatr olan Jean-Pierre Genoves’la karşılaştı ve ondan ilk serbest dalış derslerini almaya başladı. Bu beklenmedik bir şeydi. Jacques bu spora büyük bir tutkuyla bağlandı ve bu dalda eşsiz bir yeteneği olduğunu gösterdi.</span></p>

    <p class="duz" xml:lang="tr"><span class="duz">1977’de, askerlik görevini bitirdikten sonra, yıllarca süren antrenmanların ardından sabit ağırlıkta ilk dünya rekorunu kırdı. Dalma sporunun bu dalı oldukça zor bir disiplindi; limitli ağırlıkla dalışta olduğu gibi demir külçelerle dalmak ve bir paraşütle yüzeye çıkmak söz konusu değildi, dalışta ve yüzeye çıkmada sadece palet gücünden yararlanılıyordu. Jacques altmış metreye inmeyi başardı. Üç yıl sonra altmış üç metreye kadar indi. Bunun yanı sıra, limitli ağırlıkla dalışla da ilgilenmeye başladı ve 1976 yılında Jacques Mayol tarafından kırılmış olan rekoru yüz metreye taşıdı. 1982’den sonra ise şampiyondu; artık yirmi sekiz yaşındaydı, yerinde saymaya başladı. Yarışmaları bıraktı ve Güneydoğu Asya’ya yerleşti; burada,</span> <span class="italik">Derinlik Sarhoşluğu</span> <span class="duz">filminin başarısı onun başarılarını gölgede bırakana dek ortalarda gözükmedi.</span></p>

    <p class="duz" xml:lang="tr"><span class="duz">Marc, onunla ilgili bir sürü resim de toplamıştı. Kuşkusuz çoğu onun, üst üste zaferler kazandığı döneme ait şampiyonluk resimleriydi. Ama Monique Reverdi’nin bir fotoğrafını da elde etmeyi başarmıştı. Uzun boylu ve zayıf bir kadındı, üzerinde boğazına kadar kapalı, Laura Ashley marka çiçekli bir elbise vardı. Canlılığını yitirmiş, hüzünlü bir güzelliğe sahipti. Dar ve uzun yüzü, tam ortadan ayrılmış uzun kestane rengi saçlarının etkisiyle daha da uzun gözüküyordu. En çarpıcı özelliği, karamsar ve dalgın bakışlarıydı; yüzünü iyice belirginleştiren, taçyaprakları andıran şehvetli dudakları vardı. Bu fotoğraf Marc’a, nedendir bilinmez, farklı cinsiyetteki iki rock yıldızını hatırlattı: Cher ile Marilyn Manson’u. Ayrıca, kadının duruşunda, hayatı umursamaz bir katılık, acıyla yoğrulmuş bir heybet seziliyordu. Monique Reverdi, dinî bir resim ile bir CD kabındaki fotoğrafın bir karışımıydı sanki.</span></p>

    <p class="duz" xml:lang="tr"><span class="duz">Marc, kadının sosyal yardım kuruluşundaki eski arkadaşlarıyla da telefonda konuşmuştu: herkesin ortak fikri, Monique Reverdi’nin, candan, yüce gönüllü bir kadın olduğuydu. O bir “azize”ydi. Peki, öyleyse neden bileklerini kesmişti?</span></p>

    <p class="duz" xml:lang="tr"><span class="duz">Cinaî suçları araştırmadaki deneyimlerinden Marc tek bir şeyden emindi: seri cinayetler işleyen katillerin tek ortak noktası travmatik bir çocukluk geçirmiş olmalarıydı. Aile içi şiddet, alkolizm, terk edilme, ensest... Ama, annesinin üzerine titrediği Jacques için böyle bir şey söz konusu değildi. Annesinin cansız vücudunu bulmasının yarattığı travma, onun öldürme psikozunu açıklamaya yeterli miydi?</span></p>

    <p class="duz" xml:lang="tr"><span class="duz">Ağzına kadar kahve dolu fincanını bir dikişte bitirdi; soğumuştu. Evet, Reverdi’nin cinayetlerini açıklayabilmek için yeni bir neden bulması gerekiyordu. Yazacağı yeni bir makale için değil, leşçinin profilini daha iyi anlamak için gerekliydi bu. Kâğıtlarını, fotoğraflarını, notlarını çeşitli kronolojik dönemlere göre bir düzene koydu. Üzerinde “KAMBOÇYA” yazan zarfı eline aldı, içinde elle tutulur pek bilgi yoktu. Linda Kreutz’ün bir fotoğrafı ve Fransızca yayımlanan gazetelerden kesilmiş birkaç kupür dışında... Marc, Phnom Penh’teki Fransız Elçiliği’yle temasa geçmiş, ancak personel değiştiğinden istediğini elde edememişti. Hükûmet darbesinin henüz gerçekleştirildiği bir ülkede mahkeme kayıtlarına ulaşmak imkânsızdı. Reverdi’nin Kamboçyalı avukatının izini bulmak da mümkün değildi. Marc’ın anlayabildiği tek şey, Kamboçya adalet sisteminin çok karmaşık olduğuydu...</span></p>

    <p class="duz" xml:lang="tr"><span class="duz">Marc’ın aklına bir fikir geldi. Bir yerlerde kurbanın ailesinin varlıklı olduğunu okumuştu. Kreutz’ler, o dönemde davayı takip etmesi ve müdahil taraf olarak katılması için bir Alman avukat tutmuşlardı. Belki de, olayı aydınlatması için bir özel detektifle de anlaşmış olabilirlerdi. İçgüdüsel olarak Marc, Linda’nın anne ve babasının, Reverdi’nin suçlu olduğuna kesinkes inandıklarını, serbest bırakılmasıyla da perişan olduklarını düşündü.</span></p>

    <p class="duz" xml:lang="tr"><span class="duz">Jacques Reverdi’nin, yeniden hem de suçüstü yakalanması onları harekete geçirebilirdi. Kamboçya’daki dosyanın yeniden açılması için çaba harcayabilirlerdi. Evet: bu konuda bir şeyler yapması gerekiyordu. Marc davayı takip eden avukatı bulmalıydı.</span></p>
  </div>
</body>
</html>