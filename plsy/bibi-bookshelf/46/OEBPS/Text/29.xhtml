<html xmlns="http://www.w3.org/1999/xhtml">
<head>
  <title>29.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x29">
    <h1 class="bolum-ismi" id="toc-anchor" xml:lang="tr"><span class="bolum-ismi">29</span></h1>

    <p class="duz" xml:lang="tr"><span class="duz">İlk öncelik: e-posta adresi.</span></p>

    <p class="duz" xml:lang="tr"><span class="duz">Marc, Trudaine Caddesi’nin yakınlarındaki bir “internet kafe”ye daldı. Élisabeth’in adına bir elektronik posta adresi almak için kendi bilgisayarını kullanamazdı. Bilgisayar teknolojisi hakkında hiçbir şey bilmiyordu, ama bir elektronik adresin işletime sokulmasının bazı izler bırakacağından kuşkusu yoktu.</span></p>

    <p class="duz" xml:lang="tr"><span class="duz">Anonim bir PC’nin önüne oturdu, Fransız orijinli bir server, “Voilà”, seçti ve ücretsiz bir posta kutusu oluşturmak için geçici bir form doldurdu; çünkü yapacağı en ufak bir ödeme bile ardında iz bırakırdı.</span></p>

    <p class="duz" xml:lang="tr"><span class="duz">Form için verdiği bilgiler, hiç var olmamış yirmi dört yaşındaki Parisli bir kıza, Élisabeth Bremen’e ait olmanın dışında yanlıştı. 9. Bölge’de bir ev adresi, daha inandırıcı olması için bir doğum tarihi uydurdu, bir “passeword” yarattı, sonra elektronik posta adresini oluşturdu: “lisbeth@voila.fr”.</span></p>

    <p class="duz" xml:lang="tr"><span class="duz">Bu, karanlıklara girmesini sağlayacak anahtarıydı.</span></p>

    <p class="duz" xml:lang="tr"><span class="duz">Ardından, mektubuyla birlikte, Bercy Garı’ndaki DHL bürosuna gitti; zarfın üzerine ikametgâh adresi yazma gibi zorunluluğu yoktu artık. Öğlen olduğunda, ilk sorunu halletmişti. Neşesine yeniden kavuşmuştu. Her şey bir oyunu andırıyordu. Yine de onu rahatsız eden, kaygılandıran bir şeyler vardı.</span></p>

    <p class="duz" xml:lang="tr"><span class="duz">Reverdi’nin mektubunun bazı bölümleri epey kaygı vericiydi, gerçek katil olduğunu ima ettiği ve hâlâ serbest olan bir “başkası”ndan söz ediyordu... Marc omuz silkti. Katil blöf yapıyordu: bundan şüphesi yoktu. Sadece bir önlemdi bu, mektuplaşmaları beklenmedik bir yöne saptığında ona karşı kullanabileceği bir önlem.</span></p>

    <p class="duz" xml:lang="tr"><span class="duz">Evine dönerken bindiği takside, yolculuğu için yanına alması gereken eşyaların ve yolculuk önlemlerinin listesini çıkardı. Tüm bunları önündeki iki gün içinde yapmaya karar verdi. Bugün mayısın 6’sıydı. 8’i, Marc’ın tedirgin olduğu sonu gelmez, tatil günlerinden biriydi. Öbür haftayı beklemenin gereği yoktu.</span></p>

    <p class="duz-ilk-paragraf" xml:lang="tr"><span class="duz">Ama önce, kendine çekidüzen vermeliydi.</span></p>

    <p class="duz" xml:lang="tr"><span class="duz">Birkaç saat içinde, hayatının kontrolünü eline aldı. Kalktı, tıraş oldu, tepeden tırnağa temizlendi. Ceketlerini, pantolonlarını ve gömleklerini bıraktıktan sonra unuttuğu kurutemizlemeciye koşturarak gitti. “Burası kurutemizlemeci. Emanetçi değil” diye homurdandı patron. Marc bir şey söylemeden parayı ödedi.</span></p>

    <p class="duz" xml:lang="tr"><span class="duz">Eve dönünce, duvardaki Reverdi fotoğraflarını söktü ve özenle bir arşiv kutusuna yerleştirdi. Ardından makalelerini, notlarını ve bildirilerini indirdi. Kendi mektuplarının kopyalarını ve Reverdi’nin mektuplarını bir araya topladı. Tüm bunların arasında gözü, bir kopyasını çıkarttığı, Hatica’nın resmine takıldı.</span></p>

    <p class="duz" xml:lang="tr"><span class="duz">Bu kızın soylu bir güzelliği olduğunu düşündü. Düzgün hatlarının altında, onu diğer mankenlerden daha güzel, daha etkili yapan vahşi bir yan vardı. Belki hafif şehla gözleriydi bu intibaı yaratan. Ya da, ışığın geliş yönüne göre yüzünde, hafif tehditkâr, düşey gölgeler oluşturan çıkık elmacıkkemikleri. Veya bir tül gibi gözlerini örten o buğu.</span></p>

    <p class="duz" xml:lang="tr"><span class="duz">Marc, onu görür görmez aklına, Bartok’un ve Prokofiev’in piyano konçertoları gelmişti; düzensiz akortlu, şiddet içeren ancak çok güzel, çok saf melodiler. Resmi çalışma masasının üzerine koydu ve gülümsedi.</span></p>

    <p class="duz" xml:lang="tr"><span class="duz">Üstü kapalı olarak, bu kızı bir katille paylaşıyordu.</span></p>

    <p class="duz" xml:lang="tr"><span class="duz">Ama ne o ne de diğeri ona asla yaklaşmayacaktı.</span></p>

    <p class="duz" xml:lang="tr"><span class="duz">Kutuyu kapattı ve arşiv odası olarak kullandığı, mantar kokulu küçük odaya koydu. Üzerinde uzun uzun kafa patlattığı tüm bu belgeleri arşiv odasına kaldırmak sadece simgeseldi: gerçek dünyaya geri dönüyordu. Reverdi’yle teması artık gerçekleşmeyecek bir hayal olmaktan çıkmıştı.</span></p>

    <p class="duz" xml:lang="tr"><span class="duz">Ama, şimdi, somut bir gerçek daha vardı: para.</span></p>

    <p class="duz" xml:lang="tr"><span class="duz">Marc yapacağı masrafları gece boyunca hesapladı. Güneydoğu Asya’ya bir gidişdönüş bileti, hareket ve varış tarihlerini ayarladığı takdirde çok fazla tutmuyordu. Ama Marc, tam olarak nereye gideceğini ve ne kadar kalacağını bilmiyordu. Sadece Reverdi’nin daha önce yaşadığı ülkelerde iz süreceğini tahmin ediyordu: Malezya, Kamboçya, Tayland... Bu durumda dönüş tarihi belli olmayan, “açık” bilet almalıydı; daha ucuza gelirdi. Birbirine komşu ülkelere giderken de yerel havayollarını kullanırdı.</span></p>

    <p class="duz" xml:lang="tr"><span class="duz">Yolculuklar konusunda deneyim sahibiydi. Uluslararası uçuşları, yerel uçuşları ve araba kiralama ücretlerini tahminî olarak hesapladı, yaklaşık dört bin avro tutuyordu. Bir de buna otel ve yemek masraflarını, hesapta olmayan giderleri de eklemek gerekiyordu. Toplamda beş bin avro kadar bir para yeterliydi.</span></p>

    <p class="duz" xml:lang="tr"><span class="duz">Ama bu masrafların yanı sıra bir bilgisayar ve onun yazılımlarını da satın alması lazımdı; Reverdi’yle iletişim kurmak için kendi Macintosh’unu ve modemini kullanması söz konusu değildi. Yaptığı fiyat araştırmalarından bunun için iki bin avronun gerekli olduğu sonucunu çıkardı. Tüm bu toplama küçük bir konfor marjı da eklendiğinde, yaklaşık sekiz bin avroluk tahminî bir bütçe gerekliydi.</span></p>

    <p class="duz" xml:lang="tr"><span class="duz">Böyle bir miktarı nereden bulabilirdi?</span></p>

    <p class="duz" xml:lang="tr"><span class="duz">Âdet yerini bulsun diye bankadaki hesabını kontrol etti. Bin avroyu geçmiyordu bile. Zaten ay sonunu kıt kanaat getiren biriydi. Diğer hesaplarını kontrol etti. Bomboştu. Hiçbir yatırımı yoktu. Zaten yaklaşık altı yıldan beri Marc bu şekilde, günü gününe yaşıyordu.</span></p>

    <p class="duz" xml:lang="tr"><span class="duz">Parlak günlerini düşündü; o dönemler yüz bin frank kazandığı ay onun için “verimsiz” bir aydı. Bu kadar parayı ne yapmıştı? Atölyesini düşündü: tüm varlığı orasıydı. Bu yolculuğu finanse etmek için atölyeyi satabilir miydi? Hayır. Sadece oraya duyduğu bağlılık değildi bunun sebebi, satış zaman alırdı. Ayrıca taşınmayı da göze alamıyordu. Atölyesi onun iniydi. Notlarının, kitaplarının süslediği ini. Beyninin bir parçasıydı.</span></p>

    <p class="duz" xml:lang="tr"><span class="duz">Yattı, gözlerini, avludan yansıyan ışıkla parlayan kütüphanesinden ayıramıyordu. Yarın, ilk iş olarak gidip, bankasından kredi talebinde bulunmaya karar verdi.</span></p>

    <p class="duz" xml:lang="tr"><span class="duz">Sabah, peş peşe bir sürü kahve içtikten sonra harekete geçti; bankaya kadar gitmesine gerek yoktu. Telefonda yaptığı açıklamanın ardından banka şubesinin vereceği cevaptan son derece emindi.</span></p>

    <p class="duz" xml:lang="tr"><span class="duz">– Anlamıyorum, dedi bankacı, uzun bir sessizliğin ardından. Bu bir iş yolculuğu değil mi?</span></p>

    <p class="duz" xml:lang="tr"><span class="duz">– Kesinlikle.</span></p>

    <p class="duz" xml:lang="tr"><span class="duz">– Öyleyse bu parayı neden gazetenizden istemiyorsunuz?</span></p>

    <p class="duz" xml:lang="tr"><span class="duz">– Bu özel haber. Haberin mülkiyetinin bana ait olmasını istiyorum. Bana güvenin: sonucunda büyük kazanç var.</span></p>

    <p class="duz" xml:lang="tr"><span class="duz">Marc, adamın kuşku içinde olduğunu hissediyordu. Taktik değiştirdi; bankacıya parlak günlerini, hesabına beş sıfırlı çekler yatırdığı zamanları hatırlattı. Zor durumda bir müşteri hiç olmamıştı...</span></p>

    <p class="duz" xml:lang="tr"><span class="duz">– Haklısınız, diye kesip attı bankacı. Ama biz, daha çok ters grafik eğrisi çizen müşterilere yardım ederiz. Yani dardayken “rahatlamış” müşterilere. Anlıyorsunuz, değil mi?</span></p>

    <p class="duz" xml:lang="tr"><span class="duz">– Bu çok mükemmel bir yatırım, sizi temin ederim. Bu araştırmayla şatafatlı günlerime geri döneceğim.</span></p>

    <p class="duz" xml:lang="tr"><span class="duz">– Pekâlâ, geri dönün. Ondan sonra görüşelim.</span></p>

    <p class="duz" xml:lang="tr"><span class="duz">Marc küfretmemek için kendini tuttu ve telefonu kapattı. Ne banka değiştirmenin ne de zamanını idarî işlerle harcamanın sırasıydı.</span></p>

    <p class="duz" xml:lang="tr"><span class="duz">Bir diğer olasılık da,</span> <span class="italik">Le Limier</span><span class="duz">’ydi. Oradan da alacağı cevabı biliyordu. Neler çevirdiğini öğrenmeden –ve haberi kullanma hakkını almadan– Verghens tek bir avro bile vermeyecekti.</span></p>

    <p class="duz" xml:lang="tr"><span class="duz">– Bu para neden gerekli? diye sordu, Marc’ın cümlesini bitirmesine fırsat vermeden.</span></p>

    <p class="duz" xml:lang="tr"><span class="duz">– Önemli bir iş.</span></p>

    <p class="duz" xml:lang="tr"><span class="duz">– Anladım. Ama söz konusu iş ne?</span></p>

    <p class="duz" xml:lang="tr"><span class="duz">– Bunu sana söyleyemem. Şimdilik.</span></p>

    <p class="duz" xml:lang="tr"><span class="duz">– Sakın özel haber olmasın?</span></p>

    <p class="duz" xml:lang="tr"><span class="duz">– Tam üstüne bastın.</span></p>

    <p class="duz" xml:lang="tr"><span class="duz">– Bilgi yoksa, para da yok.</span></p>

    <p class="duz" xml:lang="tr"><span class="duz">– Söyleyebileceklerim bu kadar. Dönünce seni ararım.</span></p>

    <p class="duz" xml:lang="tr"><span class="duz">İzin konusunda pazarlığa giriştiler. Verghens razı olmasa da Marc’ın epey uzun sürecek bir izne ihtiyacı vardı. Sonuçta kabul etmek zorunda kaldı ve Marc’a üç hafta izin verdi.</span></p>

    <p class="duz" xml:lang="tr"><span class="duz">Artık geriye tek çözüm kalmıştı: Vincent. Her şeyi kendisinin öğrettiği eski ortağından borç para isteme düşüncesi, boğazını yakan bir mide asidi gibiydi. Bu duruma nasıl gelmişti? Çırağından para dilenmek... Bir Haçlı seferine hazırlanmakta olduğunu düşünerek kendini rahatlattı. O bir savaşçıydı. Bir misyonerdi. Ve misyonerler daima fakir olurdu. Hatta bu sefalet onların üstünlüklerinin bir işaretiydi.</span></p>

    <p class="duz" xml:lang="tr"><span class="duz">Öğlen, Bonaparte Sokağı’ndaki fotoğraf stüdyosunun kapısını iterken, sıkıntılarını, utancını kafasından atmaya karar vermişti. Yine de, aldığı bütün kararlara rağmen, konuşması gerektiğinde utanç gelip boğazını tıkadı. Vincent onun için durumu kolaylaştırdı:</span></p>

    <p class="duz" xml:lang="tr"><span class="duz">– Ne kadar? diye sordu.</span></p>

    <p class="duz" xml:lang="tr"><span class="duz">Anlaşılması güç bir hınçla, Marc istemeyi düşündüğü miktarı ikiyle çarptı:</span></p>

    <p class="duz" xml:lang="tr"><span class="duz">– On bin avro.</span></p>

    <p class="duz" xml:lang="tr"><span class="duz">Vincent büyük stüdyoyu baştan başa kat etti. Banyo odasının siyah kapısını açtı. Marc, dip tarafta çelik bir kasa bulunduğunu biliyordu. Malzemelerin yanı sıra genç mankenlerin verdiği nakitleri de orada saklıyordu.</span></p>

    <p class="duz" xml:lang="tr"><span class="duz">– Beş bin avro, dedi, bir tomar parayı ışıklı masanın üzerine bırakırken. Kasadaki paranın tamamı bu. Kalan miktar için sana çek yazacağım.</span></p>

    <p class="duz" xml:lang="tr"><span class="duz">Marc başını “tamam” dercesine salladı, gözlerini paradan ayıramıyordu. Teşekkür etmeliydi, ama boyun kasları çok gergindi. Çeki alırken bir şeyler söylemeyi başardı:</span></p>

    <p class="duz" xml:lang="tr"><span class="duz">– Geri ödeyeceğim...</span></p>

    <p class="duz" xml:lang="tr"><span class="duz">– Acelesi yok.</span></p>

    <p class="duz" xml:lang="tr"><span class="duz">– Teşekkür ederim, diyebildi en sonunda.</span></p>

    <p class="duz" xml:lang="tr"><span class="duz">– Asıl ben sana teşekkür ederim. Şu paparazzi salaklığını bitirmeye karar vermemiş olsaydın, ben hâlâ bir ağacın tepesinde, yıldızcıkları gözetliyor olacaktım. Ve bu başarıya asla ulaşamayacaktım.</span></p>

    <p class="duz" xml:lang="tr"><span class="duz">– İyi oldu.</span></p>

    <p class="duz" xml:lang="tr"><span class="duz">Marc gülümsemeye çalıştı, ama yüz hatları gerilmişti. Vincent onu kapıya kadar geçirdi. Ağır bir perde, kapıyı –ortasında kalın bir cam bulunan çelik bir kapı– gizliyordu.</span></p>

    <p class="duz" xml:lang="tr"><span class="duz">– Sonuçta, diye devam etti. Şu Diana olayı, yaşadığımız tüm o karmaşa benim selametim oldu. Ne yazık ki, aynı şeyler senin için söylenemez.</span></p>

    <p class="duz" xml:lang="tr"><span class="duz">Bu kelimeler bir balyoz gibi indi. Beyninin içi kavruluyordu. Kendini, Reverdi’yi itiraf ettirmiş, Asya’nın cangıllarındaki müthiş sırrı açığa çıkarmış olarak gördü. Kendini, yaşadığı deneyimden eşsiz bir yazı dizisi hazırlamış, en prestijli gazetecilik ödüllerini almış olarak gördü, kendini...</span></p>

    <p class="duz" xml:lang="tr"><span class="duz">– Benim de zamanım gelecek, dedi sıkılı dişlerinin arasından. Üzülme.</span></p>

    <p class="duz" xml:lang="tr"><span class="duz">– Ne tasarlıyorsun?</span></p>

    <p class="duz" xml:lang="tr"><span class="duz">– Meslek sırrı.</span></p>

    <p class="duz" xml:lang="tr"><span class="duz">– Bir gün, şu katil hikâyelerinden dolayı kafayı üşüteceksin.</span></p>

    <p class="duz" xml:lang="tr"><span class="duz">Çenesi iyice gerilmişti, Marc fısıldadı:</span></p>

    <p class="duz" xml:lang="tr"><span class="duz">– Bir araştırma. Önemli kanıtlarım var.</span></p>

    <p class="duz" xml:lang="tr"><span class="duz">– Onları biliyorum, kanıtlarını. Daha çok koşarak kaçmana yarıyorlar.</span></p>

    <p class="duz" xml:lang="tr"><span class="duz">– Benim kafamın içinde değilsin.</span></p>

    <p class="duz" xml:lang="tr"><span class="duz">Vincent onun kolunu dostça sıktı.</span></p>

    <p class="duz" xml:lang="tr"><span class="duz">– Kimse senin kafanın içinde olmayı istemez.</span></p>

    <p class="duz-ilk-paragraf" xml:lang="tr"><span class="duz">Saat on beş, FNAC Digitale, Saint-Germain Bulvarı.</span></p>

    <p class="duz" xml:lang="tr"><span class="duz">Marc bu tür alışverişlerden hoşlanmıyordu. Bekleme, sıcak, teknolojik jargon; her zaman sorulardan çok daha karmaşık olan cevaplar; içlerinden herhangi bir bilgisayarın da aynı işi göreceği ürünler arasında sınırsız seçim imkânı...</span></p>

    <p class="duz" xml:lang="tr"><span class="duz">– Bu tam size göre model, dedi satıcı.</span></p>

    <p class="duz" xml:lang="tr"><span class="duz">Marc, ona önerilen yeni Macintosh’u inceledi: sade, hafif, kendisi için yabancı bir modeldi. Bilgisayarında bir tıkla, bir hareketle yaptığı bir işlemi bu makinede en az iki saatte gerçekleştirebileceğini düşündü. Aklına bir fikir geldi. Zaman kaybetmemek için, tam olarak kendisininkiyle aynı modelde olan bir bilgisayar almalıydı:</span></p>

    <p class="duz" xml:lang="tr"><span class="duz">– Bundan önceki jenerasyondan bir makine istiyordum.</span></p>

    <p class="duz" xml:lang="tr"><span class="duz">– Şaka mı yapıyorsunuz? Onlar en az iki yıl önceye ait modeller!</span></p>

    <p class="duz" xml:lang="tr"><span class="duz">Marc bu konuda ısrarcıydı. Satıcı bezgin bir halde yüzünü buruşturdu:</span></p>

    <p class="duz" xml:lang="tr"><span class="duz">– Artık o antikaları üretmiyorlar. İkinci el pazarına bakmanız gerekiyor.</span></p>

    <p class="duz" xml:lang="tr"><span class="duz">Bu kelimelerle, aklından geçen düşünce biraz daha netlik kazandı. İlk sahibinin adına kayıtlı, kullanılmış bir bilgisayar almak. Eğer biraz şansı varsa, yine önceki kullanıcının adına kayıtlı yazılım da içeriyor olabilirdi... İzleri karıştırmanın, anlaşılmaz kılmanın yeni bir şekli.</span></p>

    <p class="duz" xml:lang="tr"><span class="duz">Elinde ikinci el mağazasının adresiyle, zafer kazanmış bir edayla FNAC’tan çıktı; dükkân Saint-Germain Bulvarı’ndan oldukça uzaktaydı. Stratejisinin az da olsa yolunda gitmesinin tadını çıkarıyordu.</span></p>

    <p class="duz" xml:lang="tr"><span class="duz">Bu bir oyundu.</span></p>

    <p class="duz" xml:lang="tr"><span class="duz">Ama tehlikeli bir oyun.</span></p>

    <p class="duz-ilk-paragraf" xml:lang="tr"><span class="duz">Marc tam olarak aradığı bilgisayarı buldu. Eski tip bir modemle donatılmış ve eski Mac OS 9.2 sistemine göre çalışan bir Macintosh Powerbook’tu. Tam donanımlı ve tanıdık, oldukça eski bir makine.</span></p>

    <p class="duz" xml:lang="tr"><span class="duz">Dükkândaki tip, onun adına bir fatura düzenlemeyi önerdi: reddetti. Bir yıllık garanti teklif etti. Reddetti: isim, adres gibi şeyler vermek gerekiyordu.</span></p>

    <p class="duz" xml:lang="tr"><span class="duz">Dükkânda, bilgisayarı çalıştırınca, şansın kendisiyle olduğunu anladı: hard disc’te, eski sahibinin adına açılmış metin işleme ve elektronik posta yazılımları hâlâ duruyordu. Mükemmel. Satıcı, ona bu programları kullanmanın yasadışı olduğunu hatırlattı. Aynılarının yeni versiyonlarını satın almasını önerdi.</span></p>

    <p class="duz" xml:lang="tr"><span class="duz">– Düşünürüm, dedi Marc. Her şey anlaşıldı.</span></p>

    <p class="duz" xml:lang="tr"><span class="duz">Nakit olarak ödedi, sonra kolunun altında karton bir kutuyla dükkândan çıktı. Marc, ağır ağır –saat on sekizdi ve trafik ağırlaşıyordu– Sağ Yaka’ya dönen arabanın içinde onun için koruyucu perde görevi gören öğeleri düşündü.</span></p>

    <p class="duz" xml:lang="tr"><span class="duz">Bir başka ada kayıtlı bir bilgisayar ve yazılımlar. Élisabeth Bremen tarafından açılmış bir elektronik posta kutusu. İnternet kafelere ait telefon hatları. Ve yakında da Asya otellerinin telefon hatları. Marc Dupeyrat’ya ulaşmayı sağlayacak tek ipucu yoktu.</span></p>

    <p class="duz" xml:lang="tr"><span class="duz">Kelimenin tam manasıyla, böyle biri mevcut değildi.</span></p>

    <p class="duz" xml:lang="tr"><span class="duz">Öyleyse neden korkuyordu? Reverdi’nin, yaptığı dalavereyi anlamasından mı? Hapisteyken böyle bir soruşturmayı nasıl yapabilirdi? Kanara’dan e-posta yollamak zaten bir mucizeydi. Ya avukatı: Hayır; bu “Wong-Fat”ın hiçbir şeyden haberi olmadığı kesindi. O basit bir araç, Reverdi galaksisinde bir uyduydu.</span></p>

    <p class="duz" xml:lang="tr"><span class="duz">Gerçek, o gerçeği biliyordu: dalgıç katiline normaldışı güçler atfediyordu. Kâhinlik yetenekleri. Her yerde bulunma becerileri. Evet: ondan korkuyordu, sanki katil hapisten çıkabilecekmiş ya da elektronik devrelerin arasından sıyrılıp gelebilecekmiş gibi...</span></p>

    <p class="duz-ilk-paragraf" xml:lang="tr"><span class="duz">Saat on sekizde Marc, kapanmak üzere olan, Blanche Sokağı’ndaki bir turizm acentasına ulaşmayı başardı. Onu ilgilendiren uçuş tarifeleri ile karşılaşabileceği idarî zorluklar hakkında bilgi aldı. Gitmeyi düşündüğü üç ülke içinde sadece Kamboçya vize istiyordu; o da havaalanından alınabilirdi. SARS konusunda da bilgi edindi: bu bakımdan korkacak bir şey yoktu. Hastalık kontrol altına alınmış gözüküyordu. Özellikle de Güneydoğu Asya’da. Marc bankodaki kıza teşekkür etti ve hareket tarihini belirler belirlemez tekrar geleceğini söyledi.</span></p>

    <p class="duz" xml:lang="tr"><span class="duz">O gece Marc, seyahat çantasının hazırlıklarına girişti. Gerekli olabilecek şeylerin bir listesini çıkardı, mesela küçük dijital bir fotoğraf makinesi hiç de fena olmazdı. Reverdi’nin kendisine göstereceği yerleri dolaşırken fotoğraf çekebilir ve gerçekleri böylece gün ışığına çıkarabilirdi. Kim bilir? Belki de katil onu cinayet mahallerine yönlendirecekti...</span></p>

    <p class="duz" xml:lang="tr"><span class="duz">Bu düşünce Marc’ı ürpertti. Ne yapmakta olduğunun gerçekten farkında mıydı? Büyük zorluklarla topladığı bu bilgileri nasıl değerlendirecekti? Onları kullanmak konusunda kesin bir kararı yoktu. Kendisi için çalışıyordu. Bu özel araştırması belki kimse tarafından bilinmeyecekti. Amacı başkaydı: katilin beynine nüfuz edecekti. Doğrudan onun gözlerine, kötülüğe bakacaktı.</span></p>

    <p class="duz" xml:lang="tr"><span class="duz">Ve belki de, sonunda anlayacaktı.</span></p>

    <p class="duz" xml:lang="tr"><span class="duz">Saat yirmi üçte, üzerine bir yorgunluk çöktü, külçe gibiydi. Yemek yemeden yattı.</span></p>

    <p class="duz" xml:lang="tr"><span class="duz">Birkaç saat geçmesine rağmen hâlâ uyuyamamıştı. Karanlığın içinde, yatağının kenarında katlanmış olarak duran Güneydoğu Asya haritasının beyaz kâğıdına bakıyordu. Bütün neşesi, coşkusu yok olmuştu. İçinde, her zamankinden çok daha ağır, çok daha tedirgin edici bir sıkıntı vardı. “Yengeç Dönencesi ile Ekvator çizgisinin arasında başka bir çizgi daha vardır...”</span></p>

    <p class="duz" xml:lang="tr"><span class="duz">Bu bir oyundu...</span></p>

    <p class="duz" xml:lang="tr"><span class="duz">Ama tehlikeli bir oyun.</span></p>
  </div>
</body>
</html>