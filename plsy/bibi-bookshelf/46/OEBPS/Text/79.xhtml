<html xmlns="http://www.w3.org/1999/xhtml">
<head>
  <title>79.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x79">
    <h1 class="bolum-ismi" id="toc-anchor" xml:lang="tr"><span class="bolum-ismi">79</span></h1>

    <p class="duz" xml:lang="tr"><span class="duz">Stüdyo’daki set yansıtıcı paravanlarla çevriliydi. Tüm mekâna parlak, kırık bir ışık yayan ve bir uzay gemisi havası veren büyük alüminyum yapraklardı bunlar.</span></p>

    <p class="duz" xml:lang="tr"><span class="duz">Bu parıltılı dekor önemli teknik sorunlara sebep oluyordu sanki. Beş asistan sağa sola koşuşturuyordu; projektörlerden biri bile sete çevrili değildi, hepsi ışığın doğrudan gelmemesi için eğik açılarla yerleştirilmişti.</span></p>

    <p class="duz" xml:lang="tr"><span class="duz">Stüdyoya bir ameliyathane sessizliği hâkimdi. Her şey “profesyonelce” görüntü almak içindi. Sanki işinin ehli cerrahların bir araya geldiği bir ameliyathaneydi burası. Marc, mümkün olduğunca sessiz bir şekilde, ışık körlüğünün başladığı yere kadar birkaç adım attı.</span></p>

    <p class="duz" xml:lang="tr"><span class="duz">Hatica oradaydı, tek başına, beyaz ışığın içinde.</span></p>

    <p class="duz" xml:lang="tr"><span class="duz">Üzerindeki gümüş renkli kombinezonuyla dünyanın dışından gelmiş bir yaratığa benziyordu, sanki. Mükemmellikler gezegeninden dünyaya ayak basmıştı. Kusursuz vücut ölçülerine sahip insanların yaşadığı bir gezegenden gelmişti; her hareketiyle yarısaydam bir zarafet timsaliydi.</span></p>

    <p class="duz" xml:lang="tr"><span class="duz">– Okey. Biraz önceki pozisyonu alıyoruz. Işık burada iyi mi?</span></p>

    <p class="duz" xml:lang="tr"><span class="duz">Marc birden kendini suçlu hissetti. Karanlıkta çevresine emirler yağdıran fotoğrafçının sesi ona arkadaşını hatırlatmıştı. Birçok kez onun stüdyosuna da gitmişti... Flu fotoğraflar çekerken uyduruk felsefî yorumlarda bulunan Vincent geldi gözlerinin önüne. Bira kutusunu açarken kahkahalar atan Vincent. Buruşuk pantolonunun cebinden pornografik fotoğraflar çıkarıp ona gösteren Vincent. Ağlamamak için nefesini tuttu ve bütün dikkatini Hatica’ya verdi.</span></p>

    <p class="duz" xml:lang="tr"><span class="duz">Elleri kalçalarında, bacakları ayrık, yetmişli yılların James Bond kızları gibi duruyordu. Sanki başının üstünde, siluetinin kıvrımlarını belirsizleştiren beyaz bir hale taşıyordu.</span></p>

    <p class="duz" xml:lang="tr"><span class="duz">– Şimdi bir adım ilerliyorsun. Yarım bir dönüş yapıp duruyorsun. İşte. Gülümsüyorsun. Herkesi küçümseyen bir gülümseme bu...</span></p>

    <p class="duz" xml:lang="tr"><span class="duz">Fotoğrafçının görmek istediği ifade güzel dudaklarında belirdi. Dolambaçsız, hüzünlü iç dünyasından kopan ve de bir yerlerde unutulmuş bir gülümsemeydi bu. Tıpkı dünyanın derinliklerine inen ve içi fosil sıvı dolu, karanlık yer altı kayaç ceplerini bulan sondaları andırıyordu.</span></p>

    <p class="duz" xml:lang="tr"><span class="duz">– Güzel. Yeniden bana dönüyorsun. Hafifçe vücudunu yay gibi geriyorsun.</span></p>

    <p class="duz" xml:lang="tr"><span class="duz">Hatica söyleneni yaptı. Sırtı bir yay gibi gerildi. Hareket biraz işveli ve basit olabilirdi, ama burada, gülümseyen dudaklarından vücudunun en ufak noktasına kadar yayılan doğal bir gevşeklik hissediliyordu. Marc sabırsızdı; sete fırlamak, onu elinden tutup kaçırmak istiyordu. Bu hazineyi çok geç olmadan saklamalıydı.</span></p>

    <p class="duz" xml:lang="tr"><span class="duz">Fotoğraf makinesinin “klik” sesi, ardından flaşın ıslığı ve sarma mekanizmasının vızıltısı duyuldu. Klik. Islık. Vızıltı. Üçlü bir ahenk. Ama aynı zamanda da bir yas çanı. Vincent’ın görüntüsü yeniden gözlerinin önüne geldi. Karanlığa doğru geriledi; bu kez kendini tutamayacaktı. Ağlayacak veya kusacaktı. Veya ikisini birden.</span></p>

    <p class="duz" xml:lang="tr"><span class="duz">– Güzel. Kesiyoruz!</span></p>

    <p class="duz" xml:lang="tr"><span class="duz">Marc duvara dayandı. Yoğun bir parfüm kokusu duyduğunda hâlâ iki büklümdü. Dönüp baktı; Hatica tam karşısındaydı. Pırıltılı ilmikleri olan kombinezonunun içinde hem gerçekdışı hem de çok gerçekti.</span></p>

    <p class="duz" xml:lang="tr"><span class="duz">– Olası ziyaretçiler içinde, sen listenin en sonlarındaydın.</span></p>

    <p class="duz" xml:lang="tr"><span class="duz">Şaşırmış bir hali yoktu, Marine haber vermiş olmalıydı.</span></p>

    <p class="duz" xml:lang="tr"><span class="duz">– Acil bir mesajın varmış, nedir? diye devam etti kız.</span></p>

    <p class="duz" xml:lang="tr"><span class="duz">– Seni bu hafta sonu için davet etmeyi düşünüyordum.</span></p>

    <p class="duz" xml:lang="tr"><span class="duz">– Muhakkak öyledir!</span></p>

    <p class="duz" xml:lang="tr"><span class="duz">Marc gülümsemeye çalıştı, ama bu çaba ona sadece ıstırap verdi.</span></p>

    <p class="duz" xml:lang="tr"><span class="duz">– Ben... Ben sadece sana çok sevdiğim bir yeri göstermek istiyordum. Paris’e oldukça yakın.</span></p>

    <p class="duz" xml:lang="tr"><span class="duz">– Ne zaman?</span></p>

    <p class="duz" xml:lang="tr"><span class="duz">– Şimdi, hemen.</span></p>

    <p class="duz" xml:lang="tr"><span class="duz">– Bak sen. Büyük yazarımız şimdi de genç kızları kaçırıyor demek.</span></p>

    <p class="duz" xml:lang="tr"><span class="duz">İronik alaycılığı sarakaya dönüşmüştü. Marc bu kez yaralanmış gurur kartını oynamayı seçti.</span></p>

    <p class="duz" xml:lang="tr"><span class="duz">– Dinle, dedi kararlı bir ses tonuyla. Bu sadece içten bir istek. Ve benim için zaten yeterince zor bir durum. Eğer istemiyorsan gitmeyiz. Sorun değil.</span></p>

    <p class="duz" xml:lang="tr"><span class="duz">Kız gözlerini ondan ayırmadan kafasını salladı. Siyah bukleleri yüzüne döküldü.</span></p>

    <p class="duz" xml:lang="tr"><span class="duz">– Bekle. Eşyalarımı toparlayayım.</span></p>
  </div>
</body>
</html>