<html xmlns="http://www.w3.org/1999/xhtml">
<head>
  <title>67.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x67">
    <h1 class="bolum-ismi" id="toc-anchor" xml:lang="tr"><span class="bolum-ismi">67</span></h1>

    <p class="duz" xml:lang="tr"><span class="duz">Gözlerini açtığında, uçak Paris semalarındaydı.</span></p>

    <p class="duz" xml:lang="tr"><span class="duz">Marc, üzerindeki eskimiş, paçavraya dönüşmüş giysileri düşündü. Şehrin kirliliği hâlâ gözlerinin önünde, kokusu burnundaydı; hatta uçağın içinde, yolculuk yaptığı “business” sınıfta bile sanki gelip onu bulmuştu. Pencereden baktı: Île-de-France’ın minik noktalar halinde görünen ışıkları puslu tan ışığında dans ediyordu. 5 haziran perşembe sabahı Marc hiçbir şey düşünecek durumda değildi.</span></p>

    <p class="duz" xml:lang="tr"><span class="duz">Koltuğunda döne döne birkaç saat uyumuştu. Yolculuk gerilim içinde başlamıştı. Kolları ve bacakları kaskatı kesilmiş, avuçları terlemişti. Uçağın havalanışıyla birlikte VİP salonundaki coşkusu yerini iç sıkıntısına bırakmış ve hiçbir şey onu bu durumdan kurtaramamıştı: ne saray usulü pişirilmiş şişler ne çok güzel hostesler ne de kendi ekranında seçtiği filmler. Her şeyi, yaşadığı krizin bir parçası olarak değerlendiriyordu. Yolculuğu on dört saat sürecek bir hastalığa dönüşmüştü.</span></p>

    <p class="duz" xml:lang="tr"><span class="duz">– Lütfen kemerlerinizi bağlayınız.</span></p>

    <p class="duz" xml:lang="tr"><span class="duz">Marc söyleneni yaptı. Uyanıp kendine geldikçe, düşünceleri de yerli yerine oturuyordu. Yan koltuk masasına bırakılmış kahvaltı tepsisini gördü. Haşlanmış yumurtalarını ve kruvasanlarını yerken, yaşadığı macerayı, yaptığı keşifleri ve kitabını düşündü. Başarmıştı. Bir katilin ruhuna sahip olmuştu. Bir kraliçenin mezar odasına giren bir arkeolog gibi o da katilin çılgın dünyasına dalmıştı. Ve şimdi çok uzaktaydı. Katilden on iki bin kilometre uzakta. Şehrinin himayesi altında. Elde ettiği ganimetin efendisiydi. Hayalî olarak yolculuğuna devam edebilirdi. Romanı sayesinde, incelemesini daha da derinleştirebilir, katilin dünyasına ait en ufak bir işaretten, en ufak bir bağlantıdan yararlanabilirdi.</span></p>

    <p class="duz" xml:lang="tr"><span class="duz">Uçak piste tekerlek koyduğunda, önsezilerinden artık emindi. Bütün sıkıntılar sona ermişti; ışık onu bekliyordu, gerçek bir üne, zenginliğe, en nihayet sükûnete kavuşacaktı.</span></p>

    <p class="duz" xml:lang="tr"><span class="duz">Sabahın altısında Roissy Havalimanı, Giorgio de Chirico’nun metafizik tablolarına benziyordu. Devasa yuvarlak yapı bomboştu, insan kendini kaybedebilirdi. Kabuk biçimindeki bu koskoca boşluğun içinde insanın varlığı bile sonsuz bir yankı oluşturuyordu.</span></p>

    <p class="duz" xml:lang="tr"><span class="duz">Döner bandın üzerinde, çantası ilk görünenler arasındaydı: “birinci” ve “business” sınıfların bir ayrıcalığı. Çantasını aldı ve kendini belirsiz bir günün akışına bıraktı. Takside, üzerindeki paçavraların pisliğini biraz daha hissetti. Arabanın camları, iç karartıcı gün ışığı yüzünden puslu gibiydi. Otoyol boyunca, unutulmuş boş arazilere, cesetlerden temizlenmiş savaş alanlarına benzettiği dümdüz ovalar uzanıyordu. Çoğunlukla, uzun bir yolculuktan sonra, şafak vakti şehre döndüğünde, hep aynı duyguya, dünyanın sonunun gelmiş olduğu duygusuna kapılırdı. Yokluğu sırasında bir şeyler olduğu hissine. Bir nükleer savaş, bir deprem... Büyük bir yıkıma uğramış dünyanın son çırpınışları olarak sadece reklam afişleri ayaktaydı.</span></p>

    <p class="duz" xml:lang="tr"><span class="duz">Marc onlara bakıyor, ama görmüyordu. Bunlar, bir geminin sabah rüzgârından yararlanması için açılmış, halatlarla gerilmiş yelkenleri andıran devasa panolardı.</span></p>

    <p class="duz" xml:lang="tr"><span class="duz">Birden şoföre bağırdı:</span></p>

    <p class="duz" xml:lang="tr"><span class="duz">– Durun!</span></p>

    <p class="duz" xml:lang="tr"><span class="duz">Adam yerinde sıçradı:</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Durun!</span></p>

    <p class="duz" xml:lang="tr"><span class="duz">– Rahatsız mısınız? Kusmak... kusmak mı istiyorsunuz?</span></p>

    <p class="duz" xml:lang="tr"><span class="duz">– DUR!</span></p>

    <p class="duz" xml:lang="tr"><span class="duz">İstemeye istemeye, adam yavaşladı ve arabayı emniyet şeridine soktu.</span></p>

    <p class="duz" xml:lang="tr"><span class="duz">– Geri gidin.</span></p>

    <p class="duz" xml:lang="tr"><span class="duz">– Bunu yapamam.</span></p>

    <p class="duz" xml:lang="tr"><span class="duz">Marc kapıyı açarken sövüp saydı:</span></p>

    <p class="duz" xml:lang="tr"><span class="duz">– Tanrı’nın cezası...</span></p>

    <p class="duz" xml:lang="tr"><span class="duz">Asfalta atladı, bilgisayarı hâlâ elindeydi. Biraz önce gördüğü afişe kadar kat etmesi gereken yol. Üç yüz metreden fazlaydı. Heyecandan afişi geçti, geri gelmek için biraz daha koştu.</span></p>

    <p class="duz" xml:lang="tr"><span class="duz">Nihayet, soluk soluğa geri döndü.</span></p>

    <p class="duz" xml:lang="tr"><span class="duz">Hatica oradaydı, siyah gözlerini ufka dikmiş, dört metre yüksekliğinde bir afişte.</span></p>

    <p class="duz" xml:lang="tr"><span class="duz">Marc’ın nefes alışları düzelmemişti, midesi ağzına gelmişti. Kafasının içinde buna bir açıklama bulmak istiyordu. Ama tahmin etmesi hiç de zor değildi: Vincent iyi iş çıkarmıştı. Yokluğu sırasında, bu acemi manken için çok önemli bir sözleşme yapmıştı.</span></p>

    <p class="duz" xml:lang="tr"><span class="duz">Birkaç hafta içinde de Hatica bir star olmuştu.</span></p>

    <p class="duz" xml:lang="tr"><span class="duz">Bütün Paris sokaklarını süsleyecek bir yüz.</span></p>

    <p class="duz" xml:lang="tr"><span class="duz">Ve o buna layıktı. Bu saçma saptama bir anda aklına gelivermişti. O yüce bir varlıktı. Hafifçe yana dönmüş, profilden, ateşli gözleriyle insanlara bakıyordu. Simsiyah gözbebeklerinde bir yumuşaklık, lakenin yansımalarını andıran bir parlaklık vardı. Çıkık elmacıkkemikleriyle korunan, erişilmez bir sevecenlik. Bu kale gibi dimdik görünüş, bu korunma içgüdüsü, jöle sürülmüş, şakaklara yapıştırılmış ve ilk bakışta çini mürekkebinden dövmeleri andıran –stilistin veya fotoğrafçının fikri olmalıydı– siyah saç bukleleriyle bir kat daha güçlendirilmişti.</span></p>

    <p class="duz" xml:lang="tr"><span class="duz">Resim, altın rengine çalan sepyaydı. Hatica’nın zayıf yüzüyle ve kostümüyle –tam beline oturan, Mao yakalı, kaşmir motiflerini andıran arabesk işlemeli beyaz bir ceket– uyum içinde olan kınaya yakın hafifçe Araplaştırılmış bir renk.</span></p>

    <p class="duz" xml:lang="tr"><span class="duz">Hem hippi yıllarının ilham perisine hem de Hint prensinin sarayından prensin kostümünü çalarak kaçan bir begüme benziyordu. Afişin alt kısmında, süslü harflerle yazılmış bir parfüm ismi,</span> <span class="italik">Elégie,</span> <span class="duz">okunuyordu; yazının hemen yanında Alaaddin’in lambasını andıran bir parfüm şişesi vardı.</span></p>

    <p class="duz" xml:lang="tr"><span class="duz">Marc dizlerinin üzerine çöktü.</span></p>

    <p class="duz" xml:lang="tr"><span class="duz">Kız yüce bir varlıktı; o ise bir solucan.</span></p>

    <p class="duz" xml:lang="tr"><span class="duz">Aniden kasıldı, uçakta yediği kahvaltıyı kustu: haşlanmış yumurta, kruvasan, portakal suyu. Bu felaketin doğurabileceği sonucu henüz değerlendiremiyordu. Ama bir ritmi ve çarkları olan cehennem makinesine bindiğini kafasında canlandırabiliyordu.</span></p>

    <p class="duz" xml:lang="tr"><span class="duz">Sallanarak, sendeleyerek, ağzını koluna silerek, Marc taksiye ulaştı. Koltuğa oturur oturmaz, adam ona kâğıt mendil uzatırken patladı:</span></p>

    <p class="duz" xml:lang="tr"><span class="duz">– Tuhaf birisiniz, siz...</span></p>

    <p class="duz" xml:lang="tr"><span class="duz">– Sürün.</span></p>

    <p class="duz" xml:lang="tr"><span class="duz">– Tamam tamam, sorun yok! Bu yüzden buradayım.</span></p>

    <p class="duz" xml:lang="tr"><span class="duz">Marc hiçbir şey duymuyordu, beyni pelteleşmişti. Yemek borusu yanıyor ve kalbi göğüs kafesinden fırlayacakmış gibi çarpıyordu.</span></p>

    <p class="duz" xml:lang="tr"><span class="duz">– Cep telefonunuz var mı?</span></p>

    <p class="duz" xml:lang="tr"><span class="duz">Şoför sırıttı:</span></p>

    <p class="duz" xml:lang="tr"><span class="duz">– Bu kadarı da fazla. Siz ne sanıyorsunuz? Bir limuzin kiralamadınız, dostum ve...</span></p>

    <p class="duz" xml:lang="tr"><span class="duz">Marc bir avuç avroyu şoförün yanındaki koltuğa fırlattı:</span></p>

    <p class="duz" xml:lang="tr"><span class="duz">– Bana cep telefonunuzu verin!</span></p>

    <p class="duz" xml:lang="tr"><span class="duz">Şoför banknotlara şöyle bir baktı:</span></p>

    <p class="duz" xml:lang="tr"><span class="duz">– Tamam. Sinirlenmenize gerek yok.</span></p>

    <p class="duz" xml:lang="tr"><span class="duz">Elini ceketinin iç cebine soktu ve sol eliyle telefonu uzattı. Marc, Vincent’ın numarasını tuşladı; yatağının yanındaki sabit telefonun. Sekiz kez çaldıktan sonra, kocaoğlan açtı:</span></p>

    <p class="duz" xml:lang="tr"><span class="duz">– Ne var?</span></p>

    <p class="duz" xml:lang="tr"><span class="duz">– Benim. Marc.</span></p>

    <p class="duz" xml:lang="tr"><span class="duz">– Marc mı? Nereden arıyorsun? Paris’te, saat çok erken, burada, ben...</span></p>

    <p class="duz" xml:lang="tr"><span class="duz">– Ben Paris’teyim.</span></p>

    <p class="duz" xml:lang="tr"><span class="duz">Yatak çarşaflarının hışırtısı duyuldu: ayı uykudan uyanıyordu.</span></p>

    <p class="duz" xml:lang="tr"><span class="duz">– Bu saatte mi? Aklını mı kaçırdın?</span></p>

    <p class="duz" xml:lang="tr"><span class="duz">– Uçaktan yeni indim. Afişler için seni arıyorum.</span></p>

    <p class="duz" xml:lang="tr"><span class="duz">– Afişler mi?</span></p>

    <p class="duz" xml:lang="tr"><span class="duz">– Hatica’nın kampanyası.</span></p>

    <p class="duz" xml:lang="tr"><span class="duz">Ses artık daha anlaşılırdı:</span></p>

    <p class="duz" xml:lang="tr"><span class="duz">– Gördün mü? Delice, değil mi? Kibrinden kasılıyordu. İlk kez tam isabet, söyledikleri gibi tam usta işi. Sana söylemiştim... Bu yavru, yeni Laetitia Casta olacak. Sözleşmedeki rakamı bir görsen!</span></p>

    <p class="duz" xml:lang="tr"><span class="duz">– Benim öğrenmek istediğim kampanyanın yaygınlığı: ulusal mı yoksa uluslararası mı?</span></p>

    <p class="duz" xml:lang="tr"><span class="duz">Bir sessizlik oldu.</span></p>

    <p class="duz" xml:lang="tr"><span class="duz">– Neden? diye sordu sonunda Vincent.</span></p>

    <p class="duz" xml:lang="tr"><span class="duz">– Bana cevap ver.</span></p>

    <p class="duz" xml:lang="tr"><span class="duz">Kocaoğlan bıkkın, içini çekti:</span></p>

    <p class="duz" xml:lang="tr"><span class="duz">– Yolculuğun iyi geçmedi anlaşılan. Ulusal. Fransa’da büyük bir tanıtım kampanyası yapıyorlar. Sonra, bakacaklar. Farklı parfüm şirketlerinden oluşan bir konsorsiyum. Bütün imkânlarını kullanıyorlar ve... Sustu. Ama bütün bunlar seni neden ilgilendiriyor, anlamıyorum? Paris’e henüz geldin ve sen...</span></p>

    <p class="duz" xml:lang="tr"><span class="duz">– Peki ya gazeteler: hangileri?</span></p>

    <p class="duz" xml:lang="tr"><span class="duz">Vincent yeniden iç geçirdi:</span></p>

    <p class="duz" xml:lang="tr"><span class="duz">– Klasik yayınlar. Kadın dergileri, haftalık dergiler, gazeteler... Gerçekten, bu soruların, çok...</span></p>

    <p class="duz" xml:lang="tr"><span class="duz">– İlanlar, bu yayınların uluslararası baskılarında da çıkacak mı?</span></p>

    <p class="duz" xml:lang="tr"><span class="duz">– Hayır. Sözleşme bu konuda çok katı. Sadece Fransa ve Fransızca konuşulan yerlerde.</span></p>

    <p class="duz" xml:lang="tr"><span class="duz">– Emin misin?</span></p>

    <p class="duz" xml:lang="tr"><span class="duz">– Sözleşmeyi hazırlayan benim. Bir kahkaha attı. Ajans, dostum, ajans. Bu sana bir şey ifade ediyor mu? Artık ben farklı bir adamım. Tamamen değişime uğradım. Ya sen, yolculuğun nasıldı?</span></p>

    <p class="duz" xml:lang="tr"><span class="duz">Marc cevap vermeden telefonu kapattı. Porte de Bagnolet’ye yaklaşıyorlardı. Çevreyolunun hemen kenarındaki üç panoda daha Hatica’nın resmi vardı.</span></p>

    <p class="duz" xml:lang="tr"><span class="duz">Mao yakalı kıyafetiyle göz kamaştırıcı bir ölüm meleğine benziyordu.</span></p>
  </div>
</body>
</html>