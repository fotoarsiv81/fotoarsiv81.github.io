<html xmlns="http://www.w3.org/1999/xhtml">
<head>
  <title>46.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x46">
    <h1 class="bolum-ismi" id="toc-anchor" xml:lang="tr"><span class="bolum-ismi">46</span></h1>

    <p class="duz" xml:lang="tr"><span class="duz">Kuala Lumpur’un rengi yeşildi.</span></p>

    <p class="duz" xml:lang="tr"><span class="duz">Phnom Penh’inki ise gri.</span></p>

    <p class="duz" xml:lang="tr"><span class="duz">Büyük caddelerin iki yanına sıralanmış tek katlı kişiliksiz binaların da rengi beton grisiydi. Asfaltın kenarında yer alan geniş yapraklı ağaçların da rengi griydi. Yoldaki binlerce bisikletin, mobiletin, çekçekin ise belirgin bir rengi yoktu. Ve saronglarının altına gizlenmiş bisikletli insanlar selelerin üzerinde külrengi bayraklar gibi dalgalanıyordu.</span></p>

    <p class="duz" xml:lang="tr"><span class="duz">Phnom Penh’e indiğinde saat 17’ydi, Marc saatini ayarlama gereği duydu: Kuala Lumpur’dan bir saat geriydi. Aslında bir ya da iki yüzyıl daha geriye gitmişti sanki. Büyük cam kuleler, ticaret merkezleri, tüketim çılgınlığı sona ermişti. Asya rüyası burada çok daha gösterişsiz bir profil kazanıyordu; yaşama isteklerini kaybetmiş Khmerlerin cılız omuzları. Ekonomik gelişmeden söz edilemezdi. Burada samimi, atalardan kalma ve kalabalık Asya yeniden ortaya çıkıyordu.</span></p>

    <p class="duz" xml:lang="tr"><span class="duz">Takside giderken Marc keyifsizdi. Bu sabah bir kez daha, her şeyin bittiğini düşünmüştü. Reverdi’den hiçbir haber yoktu. Sözleşme fesholunmuştu. Bütün pazartesi, operasyona devam etme konusunda tereddüt etmişti: Cameron Highlands’e geri dönmeli miydi? Araştırmasına tek başına mı devam etmeliydi? Yoksa Paris’e geri dönmeli ve başarısız olduğunu kabullenmeli miydi? Ama bozguna uğradığını bir türlü kabul edemiyordu.</span></p>

    <p class="duz" xml:lang="tr"><span class="duz">Salı öğleden sonra artık teslim olmuştu. İstemeye istemeye, Paris’e uçuş saatlerini öğrenmek için Malezya Havayolları’nı aramış, sonra rezervasyon yaptırmıştı.</span></p>

    <p class="duz" xml:lang="tr"><span class="duz">Ertesi gün, rezervasyonunu teyit etmek için e-posta kutusuna bakarken, Reverdi’den bir mesaj gelmiş olduğunu gördü.</span></p>

    <p class="duz" xml:lang="tr"><span class="duz">Temasın yeniden kurulduğunu belirten bilmece gibi bir e-posta. Katil çok kısa yazmıştı:</span></p>

    <p class="italik" xml:lang="tr"><span class="italik">“Kamboçya.”</span></p>

    <p class="duz" xml:lang="tr"><span class="duz">Marc çantasını kaptığı gibi Phnom Penh’e uçak bulmak için havalimanına gitmişti. Saat on altıda da bir uçağa binmeyi başarmıştı; bu bir sürat rekoruydu. Bir saat sonra Khmer başkentine iniyordu. Uçuş boyunca, küçük bir altın külçesini andıran bu basit kelimeyi ölçüp biçmişti. Reverdi ona yeni bir şans veriyordu. Sonsuzluğun İşaretleri’ni bulmak için yeni bir yol.</span></p>

    <p class="duz" xml:lang="tr"><span class="duz">“Kamboçya.”</span></p>

    <p class="duz" xml:lang="tr"><span class="duz">Cinayetlerinden birinin vuku bulduğu yer buradaydı.</span></p>

    <p class="duz" xml:lang="tr"><span class="duz">Linda Kreutz.</span></p>

    <p class="duz" xml:lang="tr"><span class="duz">Şubat 1997.</span></p>

    <p class="duz" xml:lang="tr"><span class="duz">Angkor.</span></p>

    <p class="duz" xml:lang="tr"><span class="duz">Marc parmaklarını çantasına kenetlemiş, şehrin iç karartıcı kollarına kendini bırakmıştı. Buraya daha önce de, bir kez gelmişti, 1994’te, kraliyet ailesiyle röportaj yapmak için. Şehrin durgun, anlamsız çehresini hâlâ hatırlıyordu. Koyu bir grilik her yeri, her şeyi kaplıyordu. Sadece duvarları değil, ruhları da. Yirmi yıl sonra bile, Kızıl Khmerlerin yaptığı soykırımlar nedeniyle duyarsızlaşmış Kamboçya hâlâ şoktaydı. Burası, herkesin alçak sesle konuştuğu, yaraları ve ölüleriyle birlikte yaşamaya çalıştığı, hayaletler tarafından kuşatılmış bir ülkeydi.</span></p>

    <p class="duz" xml:lang="tr"><span class="duz">Taksinin camından Marc yine de gizliden gizliye bir kaynaşma olduğunu hayretle görüyordu. Binaların hiçbir kişiliği yoktu, ama dükkânların rengârenk vitrinleri, süslü yazıları vardı. Kaldırımların üzerinde sergilenen kumaşlar, incik boncuk, hi-fi cihazlar... Sesi kısılmış olsa da, duyarsızlaştırılmış olsa da hayat devam ediyordu. Dışa açılmak istiyordu; tuhaf bir şekilde Kuala Lumpur’a göre çok daha gerçekti. Her şeyin çok daha alımlı, düzenli, her yerin klimalı olduğu Malezya’nın başkentinin tersine, burada insanlar kendilerine ait bir dokuda, çekicilikte, haz düşkünlüğünde yaşıyordu.</span></p>

    <p class="duz" xml:lang="tr"><span class="duz">Akşam, caddeleri, laterit kaldırımları, çıplak ayakların ezdiği toprak yolları iyice belirgin kılmak ister gibi yavaş yavaş krem rengine, beje ve pembeye dönüşüyordu. Binalar, tuğladan tenlerini ortaya sererek, kırmızı bir toz bulutu halinde buharlaşıyor gibiydi. Hava pigmentlerle kaplıydı, milyarlarca partikül uçuşuyordu. Ve caddelerin bitiminde güneş bu kırmızı bulutları sanki kendine doğru çekiyor, boş siluetleri, ölü gölgeleri karanlığa terk ediyordu... Bu kızıl yansılar içinde, toprağa kök salmış birer kara ok gibi duran mobiletler bile havalanıyor, gökyüzüne doğru uçuyor, bulutlara yetişmeye çalışıyorlardı sanki.</span></p>

    <p class="duz" xml:lang="tr"><span class="duz">Derken Kraliyet Sarayı göründü.</span></p>

    <p class="duz" xml:lang="tr"><span class="duz">Işıltılı çatıları, süslü oymaları, parlak külahları olan, uzayıp giden safran sarısı yüksek duvarlarla çevrili binalardı bunlar. Bu binalar, süslü direkleri, rüzgârla şişmiş yelkenleri olan ve ağır ağır limana, surların içine giren altından bir filotillayı andırıyordu.</span></p>

    <p class="duz" xml:lang="tr"><span class="duz">Marc oraya gelmişti. Hayır, sarayda uyumayı düşünmüyordu, ama tam karşısındaki otelde konaklayacaktı. Renakse, Batılıların tercih ettiği bir oteldi ve yalancı bir ışıltısı olan komşusu gibi o da köhneleşmişti, tükenmişti. İlk seyahati sırasında da burada kalmıştı.</span></p>

    <p class="duz" xml:lang="tr"><span class="duz">Yapı sevimliydi. Parkın dip tarafında, yaprakları kurumuş büyük ağaçların ardına saklanmış bir oteldi, krem rengi ve kahverengi karo kaplı iki galerisi vardı: odalara buralardan ulaşılıyordu. Ana taraçada, tropikal ortamı iyice vurgulayan sorgun dalından büyük koltuklar göze çarpıyordu.</span></p>

    <p class="duz" xml:lang="tr"><span class="duz">Marc, resepsiyonda otel kayıt fişini doldururken, bu koltuklara oturmuş, otelin dekoruyla uyum içindeki birkaç Batılı gördü. Bunlar alışıldık turistler değildi; daha çok az parayla yolculuk yapanlar, sıfırı tüketmiş gazeteciler ya da yeniden inşa halindeki bu ülkede sayıları azımsanmayacak miktarda olan ve ne iş yaptıkları belli olmayan NGO<a class="footnote-link" href="#footnote-231-1" id="footnote-231-1-backlink">[1]</a> çalışanları.</span></p>

    <p class="duz" xml:lang="tr"><span class="duz">Marc odasına gitmek için galerilerden birine girdi, eski bir tanıdıkla karşılaşmaktan ve onunla konuşmak zorunda kalmaktan çekiniyordu. Odası iç karartıcıydı. Büyük, boş ve karanlıktı, içerde siyah ahşaptan bir yatak ile arızalı bir tavan vantilatörünün dışında başka bir şey yoktu. Mutfağa bakan pencereler ise sürgülü panjurlarla sıkı sıkıya kapatılmıştı. Odanın sıcaklığı otuz beş derecenin üstünde olmalıydı.</span></p>

    <p class="duz" xml:lang="tr"><span class="duz">Omuzlarını silkti: Phnom Penh’te uzun süre kalacağını sanmıyordu. Araştırması onu, büyük bir ihtimalle, Linda Kreutz’ün peşinden Siem Reap’a, Angkor Tapınağı’nın yakınına götürecekti.</span></p>

    <p class="duz" xml:lang="tr"><span class="duz">Araştırması...</span></p>

    <p class="duz" xml:lang="tr"><span class="duz">Ama nereden başlayacaktı?</span></p>

    <p class="duz" xml:lang="tr"><span class="duz">Artık Reverdi’den mesaj gelmesini beklemiyordu. O, Élisabeth’in üstesinden geleceğini biliyordu: bu yolda tek başına ilerlemeliydi. Yine de bilgisayarını açtı ve telefon hattına bağladı.</span></p>

    <p class="duz" xml:lang="tr"><span class="duz">Yeni bir mesaj almıştı. Reverdi yine çok kısa yazmıştı.</span></p>

    <p class="duz-son-paragraf-2" xml:lang="tr"><span class="italik">“Freski ara.”</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Non-governmental organizations: “Hükûmetler Dışı Sivil Toplum Örgütleri. (ç.n.)</span></p>
    </div>
  </div>
</body>
</html>