<html xmlns="http://www.w3.org/1999/xhtml">
<head>
  <title>90.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x90">
    <h1 class="bolum-ismi" id="toc-anchor" xml:lang="tr"><span class="bolum-ismi">90</span></h1>

    <p class="duz" xml:lang="tr"><span class="duz">Adamın sarışınlığından eser kalmamıştı.</span></p>

    <p class="duz" xml:lang="tr"><span class="duz">Duvarlara, halının üstüne, tavana saçılmıştı.</span></p>

    <p class="duz" xml:lang="tr"><span class="duz">Daireden içeri girince Hatica’nın ilk düşüncesi bu oldu. Başkomiser Michel, Convention Sokağı’nda, modern bir apartmanda oturuyordu. Duvarları beyaz boyalı, az mobilyalı ve üç odalı bir daireydi.</span></p>

    <p class="duz" xml:lang="tr"><span class="duz">Ama odalardan birinde değişiklik yapılmıştı.</span></p>

    <p class="duz" xml:lang="tr"><span class="duz">Salonun duvarlarına altın sarısı bir renk püskürtülmüştü.</span></p>

    <p class="duz" xml:lang="tr"><span class="duz">Katil mobilyaları kenara çekmiş ve kurbanını çıplak bir halde sorgun dalından bir koltuğa bağladıktan sonra salonun tam ortasına yerleştirmişti. Çevresine de boyları yirmi ila altmış santim arasında değişen doğal balmumu kalıpları yerleştirmiş, üzerlerine de bazıları hâlâ yanmakta olan mumlar dikmişti. Alevler, yanındaki balmumu kalıbının yüzeyine yansıyor ve odaya hafif bir kızıllık veriyordu.</span></p>

    <p class="duz" xml:lang="tr"><span class="duz">Hatica, kendini dev bir arı kovanındaymış gibi hissetti. Bir tek arıların vızıltısı eksikti. Balmumunun şekerli kokusu, kokulu bir reçine gibi her şeyin üzerine sinmişti. Mumların küçük alevleri de, yerçekimine karşı çıkarak, beyaz tavana doğru yükselen sıvı bir balı andırıyordu.</span></p>

    <p class="duz" xml:lang="tr"><span class="duz">Polisin başı öne düşmüştü. Düz sarı saçları, odaya hâkim renklerle uyum içinde bir parlaklığa sahipti. Keza güneşte yanmış vücudunun bakır rengi de bu tabloda yerini alıyordu. Tüm göğsünü kaplayan kan, mumların ışığında, parıltılı tuhaf bir renk alıyordu.</span></p>

    <p class="duz" xml:lang="tr"><span class="duz">– Çarpıcı, diye fısıldadı Komiser Solin, beyaz tulumlar giymiş olay yeri inceleme ekibi kanıt ve numune toplamaya çalışırken. Katil trakeotomi uygulamış. Adlî tabibe göre, önce koli bandıyla ağzını kapatmış sonra da gırtlağını kesmiş. Keser kesmez de yarayı kapatmış. Özel bir balmumuyla, öyle anlaşılıyor. Ardından aynı balmumunu burun deliklerine doldurmuş. Michel hava alabilmek için var gücüyle ciğerlerini, gırtlağını şişirmiş ve böylece de yaranın açılmasına neden olmuş. Yani bizzat kendisi, nefes almaya çalışırken yarasını kanatmış. Katil de vücudundaki kanın boşalmasını seyretmiş.</span></p>

    <p class="duz" xml:lang="tr"><span class="duz">Hatica yere baktı: sandalyenin çevresinde bir metre yarıçapında bir kan gölü oluşmuştu. Sakin oluşuna şaşırıyordu. Belki de bu bir mizansendi. Her şey bir oyundu. Pembenin ve altın sarısının hâkim olduğu bu tiyatroda bir oyuncuydu. Ama hiç sanmıyordu. İçinde bulunduğu durumu kabullenmeliydi; yalnızdı. Katile karşı artık tek başınaydı. Kendisine güven veren tek polis de ölmüştü. Ve Marc, o ise ne ölü ne de canlıydı.</span></p>

    <p class="duz" xml:lang="tr"><span class="duz">– Bir yerlerde bir yazı falan var mı?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Pencere ve kapı boşlukları, aralıkları tıkanmış mı?</span></p>

    <p class="duz" xml:lang="tr"><span class="duz">– Hayır. Odayı bu şekilde hazırlayacak zamanı yoktu. Zaten Michel’i o koltuğa zorla oturtması bile şaşırtıcı. Normal koşullarda pek kolay değil. Michel, o...</span></p>

    <p class="duz" xml:lang="tr"><span class="duz">Adam ağlamamak için kendini zor tuttu. Sıradan bir yüzü, ses ve tavrı vardı. Şüphesiz mesleğinde başarılı biriydi, ama Hatica onu bir gün sokakta görse tanıyamazdı.</span></p>

    <p class="duz" xml:lang="tr"><span class="duz">– Daha da şaşırtıcı olan, diye devam etti. Komşuların hiçbir şey duymamış olması. Belki de ona ilaç verdi. Otopsi sonucunda bunu öğreneceğiz. Ama her halükârda bu Reverdi’nin işi. En ufak bir şüphe yok: pislik herif yaşıyor.</span></p>

    <p class="duz" xml:lang="tr"><span class="duz">Hatica hiç kımıldamıyordu. Sanki bir kutup soğuğu ellerini ve ayaklarını dondurmuş, şimdi de bütün vücuduna yayılıyordu. Fotoğraf çeken sonra da büyük bir dikkatle mumları üfleyip söndüren ve balmumu kalıplarını plastik torbalara koyan adamları izliyordu.</span></p>

    <p class="duz" xml:lang="tr"><span class="duz">– Bu balmumu kalıpları önemli birer ipucu, diye yorumda bulundu polis. Bu tür ürünleri her yerde bulamazsınız. Arıcıları sorgulayacağız ve...</span></p>

    <p class="duz" xml:lang="tr"><span class="duz">– Sizden bir talebim var, diyerek sözünü kesti Hatica.</span></p>

    <p class="duz" xml:lang="tr"><span class="duz">– Nedir?</span></p>

    <p class="duz" xml:lang="tr"><span class="duz">– Marc Dupeyrat’ya bunu ben söylemek istiyorum.</span></p>
  </div>
</body>
</html>