<html xmlns="http://www.w3.org/1999/xhtml">
<head>
  <title>40.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x40">
    <h1 class="bolum-ismi" id="toc-anchor" xml:lang="tr"><span class="bolum-ismi">40</span></h1>

    <p class="duz" xml:lang="tr"><span class="duz">Malezya’da, Cameron Highlands çok meşhurdu. Bir seyahat kitabı karıştırıldığında bu bölgeye ayrılmış uzunca bir pasaja rastlanmaması imkânsızdı. Bütün Malezyalılara bu topraklar cennet gibi görünüyordu, çünkü orası mucizenin başladığı yerdi: serin hava oradaydı. 1 500 metre yükseltide, nemli muson ikliminden ve kavurucu sıcaklardan eser yoktu. Sislerin üstünde hâkim olan serin havaydı.</span></p>

    <p class="duz" xml:lang="tr"><span class="duz">Bu tepelere ilk olarak İngilizler yerleşti, büyük konaklar inşa etti, kriket sahaları yaptı, geniş alanlarda çay yetiştirmeye başladı ve Malezyalıların bu bölgeye girişini yasakladı. Sonra bu ilk yerleşimcilerin bölgeden tahliye edilmesiyle onların yerini yerli zenginler aldı, bunlar da dev ormanları yok ederek –hâlâ yok etmeye devam ediyorlar– lüks oteller inşa etmeye ve golf sahaları yapmaya başladı.</span></p>

    <p class="duz" xml:lang="tr"><span class="duz">Bu yeşil cennetin yerinde bir zamanlar cangıl vardı.</span></p>

    <p class="duz" xml:lang="tr"><span class="duz">Marc yaprakların oluşturduğu yüksek bir kubbenin altında ilerliyordu. Dolambaçlı virajları takip ediyordu, sağında sarmaşıklarla kaplı falezler, solunda ise zümrüt yeşili uçurumlar vardı. Yol çok dar bir şekilde tırmanmaya devam ediyor, aşağıda biraz önce geride bıraktığı yol asfalt bir sicim gibi gözüküyordu.</span></p>

    <p class="duz" xml:lang="tr"><span class="duz">Marc, bu kadar sık ağaçlı bir ormanla ilk kez karşılaşmış olmanın tadını çıkarıyordu. Proton’unun klimasını kapatmış, her virajda biraz daha serinleyen temiz havayı hissetmek için camlarını açmıştı. Hatta ara ara gözlerini kapatıyor, bulutların üzerinde süzüldüğünü hissediyor, ilk kez karşılaştığı kokulara bir ad vermeye çalışıyordu. Aslında, bir duayı tekrar eder gibi, seyahat rehberinde okuduğu isimleri peş peşe sıralıyordu: palmiyeler, hindistancevizi ağaçları, tualanglar, orkideler, hurma ağaçları, rafflesialar...</span></p>

    <p class="duz" xml:lang="tr"><span class="duz">Zaman zaman da aklına Dr. Norman’ın söyledikleri geliyor, mutluluğu sarsılıyordu. “Asla ona ihanet etmeyin. Sizi bağışlamayacağı tek şey bu.” Vücudu korkuyla ürperiyor, bu yüksek bölgenin serinliği korkunun ürpertisinin yanında hafif kalıyordu. Hep aynı soruları kendi kendine yineleyip duruyordu: bir tehlike var mıydı, evet ya da hayır? Reverdi bu dümeni anlayabilir miydi? Olabilecek en kötü şeyleri –ikiyüzlülüğünün anlaşılması– aklına getiriyor, bu tehlikeyi göze almaya değer mi, diye düşünüyordu. Katil hapisteydi; büyük bir ihtimalle de idama mahkûm olacaktı.</span></p>

    <p class="duz" xml:lang="tr"><span class="duz">Yol tırmanmaya devam ediyordu. Britanya İmparatorluğu’nun ilk izleri görünmeye başlamıştı. Önce çay plantasyonları. Düzenli setlerden oluşmuş teraslardan etrafa küf kokusunu andıran bir koku yayılıyordu. Uzaktan, bu çay ekim alanları, muazzam bir yeşillikle çepeçevre kuşatılmış eski kraliyet sınıflarına benziyordu. Bazı çay bahçeleri kahverengi, yoğun ve sönüktü. Bazıları ise güneşin altında, puf puf olmuş, kremalı, hafif ve ışıltılı pastalar gibi parlıyordu.</span></p>

    <p class="duz" xml:lang="tr"><span class="duz">Sonra oteller göründü. Siyah renkli ahşap destek bağları, renkli vitray camları, gri çakıllı avluları olan, her şeyleriyle “İngiliz” üslubunun izlerini taşıyan beyaz konaklar. Onların hemen arkasında ise el değmemiş cangıl vardı. İnsan kendini rüyada sanabilirdi. Sonra, yeniden bir golf sahası göze çarpıyordu. Ya da turkuvaz yüzme havuzuyla lüks bir otel...</span></p>

    <p class="duz" xml:lang="tr"><span class="duz">Marc kulübelerden oluşan ilk köyleri görünce 1 500 metre yüksekliğe ulaşmış olduğunu anladı. Bu köylerden de seyahat kitaplarında sıkça söz ediliyordu: bu köylerde yaşayanlara Orang-Asli, yani “yerli halk” deniyordu. Bunlar giysi olarak bellerine bir tür peştamal bağlayan, ellerinde küçük oklar atmakta kullandıkları borularla dolaşan orman insanlarıydı.</span></p>

    <p class="duz" xml:lang="tr"><span class="duz">Marc yavaşladı ve bunun turistik bir gösteriden başka bir şey olmadığını anladı. Peştamal yerine Reebok tişörtler giyiyorlardı ve üfleme borularının yerlerini de radyo antenleri almıştı. Kulübelerinin önlerine bağdaş kurmuş, çeşitli orman ürünleri satıyorlardı: bal, çiçek tohumları, fideler, küçük kartonlara iğneyle tutturdukları kurutulmuş bokböcekleri ve akrepler.</span></p>

    <p class="duz" xml:lang="tr"><span class="duz">O esnada ormanın yamaçlarında bir grup insan belirdi. Ellerinde başka malzemeler vardı. Marc adamlara yetişti ve her birinin omzunda uzun ağaç sopalar olduğunu gördü. Kelebek ağları. Şüphesiz bu da bölgenin bir başka özelliği olmalıydı...</span></p>

    <p class="duz" xml:lang="tr"><span class="duz">Aniden frene bastı.</span></p>

    <p class="italik" xml:lang="tr"><span class="italik">“Gökyüzünde ara.”</span></p>

    <p class="italik" xml:lang="tr"><span class="italik">“Uçuşan ve Çoğalan İşaretleri.”</span></p>

    <p class="duz" xml:lang="tr"><span class="duz">Kelebekler!</span></p>

    <p class="duz-ilk-paragraf" xml:lang="tr"><span class="duz">Durduğu ilk köyde, Ringlet’te, dükkânlara bir göz atınca düşüncesinin doğru olduğunu anladı: kelebekler bölgenin bir özelliğiydi. Dükkânlardan birine girdi ve istediği bilgiyi aldı: Cameron Highlands’te yükseltiye bağlı olarak, sadece bu bölgeye özgü, eşsiz bir güzelliğe sahip kelebek türleri yaşıyordu.</span></p>

    <p class="duz" xml:lang="tr"><span class="duz">Yola devam etti. Tanah Rata’da –yaklaşık iki bin metre yükseltide– bir Çin lokantası buldu ve salonun dip taraflarındaki bir masaya oturdu. Saat on beşti ve lokanta tamamen boştu. Bir kahve ısmarladı. Kelebekler. Bu düşünceyi kafasından atmayı başaramıyordu. “Gökyüzünde ara.”, “Uçuşan ve Çoğalan İşaretler.” Reverdi’nin söyledikleriyle örtüşüyor olabilirdi. Çamaşır suyu gibi kokan kahverengi köpükten koca bir yudum aldı, kelebeklerin kullanıldığı cinayetleri ve sapıklıkları düşündü. Reverdi’yi kanlar içindeki kadınların üzerine bu böcekleri koyarken hayal etti, kelebekler renkli kanatlarını yaraların üstünde, sanki onları okşar gibi hafif hafif çırpıyorlardı.</span></p>

    <p class="duz" xml:lang="tr"><span class="duz">Aklına bir ayrıntı geldi. Kandaki anormal glikoz oranı. Reverdi, Pernille Mosensen’i şekerli şeyler yemeye zorlamıştı. Acaba kelebekleri çekmek için mi yapmıştı bunu?</span></p>

    <p class="duz" xml:lang="tr"><span class="duz">Bir kahve daha ısmarladı. Hep aynı düşünce aklını kurcalayıp duruyordu. Bu varsayım, ona Thomas Harris’in</span> <span class="italik">Kuzuların Sessizliği</span> <span class="duz">adlı romanını hatırlattı; o romanda katil kurbanlarının gırtlağına krizalitler koyuyordu. Ama Marc, Reverdi’nin hiçbir etki altında kalmayacağından emindi. Asla cinayetlerinde bir başkasından esinlenmezdi. Ve özellikle de bir romandan. Onun gözünde bir hayal ürününden başka bir şey olmayan bir kurgudan. Öyleyse neydi?</span></p>

    <p class="duz" xml:lang="tr"><span class="duz">Kötü aydınlatılmış salonda, oturduğu yerden terasın öte tarafı, küçük şehrin anacaddesi gözüküyordu. Karma bir üslup göze çarpıyordu: tipik Asya bakkalları, sömürge döneminden kalma binalar ve daha da ilginci, av köşkleri, dağ evleri; Tanah Rata, Alpler’deki bir köye benziyordu.</span></p>

    <p class="duz" xml:lang="tr"><span class="duz">Gözü yoldan gelip geçenlere takıldı. Sırt çantalarıyla salına salına dolaşan öğrenciler. Uyuşuk uyuşuk gezinen her ırktan yetişkinler: Malezyalılar, Çinliler, Hintliler. Kendi yabancılıklarını buraya taşımış turistler. Biraz ileride, biri sarışın, diğeri kızıl saçlı iki genç kadın gördü, kocaman ayakkabıları ve büyük sırt çantaları vardı. Düşüncesi gitgide güçleniyordu.</span></p>

    <p class="duz" xml:lang="tr"><span class="duz">Reverdi buraya gelmişti.</span></p>

    <p class="duz" xml:lang="tr"><span class="duz">Bu tepelerde avlanmıştı.</span></p>

    <p class="duz" xml:lang="tr"><span class="duz">Oturduğu masadan kalktı ve hesabı ödedi.</span></p>

    <p class="duz" xml:lang="tr"><span class="duz">Kelebekler: teyit etmekten başka çaresi yoktu.</span></p>

    <p class="duz" xml:lang="tr"><span class="duz">Kelebeklerin camların altına yerleştirilerek sergilendiği atölyeleri dolaştı. Fazla üstelemeden, genel bir ilgisizlik içinde sorular sordu. Çinli işçiler, gözlerini yaptıkları işten ayırmadan lütfen cevap veriyorlardı. Şehrin yakınında bulunan, gizemli bitkilerin –bazılarıyla sadece en iyi cins tırtıllar besleniyordu– yetiştirildiği seraları ziyaret etti. Bir sonuç alamadı. Herkes Reverdi’nin resmini tanıyordu; ama onu gazetelerin birinde görmüşlerdi. Şehrin yukarı mahallelerine tırmandı, dünya çapında kelebek, böcek ve sürüngen ticareti yapan zengin toptancıların kapısını çaldı. Hep aynı cevabı aldı: kimse Reverdi’yle karşılaşmamıştı.</span></p>

    <p class="duz" xml:lang="tr"><span class="duz">Saat on sekizde, Marc kalacak bir otel aramaya başladı. Bitkin düşmüştü, yenilgiyi kabullenmek istemiyordu. Alacakaranlık düşüncelerini daha da bulanıklaştırıyordu. Şüphe içini kemiriyordu. Reverdi ona yükseklerden söz etmiş ve o da dağlara koşmuştu. Sonra, kelebeklerle ilgili bir film gelmişti aklına. Ama tüm bunların hiçbir dayanağı yoktu...</span></p>

    <p class="duz" xml:lang="tr"><span class="duz">Şehirdeki otellerin tümü doluydu. Marc şehir merkezinin çevresindeki otellere bakmaya karar verdi. Beyaz sıvalı, sarmaşıklarla kaplı, yüksek bacaları olan, terasında siyah beyaz çizgili şemsiyeler bulunan bir konak gördü, içeri girdi. Lake House.</span></p>

    <p class="duz" xml:lang="tr"><span class="duz">Resepsiyondaki Hintli, abartılı bir İngiliz aksanıyla sordu:</span></p>

    <p class="duz" xml:lang="tr"><span class="duz">– Malzemenizi mi arıyorsunuz?</span></p>

    <p class="duz" xml:lang="tr"><span class="duz">– Malzememi mi?</span></p>

    <p class="duz" xml:lang="tr"><span class="duz">– Siz avcı değil misiniz? Kelebek avcısı?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">Adamın esmer yüzünde zoraki bir gülümseme belirdi:</span></p>

    <p class="duz" xml:lang="tr"><span class="duz">– Özür dilerim. Otelimizde bir Fransız var da. Ünlü bir avcı. Ben sanmıştım ki...</span></p>

    <p class="duz" xml:lang="tr"><span class="duz">Marc hızla düşündü. Avcı. Fransız. Orman. Belli belirsiz, bu profil aklına Reverdi’yi getirdi. Şansını denemeye karar verdi. Günün şu son saatlerinde.</span></p>

    <p class="duz" xml:lang="tr"><span class="duz">– Bu avcı otele döndü mü?</span></p>

    <p class="duz" xml:lang="tr"><span class="duz">Adam alaycı bir tavır takındı:</span></p>

    <p class="duz" xml:lang="tr"><span class="duz">– Tam tersine, yeni gitti.</span></p>

    <p class="duz" xml:lang="tr"><span class="duz">– Akşamın altısında mı?</span></p>

    <p class="duz" xml:lang="tr"><span class="duz">– Bayım, gecekelebeklerinden söz ediyoruz.</span></p>
  </div>
</body>
</html>