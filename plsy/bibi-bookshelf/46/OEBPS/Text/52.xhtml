<html xmlns="http://www.w3.org/1999/xhtml">
<head>
  <title>52.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x52">
    <h1 class="bolum-ismi" id="toc-anchor" xml:lang="tr"><span class="bolum-ismi">52</span></h1>

    <p class="duz" xml:lang="tr"><span class="duz">Odasında, öğle güneşi, engellenemez bir şiddetle beyaz duvarların üzerine yansıyordu. Bir hamlede kalın perdeleri çekti. Alacakaranlık onu sakinleştirdi. Koyu kahverengi perdelerden içeriye farklı tonda bir ışık sızıyordu; çay rengi bir ışık. Çantasından bilgisayarını çıkardı, ama laptop’ı açar açmaz halüsinasyon görmeye başladı.</span></p>

    <p class="duz" xml:lang="tr"><span class="duz">Yatağının karşısındaki duvarda, bir sinema perdesi gibi, Linda Kreutz’ün öldürülme sahnesini gördü. Yatağın üzerine çöktü, gözlerini o korkunç görüntüden ayıramıyordu.</span></p>

    <p class="duz" xml:lang="tr"><span class="duz">Jacques Reverdi’nin töreninden.</span></p>

    <p class="duz-ilk-paragraf" xml:lang="tr"><span class="duz">Bir baraka.</span></p>

    <p class="duz" xml:lang="tr"><span class="duz">Damı palmiye yapraklarıyla örtülü, duvarları bambu kamışlarından bir kulübe. Dip tarafta, karanlığın içinde, genç kadın bir iskemleye bağlanmıştı, çıplaktı. Çaba gösteriyor, ama bir milim bile kıpırdayamıyordu, zemine sabitlenmiş sandalyesini de kıpırdatamıyordu. Bağırmaya çalışıyor, ama ağzındaki tıkaç buna engel oluyordu. Sadece buğulu saçları, tüm umutlarını yitirmiş bir sancak gibi sessizce dalgalanıyordu.</span></p>

    <p class="duz" xml:lang="tr"><span class="duz">Marc nedenini bilmiyor, ama kadının önüne, yere, yarım daire biçiminde yerleştirilmiş mumları “görüyordu”. Görüş alanı yavaş yavaş yana kaydı ve Reverdi sahneye çıktı, o da çıplaktı, titrek alevlerin diğer tarafına bağdaş kurarak oturmuştu. İbadet –dua– eder gibi bir hali vardı.</span></p>

    <p class="duz" xml:lang="tr"><span class="duz">Bir sıçrayışta ayağa kalktı. Sağ elinde bir dalgıç bıçağı vardı, mumlardan yansıyan ışıkla altın bir çubuk gibi parlıyordu. Bıçağın ucunu Linda’nın sağ köprücükkemiğinin altına dayadı. Deri, sivri ucun baskısıyla hafifçe pırtlıyor ve sanki bıçağı davet ediyordu. Reverdi hiçbir zorlukla karşılaşmadan bıçağı soktu.</span></p>

    <p class="duz" xml:lang="tr"><span class="duz">Marc hafifçe inledi.</span></p>

    <p class="duz" xml:lang="tr"><span class="duz">Reverdi bıçağı etin içinde tuttu ve diğer eliyle de bala bulanmış küçük bir fırçayı yaraya doğru yaklaştırdı. Yaranın çevresine fırça darbeleriyle balı sürdü. İşte o anda, çok yavaş bir şekilde bıçağı geri çekti, yarayı balla özenle kapattı. Balın kuruduğunu ve yaranın dudaklarını kaynaştırdığını anladığında da balı iyice temizledi.</span></p>

    <p class="duz" xml:lang="tr"><span class="duz">Kadının sessiz çığlıklarına ve yararsız kıvranmalarına aldırmadan, bir sonraki yarayı açmaya başladı. Hayat Yolu boyunca açılacak yeni bir Sonsuzluk İşareti. Sonra bir başka yara daha...</span></p>

    <p class="duz" xml:lang="tr"><span class="duz">Duvarda Marc her şeyi görüyordu. Kulübenin mum ışığıyla harelenmiş loş aydınlığını. Katilin bambu duvarlara vuran titrek gölgesini. Dinî ve şehvanî duygularla karışık bir ortamda karşılıklı duran, ter içindeki çıplak iki vücudu.</span></p>

    <p class="duz" xml:lang="tr"><span class="duz">Marc, uykuda mıydı yoksa uyanık mıydı, bilmiyordu. Zaman onun dışında akıp gidiyordu. Birden vücudun hazır olduğunu fark etti. Sürülmüş balın etkisiyle parlayan, ama en ufak bir kan damlası görülmeyen yaralarla kaplı vücut artık ölüme hazırdı.</span></p>

    <p class="duz" xml:lang="tr"><span class="duz">Reverdi ağır hareketlerle elindeki bıçağı ve fırçayı bıraktı, sonra mumlardan birini aldı. Balın erimesini sağlamak için mumun alevini yaralara özenle ve büyük bir ustalıkla tek tek değdirdi. Her seferinde bal, yaranın yüzeyine kabarcıklar oluşturarak çıkıyor, sonra bir saniye içinde yaraların dudakları aralanıyor, kan damlacıklar halinde beliriyordu. Tüm bunlar büyük bir hızla gerçekleşiyordu, sanki katilin elinde bir şimşek, bir ışın tabancası vardı.</span></p>

    <p class="duz" xml:lang="tr"><span class="duz">Kabaran suların etkisiyle parçalanan bir bent gibi Linda Kreutz’ün vücudu da parçalanıyor, açılıyordu. Ağzından çığlığı bir türlü çıkamayan, genç Alman kadın vücudundan akmaya başlayan kanı görünce gözlerini fal taşı gibi açtı. Bronzlaşmış teni bir anda, insanı şaşırtan bir kan seliyle kaplanmaya başlamıştı. Dereler, çaylar, nehirler... Kan akıyor, vücut gitgide cansızlaşıyor, zemin tahtaları kanla kaplanıyor, kulübe korkunç bir Pandora’nın kutusuna dönüşüyordu.</span></p>

    <p class="duz" xml:lang="tr"><span class="duz">Marc kendini zorlukla tuvalete attı. İçindeki korkuyu, iğrenme duygusunu, gördüklerinin yol açtığı büyük tahribatı kustu. Katille kurduğu yakınlığı kustu. İçine yerleşmiş katili kustu. Kasılmalarla sarsılıyordu. Boğulur gibi oluyor, soluğu kesiliyor, sanki ruhunu teslim ediyordu...</span></p>

    <p class="duz" xml:lang="tr"><span class="duz">Dizlerinin üzerine çöktü, yüzünü yana, küvetin kenarına dayadı. Fayansın serinliği, ölüm ile yaşam arasındaki bu sınırda ona iyi gelmişti. Ama yüzü hâlâ yanıyordu. Şakaklarındaki damarlar patlayacak gibiydi, tüm vücudu karıncalanıyordu. Bulunduğu yerden kımıldamadan kolunu lavaboya doğru uzattı ve el yordamıyla musluğu buldu. Suyu açtı ve elini altına soktu.</span></p>

    <p class="duz" xml:lang="tr"><span class="duz">Soğuk, yavaş yavaş bedenine yayılana dek, bu şekilde dakikalar geçti. Sonunda ayağa kalkmayı başardı. Yüzünü suyla ıslattı, sonra odaya döndü. İçerisi çok sıcaktı. Klimayı, tavan vantilatörünü çalıştırdı ve perdenin ardında, gecenin çöktüğünü fark etti.</span></p>

    <p class="duz" xml:lang="tr"><span class="duz">Hezeyan öğleden sonra boyunca sürmüştü.</span></p>

    <p class="duz" xml:lang="tr"><span class="duz">Duş yapmaya karar verdi.</span></p>

    <p class="duz" xml:lang="tr"><span class="duz">Kafasını toplamalıydı.</span></p>

    <p class="duz-ilk-paragraf" xml:lang="tr"><span class="duz">Otuz dakika sonra, Marc yıkanmış, taranmış, yatağına uzanmıştı ve kendine gelmişti. En azından biraz. Saat yirmiydi. Normal olanı, bir şeyler yemek için dışarı çıkmasıydı, mesela bir tabak dolusu beyaz pirinç. Ama bir şeyler yeme düşüncesi bile midesini kaldırmaya yetti. Hayır; yapacak daha iyi bir şey vardı. Artık yazmalıydı.</span></p>

    <p class="duz" xml:lang="tr"><span class="duz">Canavara.</span></p>

    <p class="duz" xml:lang="tr"><span class="duz">Cellada.</span></p>

    <p class="duz" xml:lang="tr"><span class="duz">Bilgisayarı çalıştırdı, modemi bağladı ve yatağın üzerine koydu. Élisabeth’in vardığı sonuçları en ufak ayrıntısına kadar anlatmalıydı. Başarmış, gerçeği anlamıştı. Buna karşılık, “sevgilisi” ona yeni ipuçları vermeye ihtiyaç duyacaktı.</span></p>

    <p class="duz" xml:lang="tr"><span class="duz">Marc artık katilin peşini bırakamazdı.</span></p>

    <p class="duz" xml:lang="tr"><span class="duz">İşte bu yüzden sonuna kadar gitmeye karar verdi.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Kimden: lisbeth@voila.fr</span></p>

    <p class="alinti" xml:lang="tr"><span class="dar-paragraf-duz">Kime: kn@wanadoo.com</span></p>

    <p class="alinti" xml:lang="tr"><span class="dar-paragraf-duz">Tarih: 29 mayıs, perşembe 20:00</span></p>

    <p class="alinti-son-paragraf" xml:lang="tr"><span class="dar-paragraf-duz">Konu: ANGKOR</span></p>

    <p class="alinti-ilk-paragraf" xml:lang="tr"><span class="dar-paragraf-duz">Aşkım,</span></p>

    <p class="alinti" xml:lang="tr"><span class="dar-paragraf-duz">Seni kaybettiğimi sandım ve delirecek gibi oldum. Bana geri döndün ve şimdi yeniden içimi dolduran, beni mutluluğa boğan bir ışık oldun.</span></p>

    <p class="alinti" xml:lang="tr"><span class="dar-paragraf-duz">Ama yokluğun üzerimde olumlu bir etki de yarattı. İçimdeki çekişmelere son verdi, aklımın bir köşesinde kalmış son cürufları temizlememi ve ruhumun derinliklerini görmemi sağladı. Beni terk ettiğine inandığımda, kendimi çıplak, mahvolmuş, benliğimden koparılmış hissettim. Hayatımın anlamının senin peşinden gitmek olduğunu anladım... sonuna kadar.</span></p>

    <p class="alinti" xml:lang="tr"><span class="dar-paragraf-duz">Artık bu araştırmanın, hayatıma bir anlam katacak umulmadık bir yolculuğa dönüştüğünü biliyorum. Beni zenginleştiren, yücelten, beni arılaştıran ve aramızda eşsiz bir bağ kuran bir araştırma bu.</span></p>

    <p class="alinti" xml:lang="tr"><span class="dar-paragraf-duz">Aşkım, bana yeni bir şans daha verdin ve ben ona dört elle sarıldım. Talimatlarını takip ettim. Kelimelerini izledim.</span></p>

    <p class="alinti" xml:lang="tr"><span class="dar-paragraf-duz">Angkor’daki freski buldum. Arıcılık yapan ve senin kullandığın balı üreten arıcıyla, “Bal Üstadı”yla konuştum.</span></p>

    <p class="alinti-son-paragraf" xml:lang="tr"><span class="dar-paragraf-duz">Sonunda, yolu buldum. “Sonsuzluğun İşaretleri”nin ne anlama geldiğini çözdüm...</span></p>

    <p class="duz" xml:lang="tr"><span class="duz">Marc, aynı tutkulu üslupla, bir saatten fazla yazdı. Araştırmasıyla ilgili en ufak ayrıntıyı bile belirtti;</span> <span class="italik">Cambodge Soir</span><span class="duz">’a yaptığı ziyareti, Prenses Vanasi’yle karşılaşmasını anlattı. Zafere ulaşmasını sağlayan en küçük şeyi bile saklamak istemiyordu. Reverdi’nin, Hatica görünümündeki güzel Élisabeth’i Phnom Penh sokaklarını arşınlarken, Kraliyet Sarayı’nın iç avlusunda gezerken, Angkor Thom harabelerini dolaşırken hayal ettiğini biliyordu...</span></p>

    <p class="duz" xml:lang="tr"><span class="duz">Sonra, kafasında tasarladıklarını anlattı: toplardamarlar boyunca açılan yaraları, balın etkisiyle anında kapanmalarını, alevle yeniden açılmalarını.</span></p>

    <p class="duz" xml:lang="tr"><span class="duz">Bu uzun mesajı bitirince, hiç okumadan yolladı. Hiçbir yerini düzeltmek istemiyordu, doğallığını korumalıydı. O an hiç olmadığı kadar Élisabeth oluşuna şaşırdı. Bu ateşli üslup, bu aşk dolu hayranlık bir zorlama olmaksızın, kendiliğinden oluşmuştu. Ve heyecan verici bu kelimeleri nereden bulduğunu öğrenmek için ruhunun derinliklerine çok fazla inmek de istemiyordu...</span></p>

    <p class="duz" xml:lang="tr"><span class="duz">Çünkü daha kötüsü de vardı; öğleden sonra boyunca etkisinde kaldığı halüsinasyon krizi. Birkaç saat süresince Reverdi olmuştu.</span></p>

    <p class="duz" xml:lang="tr"><span class="duz">Psikolojik profili gitgide daha karmaşıklaşıyordu. Yüzde elli Élisabeth’ti. Yüzde elli de Reverdi. Peki gerçek Marc neredeydi?</span></p>

    <p class="duz-ilk-paragraf" xml:lang="tr"><span class="duz">Saat gecenin üçü olmuştu.</span></p>

    <p class="duz" xml:lang="tr"><span class="duz">Hâlâ uyanıktı. Karanlıkta, ellerini ensesinde kavuşturmuş, tavanda ağır ağır dönen vantilatöre bakıyordu. Aklına arıcının sözleri geliyordu: “Kanatları o kadar hızlı döner ki, ayırt edebilmeniz imkânsızlaşır. İnsan beyni de bundan farksızdır. Düşüncelerimiz çok hızlıdır. Onları birbirinden ayırmak olanaksızdır.”</span></p>

    <p class="duz" xml:lang="tr"><span class="duz">Eğlenmek için pervanenin bir bölümünü diğerlerinden soyutlamaya çalıştı. Eğer bunda başarılı olursa, belki de aklına yeni bir fikir gelebilirdi. İhtiyar “Düşünceyi sabit bir nesneye dönüştürmek” demişti.</span></p>

    <p class="duz" xml:lang="tr"><span class="duz">Birden yatakta doğruldu; bir gerçek vardı. Araştırmalarının sonuçlarını insanlarla paylaşmalıydı. Böyle bir araştırmayı, böyle bir keşfi sadece kendine saklayamazdı.</span></p>

    <p class="duz" xml:lang="tr"><span class="duz">Bir kitap.</span></p>

    <p class="duz" xml:lang="tr"><span class="duz">Bir kitap yazmalıydı.</span></p>

    <p class="duz" xml:lang="tr"><span class="duz">Macerasını anlatan bir doküman. Cehenneme inişi hakkında eşsiz bir kanıt. Yaşadığı tecrübeleri yayımlamalı, bu sırrı gözler önüne sermeliydi. Kötücül bir virüsü, bir bilimadamı titizliğiyle toplumdan tecrit etmeliydi. Bu, insanlık tarihinde yeni bir başlangıç olacaktı!</span></p>

    <p class="duz" xml:lang="tr"><span class="duz">O anda kanının donduğunu hissetti. Aslında hiçbir şey yayımlayamazdı. Reverdi’nin idamından sonra bile. Bunun önemli bir sebebi vardı: “kanıtları saklamak”tan ve “adaleti engellemek”ten derhal suçlanırdı. Araştırmasını büyük bir gizlilik içinde sürdürdüğünü, önemli bilgiler elde ettiğini anlayacaklar, ama Reverdi duruşmasını kılını kıpırdatmadan, en ufak bir katkıda bulunmadan izlediğini söyleyeceklerdi.</span></p>

    <p class="duz" xml:lang="tr"><span class="duz">Onun aşağılık yöntemlerini, ikiyüzlülüğünü, yalanlarını mahkûm edeceklerdi. Kurbanların ailelerine karşı kayıtsızlığını da. Bir kez bile, çocuklarının ölümü hakkında aileleri bilgilendirmeyi düşünmemişti...</span></p>

    <p class="duz" xml:lang="tr"><span class="duz">Cezalandırılması gereken iğrenç bir gazeteci, hayasız bir pislikti: zaten bu sıfatları hak edecek işler yapmıştı.</span></p>

    <p class="duz" xml:lang="tr"><span class="duz">1996 ve 1997’de, “tartaklama”, “özel hayata tecavüz” ve “kilit kırarak hırsızlık”tan iki kez hüküm giymiş, hapse girmekten zor kurtulmuştu. Bu kez onu cezasını çekmesi için içeri tıkacakları kesindi.</span></p>

    <p class="duz" xml:lang="tr"><span class="duz">Gevşemeli, hayal kırıklığını kabullenmeliydi. Yeniden bütün dikkatini vantilatöre verdi ve bir kez daha, hareketi düşüncede durdurmaya ve kanatlardan birini gözüyle ayırt edebilmeye çalıştı. Dikkatini belli bir noktaya odaklarken, aklına başka bir fikir geldi. Çok daha karmaşık, ama onu tünelden çıkaracak bir fikir...</span></p>

    <p class="duz" xml:lang="tr"><span class="duz">Evet, bulmuştu.</span></p>

    <p class="duz" xml:lang="tr"><span class="duz">Bir roman.</span></p>

    <p class="duz" xml:lang="tr"><span class="duz">Gerçeği anlatan, ama anlattıklarının gerçek olduğunun anlaşılmayacağı kurgusal bir roman. Resmî gerçekleri, medya organlarında yazılanları değiştirmek yeterliydi ve herkes bunun hayal ürünü bir hikâye olduğunu düşünecekti. Evet. Korkunç “gerçeği” gözler önüne seren bir roman yazacaktı, çünkü romanda anlatacağı her şey gerçek ya da gerçeğe çok yakındı.</span></p>

    <p class="duz" xml:lang="tr"><span class="duz">İçinde büyük bir dalga koptu. Yıllardan beri sumen altı ettiği, yüreğine gömdüğü bir şeyler vardı. Romancı olma konusunda uğradığı hayal kırıklıkları. Bastırılmış yazarlık tutkusu. Bir edebî eser yazma düşüncesinden vazgeçeli kaç yıl olmuştu? Bu projenin hayal kırıklıkları dosyasına kaldırılmasının üzerinden ne kadar zaman geçmişti?</span></p>

    <p class="duz" xml:lang="tr"><span class="duz">Ama şimdi, kararını vermişti.</span></p>

    <p class="duz" xml:lang="tr"><span class="duz">Yaşadığı hikâye vahşi bir “thriller” romanının konusu olacaktı.</span></p>

    <p class="duz" xml:lang="tr"><span class="duz">İlk ağızdan yazılmış bir “thriller” romanının.</span></p>

    <p class="duz" xml:lang="tr"><span class="duz">Bir katilin anlatımıyla.</span></p>
  </div>
</body>
</html>