<html xmlns="http://www.w3.org/1999/xhtml">
<head>
  <title>31.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x31">
    <h1 class="bolum-ismi" id="toc-anchor" xml:lang="tr"><span class="bolum-ismi">31</span></h1>

    <p class="duz" xml:lang="tr"><span class="duz">Ne baş belası!</span></p>

    <p class="duz" xml:lang="tr"><span class="duz">Hızlı hızlı adımlarla Saints-Pères Sokağı’na kadar yürüdü. Tanrı aşkına: bu kız ondan ne istiyordu? Kelimenin tam anlamıyla onu tedirgin etmişti. Ya yolculuğuyla ilgili o sorular! İnsan, planından haberdar olduğunu sanabilirdi...</span></p>

    <p class="duz" xml:lang="tr"><span class="duz">Marc, sinirlerini gevşetmek için, evine kadar yürümeye karar vermişti. Ama Louvre Meydanı’na geldiğinde hâlâ sinirden titriyordu. Gözlerini asfalttan ayırmadan meydanı geçti. Işıl ışıl aydınlatılmış cam piramide bir kez olsun bakmadı bile. Mavimsi kemerlerden oluşan bir dizi galerinin altından geçti.</span></p>

    <p class="duz" xml:lang="tr"><span class="duz">Hatica’nın varlığı keyfini kaçırmıştı. Sürekli kendisini gözleyen, onu sorgulamaya çalışan kadın yüzünden akşam yemeği zehir olmuştu. Sonuçta da gelip onunla konuşma gereği duymuştu. Böylece entelektüel yanını gösterebilecekti! Hiçbir amacı, hiçbir özgünlüğü olmayan sıradan, acemi bir mankene karşı ilgi duyamazdı. Bu kızın davranışlarını anlamıyordu. Başka bir yerde, başka bir zamanda olsa, kızın peşinden koştuğunu düşünebilirdi.</span></p>

    <p class="duz" xml:lang="tr"><span class="duz">Palais-Royal Meydanı’nda, karanlığın içinde parlayan Comédie-Française binasını görünce biraz sakinleşti. Saat gecenin ikisiydi. Sanki havadaki son egzoz gazlarını süpürmek daha temiz, daha kusursuz bir hava oluşturmak için, Paris gecesini ılık bir rüzgâr yalıyordu. Aydınlatılmış çeşmeler, taş meydanlar, gri sütunlu uzun galeriler. Sanki Molière’in oyunlarından fırlamış, gerçek bir XVII. yüzyıl dekoru. İnsan neredeyse, sokak lambalarının altında, Don Juan’ı kovalayan Comendador Ulloa’yı görmeyi bekliyordu.</span></p>

    <p class="duz" xml:lang="tr"><span class="duz">Marc bir çeşmenin kenarına oturdu ve suyun serinliğini tüm vücudunda hissetti, sanki periler âlemindeydi. Gözlerini kapattı, sonra açtı, bunu peş peşe birçok kez yineledi. Her seferinde, kemerlerin ışıkları biraz daha bilincine kazınıyor, beynine batıyordu. Tıpkı kentin meridyenlerine batan akupunktur iğneleri gibi.</span></p>

    <p class="duz" xml:lang="tr"><span class="duz">Sakinleşince biraz olsun aklı başına geldi. Parmaklarını buz gibi suya daldırdı, gerçeği kabullenmeden önce eliyle yüzünü sıvazladı.</span></p>

    <p class="duz" xml:lang="tr"><span class="duz">Aslında bütün öfkesi kendisineydi.</span></p>

    <p class="duz" xml:lang="tr"><span class="duz">Neden kendine yalan söylüyordu? Hatica hoşuna gitmişti. Tıpkı herhangi bir erkeğin böyle bir güzellik karşısında hissettiği şeyleri hissetmişti. Ama o erkek bu durumda şansını denerdi, ama o, o ise seri cinayetler işleyen bir katile yollamak için kızın fotoğrafını çalmıştı. İşte nasıl bir herif olduğu meydandaydı...</span></p>

    <p class="duz" xml:lang="tr"><span class="duz">O aşkı sevmiyordu: ölüme âşıktı.</span></p>

    <p class="duz" xml:lang="tr"><span class="duz">Sophie’nin görüntüsü onu bir anda bu düşüncelerden kopardı. Lanetlenmiş biriydi, bunu biliyordu. Ve kötülük, erkek olsun kadın olsun, ona yakınlaşan herkese bulaşıyordu. Daha önce kanıtlanmıştı. İki kez. Bu nedenle aşktan uzak durmalıydı. Hatta dostluktan bile. Marc Dupeyrat, kırk dört yaşında, bekâr ve çocuksuzdu. Kim olursa olsun, hayatını karşısındakiyle paylaşamayan basit bir cinayet avcısıydı.</span></p>

    <p class="duz" xml:lang="tr"><span class="duz">Yeniden yürümeye başladı. Öfke yerini umutsuzluğa bırakmıştı. Opera Caddesi’nin ilginç bir yanı yoktu. Uzun, geniş, boş bir cadde; sönük vitrinleri olan turistik mağazalarıyla başka bir gezegene aitmiş gibiydi.</span></p>

    <p class="duz" xml:lang="tr"><span class="duz">Palais-Garnier’ye yaklaşınca, göz alıcı ışıklarının çevresini uzaktan dolandı ve Chaussée-d’Antin Sokağı’na girdi; sanki hayatları konusunda yanılgıya düşmüş gibi dolaşan birkaç fahişenin bekleştiği sokak kapkaranlıktı. Sonunda, üzerinde Trinité Kilisesi’nin yükseldiği, 9. Bölge’deki tepenin eteklerine ulaştı.</span></p>

    <p class="duz" xml:lang="tr"><span class="duz">Kafasının içindeki, korkunç düşünce ona yol gösteriyordu.</span></p>

    <p class="duz" xml:lang="tr"><span class="duz">On beş dakika sonra, atölyesine giriyordu. Işığı yakmakta tereddüt etti. Duvara raptiyelediği Güneydoğu Asya haritalarını, hazırlamak üzere ortaya çıkardığı çantasını görebiliyordu. Ve özellikle de kılıfını çıkarttığı bilgisayarı karanlıkta parlıyordu.</span></p>

    <p class="duz" xml:lang="tr"><span class="duz">Gerçeği görmenin zamanıydı.</span></p>

    <p class="duz" xml:lang="tr"><span class="duz">Hatica’ya öfke duymuyordu.</span></p>

    <p class="duz" xml:lang="tr"><span class="duz">Kendine de, tehlikeli stratejisine de öfkelenmiyordu.</span></p>

    <p class="duz" xml:lang="tr"><span class="duz">Sadece başarısızlığa uğramaktan korkuyordu.</span></p>

    <p class="duz" xml:lang="tr"><span class="duz">Jacques Reverdi e-posta yollamamıştı.</span></p>

    <p class="duz" xml:lang="tr"><span class="duz">Bir haftadan fazla bir süredir bekliyordu –ve artık tüm umudunu kaybetmişti. Her gün mahallesindeki internet kafelerden posta kutusunu kontrol etmişti: hiç mesaj yoktu. Reverdi, Élisabeth’i terk etmiş, ortak projelerinden vazgeçmişti.</span></p>

    <p class="duz" xml:lang="tr"><span class="duz">Daha bir saat önce Hatica’ya söylemişti: “Seyahate çıkmam gerekiyor.” Doğru değildi. Kimse onu aramamıştı. En az bin kere yola çıkışını düşünmüş, ama kimseden olumlu veya olumsuz bir mesaj almamıştı. En ufak bir işaret yoktu. Kendini, bir garın peronunda valiziyle birlikte unutulmuş bir çocuk gibi hissediyordu.</span></p>

    <p class="duz" xml:lang="tr"><span class="duz">Hâlâ atölyenin kapısında ayakta duruyordu, vücudundaki bütün sinirlerde bir elektriklenme hissetti. Élisabeth’in posta kutusunu kontrol etmek için, içinde bastırılmaz bir istek duyuyordu. Belki bu akşam...</span></p>

    <p class="duz" xml:lang="tr"><span class="duz">Bu çok saçmaydı: Vincent’ın stüdyosuna giderken, saat yirmide, Saint-Germain Bulvarı’ndaki bir internet kafede elektronik posta kutusunu kontrol etmişti. Ve o saatten bu saate bir şeyin değiştiğini sanmıyordu: Kanara’da gece sona ermek, gün doğmak üzereydi. Yine de içindeki coşku onu rahat bırakmıyordu, vücudunun her noktası istiyordu.</span></p>

    <p class="duz" xml:lang="tr"><span class="duz">Ama bu saatte nereye gidebilirdi? Gecenin üçüydü. Bakışlarını bir kez daha bilgisayarına çevirdi. Ne Mac’ini ne de telefon hattını kullanacaktı, bu konuda kendine söz vermişti. Marc Dupeyrat ile Jacques Reverdi arasında doğrudan, bir kez bile olsa, hiçbir bağ olmamalıydı.</span></p>

    <p class="duz" xml:lang="tr"><span class="duz">Ama bu gece çok güçlü bir istek duyuyordu.</span></p>

    <p class="duz" xml:lang="tr"><span class="duz">Tedbiri biraz olsun elden bırakabilirdi: telefon hattını yeni dizüstü bilgisayarıyla –Élisabeth’inki– kullanabilirdi.</span></p>

    <p class="duz" xml:lang="tr"><span class="duz">Bilgisayarda bir dakika bile geçmeden “Welcome” logosu belirdi.</span></p>

    <p class="duz" xml:lang="tr"><span class="duz">Marc, elektronik posta yazılımını tıkladı ve Élisabeth’in “passeword”ünü girdi. Sonra, bir anda aklının sesini dinledi. Boş yere risk alıyordu. Bütün bunların sebebi gereksiz bir öfkeydi. Bağlantı olmadan işlemi sona erdirmek için “fare”sini kavradı, göğsünün tam ortasında sanki bir taş vardı. Nefes alamıyordu.</span></p>

    <p class="duz-ilk-paragraf" xml:lang="tr"><span class="duz">Bir e-posta almıştı.</span></p>

    <p class="duz" xml:lang="tr"><span class="duz">“kn@wanadoo.com” adıyla, bilinmeyen bir göndericiden.</span></p>

    <p class="duz" xml:lang="tr"><span class="duz">Oldukça açık bir kod.</span></p>

    <p class="duz" xml:lang="tr"><span class="duz">“Kan” yerine “kn”.</span></p>

    <p class="duz" xml:lang="tr"><span class="duz">Eli titriyordu, mesajı açtı. Okurken, kafasının içi alev alev yanıyordu:</span></p>

    <p class="duz" xml:lang="tr"><span class="italik">“Şimdi. Kuala Lumpur.”</span></p>
  </div>
</body>
</html>