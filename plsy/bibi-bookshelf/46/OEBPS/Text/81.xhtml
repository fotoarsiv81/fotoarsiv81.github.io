<html xmlns="http://www.w3.org/1999/xhtml">
<head>
  <title>81.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x81">
    <h1 class="bolum-ismi" id="toc-anchor" xml:lang="tr"><span class="bolum-ismi">81</span></h1>

    <p class="duz" xml:lang="tr"><span class="duz">– Neler oluyor?</span></p>

    <p class="duz" xml:lang="tr"><span class="duz">Marc cevap vermeden genç kadını elinden tutarak odadan çıkardı. Marc kapının kilidini açarken Hatica da son anda banyodan çantasını almıştı. Merdivenleri inerek resepsiyondaki adamın şaşkın bakışları arasında holü geçtiler.</span></p>

    <p class="duz" xml:lang="tr"><span class="duz">Kapının eşiğinde Marc aniden durdu. Aydınlatılmış avluyu köşe bucak dikkatle inceledi. Park etmiş arabalar. Hışırdayan ağaçlar. Ve her şeyin ötesinde, karanlık sanki biraz daha derinlik kazanmıştı. Marc gözlerini Hatica’nın arabasına çevirdi. Bir an için, arabaya atlayıp Paris’e dönmeyi düşündü. Ama Reverdi arabaya bir tuzak kurmuş olabilirdi. Veya arabanın içinde olabilirdi. Kalın gövdeli meşe ağacına baktı. Bir türlü emin olamıyordu; işte oradaydı, kabuğu ışıkta parlayan ağacın ardında. Sonra gözlerini ahırların karanlığa gömülmüş kapılarına çevirdi. Her yerde olabilirdi. Varlığı yaşamın her alanında onlar için bir tehditti.</span></p>

    <p class="duz" xml:lang="tr"><span class="duz">Otelde mi kalmalıydılar? Polise haber mi vermeliydiler? Yoksa odalarına çıkıp gün ışığıncaya kadar orada mı kalmalıydılar? Marc’ın kafasında bir şimşek çaktı: yataktan yere yuvarlanan gözler ile kahverengiye yakın kırmızı renkli titrek harfler: ÇABUK SAKLAN BABA GELİYOR. Kaçmak. Kaçmak gerekiyordu. Özellikle de şatoda asla kalmamaları gerekiyordu.</span></p>

    <p class="duz" xml:lang="tr"><span class="duz">Hatica’nın parmaklarını sıktı ve koşmaya başladılar. Uzaklarda fırtına patlamak üzereydi. Her geçen saniyede karanlık sanki biraz daha çoğalıyor, biraz daha yoğunlaşıyordu. Otoparkı boydan boya kat ettiler. Marc her arabayı, her karanlık noktayı dikkatle inceliyordu. Binanın köşesine geldiklerinde, gecenin karanlığında yok olan bir patika gördü.</span></p>

    <p class="duz" xml:lang="tr"><span class="duz">– Ayakkabılarını çıkar, diye emretti.</span></p>

    <p class="duz" xml:lang="tr"><span class="duz">Ağaçların, gölgelerin, yaprak hışırtılarının arasında koştular. Tam bir kır gecesiydi. Sıcacık bir evde, pencereden ürpererek izlenen bir dünya. İnsanın, içinde olmadığı için mutluluk duyduğu o güzel karanlık. Oysa onlar, artık camın ardında değildiler; bu dünyanın içindeydiler. Karanlığın içinden geçiyorlar, kâh yürüyor kâh koşuyorlar, karanlığa tecavüz ediyorlardı. Tıpkı kimsenin yıkamayacağı kutsal bir tabuyu çiğner gibi.</span></p>

    <p class="duz" xml:lang="tr"><span class="duz">Kuru dallar ayaklarının altında çatırdıyordu. Çalıların dikenleri bacaklarını çiziyordu. Ayakları yerdeki bitki köklerine takılıyordu. Nerede olduklarını nereye gittiklerini bilmeden ilerliyorlardı. Ağaçların tepeleri sert rüzgârla sallanıyor, yapraklar hışırdıyordu, sanki rüzgâr karanlık gökkubbeyi kırbaçlıyordu.</span></p>

    <p class="duz" xml:lang="tr"><span class="duz">– Kahretsin.</span></p>

    <p class="duz" xml:lang="tr"><span class="duz">Tam önlerinde, yerlere kadar uzanan dalları ağır ağır sallanan bir söğüt ormanı vardı. Bambuları hatırladı. Yapraklarının katilin tenini gizleyişi gözünde canlandı. Dalların, kötülük fışkıran yüzünü yalayışı. Marc, onun bambuların arasında duruşunu, bu yumuşak temasın tadını çıkarışını ve bitkilerin okşayışlarıyla içindeki öldürme arzusunun yavaş yavaş uyanışını bir kez daha görüyordu.</span></p>

    <p class="duz" xml:lang="tr"><span class="duz">– Oradan değil, diye fısıldadı.</span></p>

    <p class="duz" xml:lang="tr"><span class="duz">Yeniden Hatica’nın elini sımsıkı kavradı ve sol tarafa, tarlalara doğru yöneldi. Kız sızlanmadan onu izliyordu. Marc, Hatica’nın sessizliğinden ve cesaretinden hoşnuttu.</span></p>

    <p class="duz" xml:lang="tr"><span class="duz">Şimdi, açık arazide düşe kalka, bir tarladaki saban izlerini takip ederek koşuyorlardı. Çıplak arazileri geçtiler ve yeniden ağaçların altına daldılar. Marc, rüzgârın uyandırdığı, yağmurun hayat verdiği, düşmanca davranan bu kırsala lanet okuyordu. Ama ne durmaya ne de geri dönmeye cesareti vardı. Bu, kelimenin tam anlamıyla, geri dönüşü olmayan bir kaçıştı.</span></p>

    <p class="duz" xml:lang="tr"><span class="duz">Saman ambarını görünce, aradığı yerin burası olduğunu anladı. Bir sığınak veya bir çıkmaz sokak. Eğer Reverdi onları kaybettiyse, gün ışıyana kadar bu dört duvar arasında bekleyebilirlerdi, yok eğer peşlerindeyse her şey burada sona erebilirdi. Elinden tutup Hatica’yı çekti. Onun güçlükle soluduğunu, kesik kesik nefes aldığını duyuyordu, ama hiç sızlanmıyordu.</span></p>

    <p class="duz" xml:lang="tr"><span class="duz">Bir omuz darbesiyle kapıyı açtı. Gırtlağını yakan pis kokuya ve dondurucu soğuğa rağmen bir anda gücü yerine gelmişti. Bu çatının altında oturup gecenin bitmesini beklemekten ötesini düşünemiyordu. İçerisi neredeyse zifirî karanlıktı. Yer yer kurumuş tezek kaplı zeminde ilerleyerek, iyice sinmiş kötü kokunun içine süzüldüler.</span></p>

    <p class="duz" xml:lang="tr"><span class="duz">Marc kapıyı gecenin üzerine kapattı. Nanterre’de kullandığı çakmağın, şans eseri ceplerinden birinde kalıp kalmadığını düşünürken karanlıkta bir alev yükseldi. Hatica’nın saç bukleleri ışıkta parladı; Hatica’nın da elinde bir çakmak vardı. Çakmağı yeniden yaktı, zayıf ışık bir anda gerçek bir ocağa dönüştü. Marc bağırmaya yeltendi, ama Hatica onu uyardı:</span></p>

    <p class="duz" xml:lang="tr"><span class="duz">– Sakın bana, fark edileceğimizi söylemeye kalkma.</span></p>

    <p class="duz" xml:lang="tr"><span class="duz">Marc’ın ağzı bir karış açık kaldı. Kız haklıydı. Av yasaları hakkında ne biliyordu? Ya savaş kuralları hakkında? Dışarıda bardaktan boşanırcasına yağmur yağıyordu. Ayrıca bulutlar o kadar alçaktı ki, Hatica’nın yaktığı çalı çırpının dumanı pencereden çıkar çıkmaz, bu bulutlar tarafından alıp götürülüyordu. Kız gelip ateşin yanına oturdu. Marc da ateşe yaklaştı; Hatica, ateşi iyice kurumuş tezeklerle besliyordu.</span></p>

    <p class="duz" xml:lang="tr"><span class="duz">İçerisi biraz olsun ısınmıştı, ama kız hâlâ tir tir titriyordu. Marc ceketini çıkardı ve onun omuzlarına koydu; elinden başka bir şey gelmiyordu. Sonra, aniden ayağa kalktı. Kafasının içinde bin bir düşünce vardı. Kuşatmaya hazırlanmak. Direnişi örgütlemek. Ama nasıl? Yanlarında hiçbir şey yoktu. Ne silah ne kendilerini savunacak bir alet ne de yiyecek...</span></p>

    <p class="duz" xml:lang="tr"><span class="duz">– Otur. Böyle dolanıp durmanın bir yararı yok.</span></p>

    <p class="duz" xml:lang="tr"><span class="duz">Marc kalakaldı. Bu otoriter, aynı zamanda da sakin ses tonu onu şaşırttı. İnanılması zor olsa da kız korkmuyordu. Tam karşısına oturdu. Aralarında, yeşilimsi parlamalar eşliğinde, küçük ancak canlı alevler yayarak yanan tezekler çıtırdıyordu.</span></p>

    <p class="duz" xml:lang="tr"><span class="duz">– Seni dinliyorum, dedi Hatica. Bütün hikâyeyi anlatmanı istiyorum.</span></p>

    <p class="duz-ilk-paragraf" xml:lang="tr"><span class="duz">Marc anlattı. Kimliği ele geçirişini. İlk mektupları. Fotoğrafı çalışını. Reverdi’yle yaptığı anlaşmayı. Yengeç Dönencesi ile Ekvator çizgisi arasında yer alan “Siyah Kan’la çizilmiş yol” boyunca yaptığı yolculuğu.</span></p>

    <p class="duz" xml:lang="tr"><span class="duz">Sonra siyah kanın sırrını.</span></p>

    <p class="duz" xml:lang="tr"><span class="duz">Her ayrıntıyı, katilin ritüelinin etkisinden kurtulamadığının anlaşıldığı tavırlarla anlattı. Yaraları. Balı. Arınma odasını. Ve son olayı.</span></p>

    <p class="duz" xml:lang="tr"><span class="duz">Hatica, kollarıyla bacaklarını sarmış, çenesini dizlerine dayamış sessizliğini koruyordu. Bir görünüp bir kaybolan alevlere bakıyordu. Onda paniğe kapılmasını engelleyen bir şeyler vardı. Tüm bunlara göğüs gerebilecek yapıdaydı sanki. Marc, Dali’nin resimlerindeki, sırlarını vücut kıvrımlarında saklayan “çekmeceli kadınları” düşündü. Hatica bu gücünün kaynağını nerede saklıyordu acaba?</span></p>

    <p class="duz" xml:lang="tr"><span class="duz">Ardından bugüne geçti. Reverdi’nin firarını. Élisabeth’le ve onun postrestant adresiyle tek bağ olan Alain van Hêm’in öldürülüşünü. Sonra, parfümeri vitrinlerinde Hatica’nın yüzünü ve kitapçılarda</span> <span class="italik">Siyah Kan</span> <span class="duz">romanını gören katilin duyduğu öfkeyi. Marc, başka cinayetler olmaması için elinden geleni yaptığını, Vincent’ı kurtarmak ve Hatica’yı korumak istediğini açıklamaya çalıştı... Birkaç saniye tereddüt etti ve sonra en kötü olanı itiraf etti: fotoğrafçının öldürüldüğünü.</span></p>

    <p class="duz" xml:lang="tr"><span class="duz">Hatica, gözlerini ateşten ayırmadan titriyordu. Hiç soru sormadı, ama bu işin sonunun nereye varacağını kestirebiliyordu. Marc gözleriyle onu izliyordu. Ondan hiçbir şey saklamak istemiyordu. Vincent’ın maruz kaldığı işkenceden söz etti. Vücudundaki yaralardan. Yuvalarından çıkarılmış; yatak örtüsünün üstündeki gözlerden. Yere atılarak çiğnenmiş Hatica’nın fotoğraflarından. Ve fon perdesi üzerindeki yazıdan: GÖRMEK BİLMEK DEĞİLDİR.</span></p>

    <p class="duz" xml:lang="tr"><span class="duz">Şimdi Reverdi buradaydı, samanlığın çevresinde bir yerlerde.</span></p>

    <p class="duz" xml:lang="tr"><span class="duz">İntikam arzusuyla yanıp tutuşuyordu.</span></p>

    <p class="duz" xml:lang="tr"><span class="duz">Hatica hâlâ suskunluğunu koruyordu. Marc saatine baktı. Gecenin biri olmuştu. Ve henüz bir saldırı, kaygı verici bir durum yoktu. Onu atlatmış olabilirler miydi? Dizlerinin bağı çözülmüştü. Sıcak onu etkilemeye başlamıştı. Yanık bok kokusuna alışmışlardı. Ölümü beklemeye alışmışlardı.</span></p>

    <p class="duz" xml:lang="tr"><span class="duz">– Bana en önemli şeyden bahsetmedin, dedi Hatica aniden. Bütün bunların sebebi ne? Neden bu araştırma?</span></p>

    <p class="duz" xml:lang="tr"><span class="duz">Marc birkaç kelime geveledi, yaptığı araştırmaları haklı göstermeye çalıştı. Kız onu susturdu:</span></p>

    <p class="duz" xml:lang="tr"><span class="duz">– Bana neden Sophie’den söz etmiyorsun?</span></p>

    <p class="duz" xml:lang="tr"><span class="duz">Marc, gözüne kıvılcım sıçramış gibi irkildi:</span></p>

    <p class="duz" xml:lang="tr"><span class="duz">– Sana ondan kim söz etti?</span></p>

    <p class="duz" xml:lang="tr"><span class="duz">– Vincent.</span></p>

    <p class="duz" xml:lang="tr"><span class="duz">Marc durumu ağırbaşlılıkla kabullendi. Öyleyse Hatica hikâyeyi ana hatlarıyla biliyordu. Bir şeyler fısıldadı; kelimeler alevlerin çıtırtısına karışıyordu.</span></p>

    <p class="duz" xml:lang="tr"><span class="duz">– İki kez ölümle karşılaştım. Kanlı ölümle. Sıradan bir hayat için iki kez çok fazla. İlkinde on altı yaşındaydım. En iyi arkadaşımdı, bir müzisyendi, lisenin tuvaletinde bileklerini kesmiş. Adı d’Amico’ydu. Tanıdığım en iyi viyolonselciydi. Onu ben buldum. İkincisi, Sophie’ydi. O da... neyse...</span></p>

    <p class="duz" xml:lang="tr"><span class="duz">Sesi boğuklaştı. Hatica hoşgörüyle yaklaştı:</span></p>

    <p class="duz" xml:lang="tr"><span class="duz">– Vincent bana anlattı. Ama neden bu şekilde tepki gösteriyorsun? Unutacağın yerde, neden tam tersini yapıp acıların, kötülüklerin peşinden gidiyorsun?</span></p>

    <p class="duz" xml:lang="tr"><span class="duz">– Bu iki olay bende marazî bir ilgi uyandırdı. Ölümün büyüsüne kapıldım. Özellikle öğrenmek ve anlamak istiyordum. D’Amico’nun ölümünün cinaî bir itkiyle alakası yoktu, ama benim için bir başlangıç oldu. Korkunun bekleme odası. Sophie’nin cesedi ise bir ululaştırmaydı. Bir yara gibi açık bir soru. Bu nasıl mümkün olabilirdi? Böyle bir şey nasıl yapılabilirdi? Bu olaylar bende olan bir şeye dikkat çekti. Ben, şiddetin derin doğasını anlamak için tercih edilmiş, seçilmiş biriydim. Aslında bunda vicdan azabı da var.</span></p>

    <p class="duz" xml:lang="tr"><span class="duz">– Vicdan azabı mı?</span></p>

    <p class="duz" xml:lang="tr"><span class="duz">Marc hemen cevap vermedi. Yüreğinin en derin katmanlarına iniyordu. Bugüne dek hiç yüksek sesle dile getirmediği katmanlara.</span></p>

    <p class="duz" xml:lang="tr"><span class="duz">– Arkadaşımın ve Sophie’nin cesetlerini bulunca bayılmışım. Dünyadan kopmuşum. Anlık bir bilinç kaybından bahsetmiyorum. Gerçek bir koma. İlkinde altı gün. İkincisinde üç hafta. Önemli ruhsal travmalarda böyle olabilirmiş. Ama bu koma geriye doğru bir bellek yitimine sebep oldu.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">– Yaşadığım şok, cesedi bulduğum anın yanı sıra o andan önceki saatleri de sildi. Sanki bilincim, zaman olarak, her iki yönde de bulanıklaşmıştı, anlıyor musun?</span></p>

    <p class="duz" xml:lang="tr"><span class="duz">– Benim anlamadığım, şu senin vicdan azabın.</span></p>

    <p class="duz" xml:lang="tr"><span class="duz">Marc sesini yükseltti:</span></p>

    <p class="duz" xml:lang="tr"><span class="duz">– Onların ölümünden önce tam olarak ne yaptığımı bilmiyorum. Yumruğuyla avucuna vurdu. Belki de bu olayların önüne geçebilirdim... Belki de onların ölümüne ben sebep oldum. D’Amico’ya söylediğim ağır bir söz belki veya Sophie’nin yanında kalabilirdim, bilmiyorum. Tanrım, en son neler konuştuğumuzu bile hatırlamıyorum.</span></p>

    <p class="duz" xml:lang="tr"><span class="duz">Hatica susuyordu.</span></p>

    <p class="duz" xml:lang="tr"><span class="duz">– Her halükârda, diye devam etti Marc, birkaç kelimeyle hayatını özetlediğini biliyordu. Bu araştırmayı onlara borçluydum. Onların ölümü kafamda bir kara sayfaydı. Bu unutkanlığımı telafi etmek için ölüm, kan ve kötülük hakkındaki gerçeği ortaya çıkarmalıydım. Sophie’nin katilini bilmiyorum. Zaten onunla ilgili bir ipucu bulunamadı. Ama en azından onu öldüren kötücül şiddete yaklaştım. Bütün katillerin içindeki aynı şiddettir ve ben bunu içeriden görebildim. Reverdi sayesinde.</span></p>

    <p class="duz" xml:lang="tr"><span class="duz">Hatica doğruldu. Söylediği son kelimeler ona bir şeyler hatırlatır gibiydi.</span></p>

    <p class="duz" xml:lang="tr"><span class="duz">– Biraz önceki şu yazı, çarşafın üstündeki: ÇABUK SAKLAN BABA GELİYOR. Bunun anlamı ne?</span></p>

    <p class="duz" xml:lang="tr"><span class="duz">– Bilmiyorum. Bu Reverdi’nin henüz keşfedemediğim karanlık yüzü.</span></p>

    <p class="duz" xml:lang="tr"><span class="duz">– Neden bir tehdit olarak bunu yazmış?</span></p>

    <p class="duz" xml:lang="tr"><span class="duz">– Hiçbir fikrim yok. Ya da var; bizi öldürmeden önce bize son bir ipucu veriyor. O bir kaçık, anlıyor musun?</span></p>

    <p class="duz" xml:lang="tr"><span class="duz">Hatica cevap vermedi. Ellerini arkaya dayamış, kafasını omuzlarına gömmüş Marc’a bakıyordu. Çevresi altın sarısı gözbebekleri gözkapaklarının altında sürekli hareket halindeydi, sanki Marc’ın yüzünün en ufak ayrıntısına kadar fotoğrafını çekiyordu.</span></p>

    <p class="duz" xml:lang="tr"><span class="duz">Hatica saman yığınının yanındaki çatı penceresinden dışarı baktı: hava ışıyordu.</span></p>

    <p class="duz" xml:lang="tr"><span class="duz">– Polise gidelim. Bizi hapse atmaları ve korumaları için Tanrı’ya yalvaralım. Ve özellikle de seni evine yollamamaları için Tanrı’ya dua edelim.</span></p>
  </div>
</body>
</html>