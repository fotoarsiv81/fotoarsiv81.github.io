<html xmlns="http://www.w3.org/1999/xhtml">
<head>
  <title>76.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x76">
    <h1 class="bolum-ismi" id="toc-anchor" xml:lang="tr"><span class="bolum-ismi">76</span></h1>

    <p class="duz" xml:lang="tr"><span class="duz">– Ne demek, burada değil?</span></p>

    <p class="duz" xml:lang="tr"><span class="duz">Marc ter içindeydi; postaneye kadar koşmuştu. Alain’in yerinde oturan kadına sabit gözlerle bakıyordu:</span></p>

    <p class="duz" xml:lang="tr"><span class="duz">– İzinli mi?</span></p>

    <p class="duz" xml:lang="tr"><span class="duz">Posta memuresi, sürekli düşen gözlüklerini burnunu kırıştırarak yukarı kaldırıyordu. Çelişik bir yüz ifadesi vardı, hem şaşkın hem de kuşkucu.</span></p>

    <p class="duz" xml:lang="tr"><span class="duz">– Burada değil, hepsi bu.</span></p>

    <p class="duz" xml:lang="tr"><span class="duz">– Hasta mı?</span></p>

    <p class="duz" xml:lang="tr"><span class="duz">Kadın camlardan ona baktı: cam bölme ve gözlükleri.</span></p>

    <p class="duz" xml:lang="tr"><span class="duz">– Bu soruların sebebi ne?</span></p>

    <p class="duz" xml:lang="tr"><span class="duz">Marc hızla tavır değiştirme gereği duydu. Élisabeth Bremen’den bahsedemezdi; postaneyle olan ilişkisinden de. Aklına bir fikir geldi:</span></p>

    <p class="duz" xml:lang="tr"><span class="duz">– Pazar günkü törenle ilgili. Ben, ayinlerini düzenledikleri yerin sahibiyim.</span></p>

    <p class="duz" xml:lang="tr"><span class="duz">Marc uzun yıllar, Montreuil Sokağı’nda, hemen yakınında bir Vietnam Katolik kilisesi bulunan bir apartmanda yaşamıştı. Burası cemaatin her pazar toplandığı bir depoydu. Posta memuresinin gözleri parladı:</span></p>

    <p class="duz" xml:lang="tr"><span class="duz">– Vanves’da mı?</span></p>

    <p class="duz" xml:lang="tr"><span class="duz">Marc tam on ikiden vurmuştu, ama fazla aceleci olmamalıydı;</span></p>

    <p class="duz" xml:lang="tr"><span class="duz">– Hayır. Montreuil Sokağı’ndaki kiliseden söz ediyorum. Ayinin cumartesi yapılması düşünülmüş, ama bu imkânsız. Alain’le konuşmam gerekiyor. Adresi veya telefonu var mı?</span></p>

    <p class="duz" xml:lang="tr"><span class="duz">Kadın, bir taahhütlü mektup formunun arkasını çevirdi ve ona doğru uzattı:</span></p>

    <p class="duz" xml:lang="tr"><span class="duz">– Buraya yazın. Ona iletirim.</span></p>

    <p class="duz" xml:lang="tr"><span class="duz">– Onunla bizzat konuşmam lazım.</span></p>

    <p class="duz" xml:lang="tr"><span class="duz">– Bu imkânsız.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">Burnu, bir kez daha bir kumaş şeridi gibi kırıştı:</span></p>

    <p class="duz" xml:lang="tr"><span class="duz">– Bugün, onun diyaliz günü.</span></p>

    <p class="duz" xml:lang="tr"><span class="duz">Marc bir anda yıkıldı; Alain’in sağlık sorunlarından ve “boşaltma” sisteminden birçok kez söz ettiğini hayal meyal hatırlıyordu. Ama o sırada onu anlamamıştı. Hatta doğruyu söylemek gerekirse dinlememişti bile.</span></p>

    <p class="duz" xml:lang="tr"><span class="duz">– Diyaliz hastanede mi yapılıyor?</span></p>

    <p class="duz" xml:lang="tr"><span class="duz">– Hayır. Evinde. Bir hemodiyaliz makinesi var. Ve gerekli gereçler.</span></p>

    <p class="duz" xml:lang="tr"><span class="duz">– Bana adresini verin.</span></p>

    <p class="duz" xml:lang="tr"><span class="duz">– Bilmiyorum.</span></p>

    <p class="duz" xml:lang="tr"><span class="duz">– Sadece soyadını. Onu bile bilmiyorum!</span></p>

    <p class="duz" xml:lang="tr"><span class="duz">Memure tereddüt ediyordu. Marc bankoya vurdu:</span></p>

    <p class="duz" xml:lang="tr"><span class="duz">– Tanrım! yüz Vietnamlı yarın boşuna gelecek.</span></p>

    <p class="duz" xml:lang="tr"><span class="duz">Bağırmıştı. Ses tonundaki içtenlik memureyi ikna etmişti sanki.</span></p>

    <p class="duz" xml:lang="tr"><span class="duz">– Adı Alain van Hêm.</span></p>

    <p class="duz" xml:lang="tr"><span class="duz">Marc, tezgâha küçük bir zincirle bağlanmış kalemi aldı ve sordu:</span></p>

    <p class="duz" xml:lang="tr"><span class="duz">– “Nem” mi dediniz?</span></p>

    <p class="duz" xml:lang="tr"><span class="duz">– Çok komik.</span></p>

    <p class="duz" xml:lang="tr"><span class="duz">Marc öyle bir baktı ki, kadın koltuğunda büzüldü.</span></p>

    <p class="duz" xml:lang="tr"><span class="duz">– Şaka yapmıyorum. Bana harfleri tek tek söyleyin.</span></p>

    <p class="duz" xml:lang="tr"><span class="duz">– “V.A.N.” sonra “H.E.M.”. “E”nin üstünde bir “şapka” işareti var. 13. Bölge’de oturuyor. Çin Mahallesi’nde.</span></p>

    <p class="duz" xml:lang="tr"><span class="duz">Marc kapıya doğru koştu. Eşikte durdu, kararsızlık içinde sordu:</span></p>

    <p class="duz" xml:lang="tr"><span class="duz">– Élisabeth Bremen adına mektup soran biri oldu mu?</span></p>

    <p class="duz" xml:lang="tr"><span class="duz">– Bu ismi hiç duymadım. Burnunu yine kırıştırdı, gözlüklerini yukarı kaldırdı. Bunun kiliseyle ne ilgisi var?</span></p>

    <p class="duz" xml:lang="tr"><span class="duz">Marc dışarı fırladı. Paris’in kirli havasında titriyordu. Düşüncesizce söylediği yalanlardan. Korkudan. Gelip geçen arabalardan. Ellerini ceplerine soktu ve yürümeye başladı, sigara da satan bir bar arıyordu. İlk gördüğüne daldı ve bar tezgâhında hiç duraklamadan bir espresso ısmarladı.</span></p>

    <p class="duz-son-paragraf-1" xml:lang="tr"><span class="duz">Doğruca bodrum katına indi ve telefon kabinine girdi. Rafın altında bir rehber buldu. Sayfaları hızla karıştırdı, daha yavaş nefes almaya gayret ediyordu. Diyaliz için veya başka bir şey için, Alain van Hêm’in işe gelmemesi canını sıkmıştı. En azından bugün. İşte:</span></p>

    <p class="bold-ortali-2" xml:lang="tr"><span class="duz">ALAİN VAN HÊM</span></p>

    <p class="bold-ortali-2" xml:lang="tr"><span class="duz">JAVELOT SOKAĞI, NO: 70</span></p>

    <p class="bold-ortali-2" xml:lang="tr"><span class="duz">SAPPORO KULESİ</span></p>

    <p class="duz-ilk-paragraf" xml:lang="tr"><span class="duz">Telefon numarasını çevirdi. Cevap yoktu. Çin Mahallesi’ne gitmek için yola koyuldu.</span></p>

    <p class="duz-ilk-paragraf" xml:lang="tr"><span class="duz">Apartmanın avlusuna vardığında saat on üçtü.</span></p>

    <p class="duz" xml:lang="tr"><span class="duz">Korku peşini hâlâ bırakmıyordu. Vücudu ter içindeydi, tıpkı dalgıç elbisesi ile vücudun arasına giren ve bedeni ısıtan ince bir su katmanı gibi. Ancak buradaki tek fark terinin soğuk olmasıydı.</span></p>

    <p class="duz" xml:lang="tr"><span class="duz">Hızlı adımlarla ilerledi, kule yaklaştıkça büyüyor, tüm ufku kaplıyordu. Yunus balığının karnına giren Junus gibi o da kulenin gölgesine girdi.</span></p>

    <p class="duz" xml:lang="tr"><span class="duz">Camlı ilk kapıyı itti, sonra bir küfür savurdu. İkinci kapıyı açmak için şifreyi bilmiyordu. Yaşlı bir Çinli gelip kapıyı açana kadar, iki kapı arasında beklemek, terlemek ve dolanıp durmak zorunda kaldı.</span></p>

    <p class="duz" xml:lang="tr"><span class="duz">Apartmanın girişinde, yüzlerce mektup kutusunu görünce az kalsın bir küfür daha savuracaktı. Sabırla, her ismi, soldan başlayarak sıra sıra okumaya başladı. Dördüncü sıranın ortalarına geldiğinde adamının ismini gördü: on ikinci kat, kapı numarası 12 238.</span></p>

    <p class="duz" xml:lang="tr"><span class="duz">Dört asansörden birincisini çağırdı, ama sadece tek numaralı katlara çıktığını fark etti. Diğer asansörün düğmesine bastı. Yine yanlış asansör: bu da doğrudan yirminci kata çıkıyordu. Bu kule tam bir cehennemdi. Marc sonunda doğru asansörü buldu ve bindi.</span></p>

    <p class="duz" xml:lang="tr"><span class="duz">On ikinci kat. Marc, hepsi birbirinin aynı olan kırmızı kapılarla dolu koridor boyunca ilerledi. Kapı numaraları, sağ tarafta, bakır levha üzerinde yazılıydı: 12 236... 12 237... 12 238. Marc biraz soluklanmak için bir eliyle kapının pervazına yaslandı. Sonra zili çaldı.</span></p>

    <p class="duz" xml:lang="tr"><span class="duz">Cevap yoktu.</span></p>

    <p class="duz" xml:lang="tr"><span class="duz">Kulağını kapıya dayadı. Ses gelmiyordu. Bir daha zile bastı. Acaba “boşaltım” işleminin tam ortasında onu rahatsız mı ediyordu. Midesinden ekşi bir asit tadı geldi ağzına. Bu kez kapıyı yumruklamaya başladı, sonra dikkatle kilide baktı. Yuvarlak göbekli basit bir emniyet kilidiydi.</span></p>

    <p class="duz" xml:lang="tr"><span class="duz">Elini kapının üst kısmına dayadı ve bastırdı. Kapı hafifçe pervazından ayrıldı; kilitli değildi. Marc cebinden bir kartvizit çıkardı ve kilit dilinin altına soktu. Aynı anda omzuyla yüklendi ve kapıyı zıvanalarından oynattı. Mekanizma açıldı.</span></p>

    <p class="duz" xml:lang="tr"><span class="duz">Aniden burnuna tuhaf bir koku geldi.</span></p>

    <p class="duz" xml:lang="tr"><span class="duz">Yemek ve metal karışımı bir koku.</span></p>

    <p class="duz" xml:lang="tr"><span class="duz">Ve kan.</span></p>

    <p class="duz" xml:lang="tr"><span class="duz">Hemodiyaliz aklına geldi. Bu yöntemi biliyordu: kan çok sayıda özel gözenekleri olan zarlardan geçirilip süzülerek temizleniyordu. Eğer Alain bu yöntemi uygulamışsa, bu pis koku şaşırtıcı değildi. Yine de korku peşini bırakmıyordu. Hole doğru ilerledi. Kalp atışları ölçülü bir ritme kavuşmuştu, Ravel’in</span> <span class="italik">Bolero</span><span class="duz">’su tarzında bir kreşendo.</span></p>

    <p class="duz" xml:lang="tr"><span class="duz">Bebek evlerini andıran küçücük bir salonla karşılaştı. Çizgili duvar kâğıtları, çiçekli bir kanepe, alçak sehpa, camekânlı bir dolabın içinde biblolar; büyük bir olasılıkla posta yoluyla satın alınmış, ciltleri birbirinin benzeri olan kitaplar. Koridoru takip etti. Solda mutfak vardı. Sağda bir oda. Her ikisi de boştu. Dip tarafta, yarı aralık bir kapıdan beyaz yer karoları görünüyordu: banyo.</span></p>

    <p class="duz" xml:lang="tr"><span class="duz">Şimdi burnuna ağır bir boya kokusu geliyordu.</span></p>

    <p class="duz" xml:lang="tr"><span class="duz">Marc’ın bütün duyuları faaliyetteydi.</span></p>

    <p class="duz" xml:lang="tr"><span class="duz">İki parmağıyla kapıyı itti ve kapının pervazına dayanmak zorunda kaldı.</span></p>

    <p class="duz" xml:lang="tr"><span class="duz">Evet gerçekten diyaliz günüydü.</span></p>

    <p class="duz" xml:lang="tr"><span class="duz">Ama Alain bu yöntemi uygularken ciddi bir yardım almıştı.</span></p>

    <p class="duz" xml:lang="tr"><span class="duz">Çıplaktı, bir tıbbî koltuğa çamaşır ipi ve televizyon kablosuyla bağlanmıştı. Yanında uzun bir tüp ile kuvars sayaçları ve iki pompası olan bir cihaz vardı: kan temizleme makinesi.</span></p>

    <p class="duz" xml:lang="tr"><span class="duz">Vietnamlının kolundan kanı çekip makineye ileten boru kesilmiş ve ayaklarının dibine konmuş kaplara bir sulama borusu gibi bütün kanı boşaltmıştı. Baharat kavanozları. Sos şişeleri. Ortadan ikiye kesilmiş plastik soda şişeleri. Hepsinin içleri boşaltılmış ve yapışkan sıvıyla damla damla ağzına kadar doldurulmuştu.</span></p>

    <p class="duz" xml:lang="tr"><span class="duz">Marc fayasın köşesine doğru geriledi.</span></p>

    <p class="duz" xml:lang="tr"><span class="duz">Yaptığı hesapları ciddi olarak gözden geçirmeliydi.</span></p>

    <p class="duz" xml:lang="tr"><span class="duz">Çünkü Jacques Reverdi çoktan Paris’teydi.</span></p>

    <p class="duz" xml:lang="tr"><span class="duz">Sahneyi gözünün önüne getirmeye çalışıyordu. Katil kurbanını sorguya çekerken, kestiği borunun ucunu başparmağıyla kapatıyordu. Eğer Alain cevap vermezse parmağını çekip kanı serbest bırakıyor ve bir kabı dolduruyordu. Başka bir soru, başka bir şişe. Ve bu şekilde sürüp gitmişti.</span></p>

    <p class="duz" xml:lang="tr"><span class="duz">Ama Reverdi çok daha kötüsünü de yapmıştı.</span></p>

    <p class="duz" xml:lang="tr"><span class="duz">Sorduğu soruların cevaplarını alınca, boruyu Alain’in gırtlağına sokmuş, onu kendi kanını içmeye zorlamıştı. Posta memuru kendi kanıyla boğulmuştu. Hâlâ taze olan kan ağzından, burnundan ve kulaklarından çıkıyordu. Kafası şişmiş, yanakları tombullaşmış, şakakları patlayacak hale gelmişti.</span></p>

    <p class="duz" xml:lang="tr"><span class="duz">Marc biraz yaklaşınca makinenin hâlâ çalışmakta olduğunu gördü: basınçla pompalanan son santilitreler Alain’in beynine dolmaya devam ediyordu. Suratı her an bir bomba gibi infilak edebilirdi.</span></p>

    <p class="duz" xml:lang="tr"><span class="duz">Hâlâ bilincini kaybetmemek Marc’ı şaşırtmıştı. Onu ayakta tutan durumun vehameti olmalıydı. Posta memuru ne söylemiş olabilirdi ki? Pek fazla bir şey değil; sadece Élisabeth’in mektuplarını bir adamın aldığını. Zaten Alain, Marc’ın soyadını bilmiyordu. Sadece bir kere, o da sekiz ay önce, “postrestant sözleşmesi”ni hazırlarken pasaportunu sormuştu. Hatırlaması imkânsızdı.</span></p>

    <p class="duz" xml:lang="tr"><span class="duz">Öyleyse Marc bu durumdan yararlanmalıydı. Dikkatli bir şekilde banyodan çıkarken bir yerlere dokunup dokunmadığını düşünüyordu. Hayır. Eskiden her şeye burnunu sokmuş biri olarak arkasında asla iz bırakmazdı.</span></p>

    <p class="duz" xml:lang="tr"><span class="duz">Banyonun eşiğinde durdu, son felaketi önlemek için makineyi kapatmayı düşündü. Geri döndü, ama kumanda düğmesinin önünde hareketsiz kaldı. Sistemin nasıl çalıştığı hakkında en ufak bir fikri yoktu, üstelik yanlış bir hareket yapıp, mesela basıncı artırıp kafatasının patlamasına sebep olabilirdi, bu nedenle vazgeçti.</span></p>

    <p class="duz" xml:lang="tr"><span class="duz">Salona geri döndü, ceketinin koluyla sokak kapısını açtı ve sahanlığa bir göz attı; kimse yoktu. Evden çıkmadan önce, Alain’in kendisini bağışlaması için bir dua hatırlamaya çalıştı, en azından birkaç kelime.</span></p>

    <p class="duz" xml:lang="tr"><span class="duz">Aklına bir şey gelmedi.</span></p>

    <p class="duz" xml:lang="tr"><span class="duz">Vietnamlıyı basıncıyla baş başa bırakıp evi terk etti.</span></p>
  </div>
</body>
</html>