<html xmlns="http://www.w3.org/1999/xhtml">
<head>
  <title>68.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x68">
    <h1 class="bolum-ismi" id="toc-anchor" xml:lang="tr"><span class="bolum-ismi">68</span></h1>

    <p class="duz" xml:lang="tr"><span class="duz">– Sizi anlayamıyorum.</span></p>

    <p class="duz" xml:lang="tr"><span class="duz">Marc’ın yayıncısı bir kadındı.</span></p>

    <p class="duz" xml:lang="tr"><span class="duz">Renata Santi. Kulağa bu isim bir takma ad gibi geliyordu; gerçekten de bu bir takma addı. Renata bu ismi, mesleğe ilk başladığı yıllarda uydurmuştu. Önce Santi Yayınları’nı kurmuş, daha sonra evlenmiş ve kocasının soyadıyla yeni bir şirket kurmuştu: Casal. Bir süre sonra boşanmış ve her iki şirketteki hisselerini de satmıştı; artık genç kızlık soyadını kullanabilirdi. Ancak kimsenin onun kim olduğunu bilmemesi gerekiyordu. Bu nedenle savaş yıllarında kullandığı adla bir üçüncü yayınevini kurmuştu: Lorenzo. Bu oğlunun da adıydı.</span></p>

    <p class="duz" xml:lang="tr"><span class="duz">Her şey oldukça karışıktı; Marc onun durumu tam olarak anladığından emin değildi. Güncelleştirilmek üzere acilen yeniden yazılması gereken birçok metin üzerinde Renata’yla çalışmıştı.</span></p>

    <p class="duz" xml:lang="tr"><span class="duz">– Sizi anlayamıyorum, diye yineledi yayıncı kadın. Sinopsisiniz çok heyecan vericiydi. Neden vazgeçtiniz?</span></p>

    <p class="duz" xml:lang="tr"><span class="duz">Marc cevap vermedi. Renata’nın 6. Bölge’deki bürosundaydılar; beşikkemerli pencereleri olan bir binanın birinci katında.</span></p>

    <p class="duz" xml:lang="tr"><span class="duz">– İşin zorluğundan çekiniyorsanız, diye devam etti. Size yardım edebilirim. Böyle konularda uzmanlaşmış editörlerimiz var. Ancak sizin hızlı ve disiplinli çalıştığınızı biliyorum.</span></p>

    <p class="duz" xml:lang="tr"><span class="duz">Marc yapılan iltifatlar karşısında gülümsedi. Renata’ya cevap vermek için bir sonraki salı gününü, tatil olan pazartesiden sonraki 10 haziranı beklemişti. Bu arada, her zamanki gibi, tahminleri doğrulanmıştı; Hatica’nın yüzü Paris’in bütün duvarlarındaydı. Bu kampanyaya karşı yapılacak hiçbir şey yoktu. Reverdi’nin, bir Fransız dergisinde Hatica’nın fotoğraflarıyla karşılaşmamasını dileyerek gözlerden uzak bir yerlerde saklanmak dışında.</span></p>

    <p class="duz" xml:lang="tr"><span class="duz">– Yayınevimiz için, bu uzun zamandır beklediğim bir fırsat. Roman dünyasına büyük bir darbe indirmek. Eylül ayında kitabı hazılayabiliriz ve yeni sezondan önce piyasaya çıkarabiliriz.</span></p>

    <p class="duz" xml:lang="tr"><span class="duz">Marc kadını inceliyordu. Gerçek bir vakaydı. Altmışlarında olmalıydı, boya olduğu kuşkusuz simsiyah, uzun ve bukle bukle saçları, pudralanmış beyaz yüzünü gizliyordu. Geniş omuzlarıyla bir hard rock şarkıcısına benziyordu; sürekli siyah giyen bir kadındı, Kıyafetinde tuhaf bir şıklık dikkati çekiyordu: vücuda yapışan bir jile, uzun bir denizci ceketi, Petit Pateau marka bir tişört ve parlak çoraplarını açıkta bırakan, vücuduna iyice oturan bir bisikletçi pantolonu.</span></p>

    <p class="duz" xml:lang="tr"><span class="duz">– Eğer bu bir para sorunuysa...</span></p>

    <p class="duz" xml:lang="tr"><span class="duz">– Paranın bununla bir ilgisi yok.</span></p>

    <p class="duz" xml:lang="tr"><span class="duz">Koltuğunda arkaya doğru gerinerek, hükmedici bir pozisyon aldı. Dolgun, koyu kahverengi dudakları ona asık suratlı bir hava veriyordu.</span></p>

    <p class="duz" xml:lang="tr"><span class="duz">– O halde ne?</span></p>

    <p class="duz" xml:lang="tr"><span class="duz">– Bu proje artık beni ilgilendirmiyor. Hepsi bu.</span></p>

    <p class="duz" xml:lang="tr"><span class="duz">– Yazık. Gerçekten yazık.</span></p>

    <p class="duz" xml:lang="tr"><span class="duz">Bilinçsizce, Marc’ın Bangkok havalimanından gönderdiği sinopsisi karıştırdı. Öyleyse neden o gün sabırsız davranmıştı?</span></p>

    <p class="duz" xml:lang="tr"><span class="duz">– Mutlak bir başarıydı. Kişiliğinizi hesaba katmasak bile...</span></p>

    <p class="duz" xml:lang="tr"><span class="duz">– Kişiliğim mi, neden?</span></p>

    <p class="duz" xml:lang="tr"><span class="duz">– Çok iyi biliyorsunuz...</span></p>

    <p class="duz" xml:lang="tr"><span class="duz">– Hayır. Bilmiyorum.</span></p>

    <p class="duz" xml:lang="tr"><span class="duz">– Geçmişiniz... pek parlak sayılmaz. Eski bir paparazzi. Bir skandal avcısı. Ve şimdi ise farklı alanlarda faaliyet gösteren bir gazeteci. Bütün bunlar kitabınıza ayrıca bir inandırıcılık kazandıracaktı.</span></p>

    <p class="duz" xml:lang="tr"><span class="duz">– Ancak bu bir belgesel roman değil.</span></p>

    <p class="duz" xml:lang="tr"><span class="duz">Kadın gülümsedi; üstdudağı altdudağından daha ilerideydi.</span></p>

    <p class="duz" xml:lang="tr"><span class="duz">– Elbette. Ama sizin nereden ilham aldığınızı biliyoruz.</span></p>

    <p class="duz" xml:lang="tr"><span class="duz">Marc, birden kanının donduğunu hissetti:</span></p>

    <p class="duz" xml:lang="tr"><span class="duz">– Ne demek istiyorsunuz?</span></p>

    <p class="duz" xml:lang="tr"><span class="duz">– Şu dalgıç katil, Malezya’da yakalanan. Jacques Reverdi’den ilham aldınız, değil mi?</span></p>

    <p class="duz" xml:lang="tr"><span class="duz">Bu sıradan hatırlatma bile midesine kramp girmesine neden oldu. Bu tür bir benzetmeyi neye dayanarak yapmıştı?</span></p>

    <p class="duz" xml:lang="tr"><span class="duz">– Eğer sizi korkutan buysa, diye devam etti kadın, Reverdi çok yakın bir gelecekte sadece bir hatıra olacak.</span></p>

    <p class="duz" xml:lang="tr"><span class="duz">İriyarı kadın masanın üzerindeki bir gazeteyi ona doğru itti.</span></p>

    <p class="duz" xml:lang="tr"><span class="duz">– Bugünkü</span> <span class="italik">Le Monde.</span> <span class="duz">Reverdi’nin ölüm cezasından hiçbir şekilde kurtulma şansı yok. Avukatı intihar etmiş.</span></p>

    <p class="duz" xml:lang="tr"><span class="duz">Marc az kalsın oturduğu sandalyeden düşüyordu. Haber, birinci sayfada, gazetenin sol sütunundaydı. Sadece haberin giriş cümlelerini okuyabildi. Jimmy Wong-Fat, hafta sonu, Cameron Highlands’te, babasının garajında kendini asmıştı.</span></p>

    <p class="duz" xml:lang="tr"><span class="duz">Bu haberi nasıl yorumlaması gerektiğini bilmiyordu. Sadece birkaç gün öncesine ait anılar aklına geliyordu. Kelebekler. Seralar. “Ölmesini isterdim!” diye bağıran, baba Wong-Fat’ın böceklerin delik deşik ettiği yüzü.</span></p>

    <p class="duz" xml:lang="tr"><span class="duz">Baş döndürücü bir misk kokusu duydu. Renata ona doğru eğilmişti.</span></p>

    <p class="duz" xml:lang="tr"><span class="duz">– Şans biraz bizimle olursa, diye fısıldadı çatallı sesiyle. İdam edildiği gün piyasaya çıkarız.</span></p>

    <p class="duz" xml:lang="tr"><span class="duz">Kadının nefesinden biraz uzaklaşmak için Marc geri çekildi. Elinde olmadan avukatın neden hayatına son verdiğini düşünüyordu. Reverdi ona gereğinden fazla yüklenmiş ve vekâletini geri çekmiş olmalıydı. Sapık muhallebi çocuğu da, bir “birliktelik” beklerken, onun öfkesinin kurbanı olmuştu. Ve bu öfkenin tek bir sebebi vardı: Élisabeth’ten artık hiç haber alamaması.</span></p>

    <p class="duz" xml:lang="tr"><span class="duz">İhanete uğraması.</span></p>

    <p class="duz" xml:lang="tr"><span class="duz">Kesin olan bir şey vardı: bu intiharın sorumlusu Reverdi’ydi. İnsanları uzaktan da öldürebiliyordu. Hapishanenin duvarları arasındayken bile. Onun bu gücü ona da ulaşabilecek miydi?</span></p>

    <p class="duz" xml:lang="tr"><span class="duz">Gazeteyi kadına doğru itti:</span></p>

    <p class="duz" xml:lang="tr"><span class="duz">– Üzgünüm Renata. Bu kitabı yazmayacağım.</span></p>
  </div>
</body>
</html>