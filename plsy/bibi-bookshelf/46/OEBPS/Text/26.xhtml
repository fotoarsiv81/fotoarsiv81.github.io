<html xmlns="http://www.w3.org/1999/xhtml">
<head>
  <title>26.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x26">
    <h1 class="bolum-ismi" id="toc-anchor" xml:lang="tr"><span class="bolum-ismi">26</span></h1>

    <p class="duz" xml:lang="tr"><span class="duz">Jacques Reverdi, olası SARS vakalarını saptamak için hapishanede “çok büyük” bir tıbbî denetim yapılacağını öğrendiğinde, bunun beklediği şans olduğunu biliyordu. Ama somut olarak bu fırsattan nasıl yararlanacağını kestiremiyordu. Aradığı cevabı bulamadan dört gün boyunca düşünmüştü.</span></p>

    <p class="duz" xml:lang="tr"><span class="duz">Bugün nisanın 23’ü saat ise sabahın on biriydi, bitmek tükenmek bilmeyen kuyrukta sırasının gelmesini bekliyordu ve hâlâ en ufak bir fikri yoktu.</span></p>

    <p class="duz" xml:lang="tr"><span class="duz">Aslında şu an hiçbir şey umurunda değildi.</span></p>

    <p class="duz" xml:lang="tr"><span class="duz">Çünkü iki günden beri şoktaydı.</span></p>

    <p class="duz" xml:lang="tr"><span class="duz">Yüzün neden olduğu şok.</span></p>

    <p class="duz-ilk-paragraf" xml:lang="tr"><span class="duz">Bir kadını değerlendirmek gerektiğinde fiziksel kriterleri dışta tutma mantığını asla anlamamıştı. Sanki her şeyden önce, bir kadın erdemli, annelik vasıfları yüksek, zeki, ahlakî değerlere önem veren biri olmak zorundaydı. Onu yüzü, vücudu, görünüşü için beğenmek, sevmek bir hakaretti. Kadınlar da hep, “iç güzellikleri” için sevilmeyi isterlerdi.</span></p>

    <p class="duz" xml:lang="tr"><span class="duz">Tamamen salaklık.</span></p>

    <p class="duz" xml:lang="tr"><span class="duz">Tanrı’nın tek lütfu fiziksel güzellikti. Özellikle de yüz. Uyumun, dengenin mucizesi orada toplanıyordu. Ve bir de sessizlik. Ne tek bir kelime, ne de tek bir soluk... Hayranlık yaratması gerekiyordu, hepsi bu. Geriye kalanlar ise cüruftan, kirlenmeden, saygınlığını yitirmeden başka bir şey değildi. “Karşılıklı ilişki”, “paylaşma”, “birbirini tanıma” diye adlandırılanlar sadece birer yalandı. Bunun basit bir sebebi vardı: bir kadın konuşmaya başladığı andan itibaren yalan söylerdi. Kendisini başka türlü ifade edemezdi. Bu kadının doğasında vardı. Üzerinden bir türlü atamadığı katlanılması zor, sinsice bir kılıftı bu kadınlar için.</span></p>

    <p class="duz" xml:lang="tr"><span class="duz">Kadın arkadaşlarını hep güzellikleri için seçmişti. Sokakta bir çehreyle karşılaşmak: hem çok daha basit hem de çok daha zordu. Sonra bu sadece bir stratejiden, bir hesaptan, bir entrikadan başka bir şey değildi. “Seçilmiş kadını”yla konuşmaya başlar başlamaz hemen yalan söylemeye de başlıyordu. İnsan ilişkilerinin iğrenç ortamına nüfuz ediyordu. Böylece de kadınlar onu keşfettiklerini, onu çember içine aldıklarını sanıyorlar ve ondan uzaklaşmak yerine hazırladığı tuzağa doğru ilerliyorlardı.</span></p>

    <p class="duz" xml:lang="tr"><span class="duz">Aklına Georges Brassens’in bir şarkısı geldi.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Bu şiiri ithaf etmek istiyorum.</span></p>

    <p class="alinti" xml:lang="tr"><span class="dar-paragraf-duz">Sevilen tüm kadınlara</span></p>

    <p class="alinti-son-paragraf" xml:lang="tr"><span class="dar-paragraf-duz">Yaşanılan gizemli anlar boyunca...</span></p>

    <p class="duz" xml:lang="tr"><span class="duz">“Hayatıma Girmiş Kadınlar.” Bu mısralar hep aklının bir köşesindeydi. Sanki av peşinde koşma nedenini bile özetliyorlardı. Güzel bir çehreyi bir trende, kalabalıkta, bir sokakta gizlice izlemeye dayanan özel ve ebedî bir dramdı, ama aynı zamanda da kadınları ona doğru çeken dayanılmaz bir coşkuydu. Bu ilk karşılaşmadaki hayranlıktı. Ve gerçek bir kıvılcım.</span></p>

    <p class="duz" xml:lang="tr"><span class="duz">İşte bu nedenle, Élisabeth’in itiraflarını okumuş ve bundan ufak zevkler çıkarmış olmasına rağmen, fotoğraf onu çok etkilemişti.</span></p>

    <p class="duz" xml:lang="tr"><span class="duz">Bunu beklemiyordu; hem de hiç.</span></p>

    <p class="duz" xml:lang="tr"><span class="duz">Bir yüzden daha fazlasıydı; Élisabeth’in hatları çok farklı, çok çekiciydi. Kahverengi buklelerinin altında, kalın kaşları ve çıkık elmacıkkemikleriyle iyice belirginleşen ince, dokunaklı bir ifadesi vardı. Aynı zamanda da, yüzünün alt kısmından bir yumuşaklık, bir şefkat yayılıyordu. Özellikle ağzı, kenarları belirgin ve duru dudakları şakacı, hatta neredeyse alaycı yanını ortaya koyuyordu.</span></p>

    <p class="duz" xml:lang="tr"><span class="duz">Ama dikkat çekici yeri gözleriydi. Işıltılı bir halkaya çevrili (sanki altın bir hareyle kuşatılmıştı, ama fotoğraf bir polaroiddi ve siyah beyazdı), kuvars parlaklığında, hafifçe asimetrik gözbebekleri. Bu şehlalık onu daha da çekici kılıyordu. Alışılmış güzel kavramını, önyargısını yok ediyor ve bu konudaki bütün kalıpları, bütün hareket noktalarını yerle bir ediyordu. İnsan, bu bakışlar karşısında kendini çıplak hissediyor, erimiş, teslim olmuş, hatta vurulmuş gibi bir duyguya kapılıyordu.</span></p>

    <p class="duz" xml:lang="tr"><span class="duz">“Vurulmuş”, evet, doğru kelime buydu.</span></p>

    <p class="duz" xml:lang="tr"><span class="duz">İçinde bir yara açılmaya, büyümeye başlamıştı. Daha şimdiden acı veren bir arzu. Bir davet, bir kaygı... Eğer Jacques bu “av”la Koh Surin kumsallarında veya Angkor harabelerinde karşılaşmış olsaydı, hiç düşünmeden onu severdi. Asla “kısa sürede hayal kırıklığına uğradığı” o kadınlardan biri olmasına izin vermezdi. Ve o, en güzel avı olurdu. Bir tek o, bütün “seçtiklerini” silip atardı.</span></p>

    <p class="duz" xml:lang="tr"><span class="duz">Bu yüz her şeyi değiştirmişti.</span></p>

    <p class="duz" xml:lang="tr"><span class="duz">Artık Jacques itiraf oyunu oynamaya karar vermişti bir kere.</span></p>

    <p class="duz" xml:lang="tr"><span class="duz">Ve hatta daha fazlasını.</span></p>

    <p class="duz-ilk-paragraf" xml:lang="tr"><span class="duz">Bekleme kuyruğunda bir itiş kakış oldu.</span></p>

    <p class="duz" xml:lang="tr"><span class="duz">Adamlar hareketlendi, bağırışlar duyuldu. Reverdi daldığı düşüncelerden kurtuldu. Bu belki de beklediği şanstı. Kalabalığı yarıp geçti ve yerde yatan bir adam gördü; sarsılarak titriyor, beton zeminde kasılıyordu. Ağzı köpürmüştü. Gözbebekleri kaymıştı. “Sara” diye düşündü Jacques. Herif birazdan dilini ısıracaktı.</span></p>

    <p class="duz" xml:lang="tr"><span class="duz">“Geri çekilin!” uludu, Malayca olarak. Tişörtünü çıkardı ve rulo yaparak, yerde debelenen adamın ensesinin altına koydu. Sürekli olarak yanında taşıdığı kaşığını çıkartarak adamın ağzına soktu. Birkaç kez sara nöbeti geçirmiş olmalıydı. Sonra kaşığı adamın damağına dayadı. Böylece hava yeniden ciğerlerine ulaşabilirdi.</span></p>

    <p class="duz" xml:lang="tr"><span class="duz">Ardından kusmuğunu yutmaması için herifi yan çevirdi. Tehlikeyi atlatmıştı. Kriz geçiyordu. O anda saralı adamı tanıdı: Endonezyalı bir kadın katiliydi; yüzlerini tahrip etmek için asit kullandığından lakabı “Vitriol”dü.</span></p>

    <p class="duz" xml:lang="tr"><span class="duz">– Neler oluyor?</span></p>

    <p class="duz" xml:lang="tr"><span class="duz">Jacques sese doğru döndü. Soluk yeşil renkli, hijyenik maske takmış bir adam, kalabalığın içinde belirdi. Reverdi kenara çekildi. Doktor, kasılmaları iyice yavaşlamış olan Endonezyalının kalp atışlarını dinledi. Jacques’la aynı hareketleri yaptı, ensesini, gırtlağını kontrol etti.</span></p>

    <p class="duz" xml:lang="tr"><span class="duz">Cerrah maskesini indirdi. Bu, cezaevinin yaşlı doktoru, Gupta adındaki Hintliydi. Ortaya sordu:</span></p>

    <p class="duz" xml:lang="tr"><span class="duz">– Bunu kim yaptı?</span></p>

    <p class="duz" xml:lang="tr"><span class="duz">Reverdi öne doğru bir adım attı ve Malayca olarak konuştu:</span></p>

    <p class="duz" xml:lang="tr"><span class="duz">– Ben. Ona bir Valium yapmak gerekiyor.</span></p>

    <p class="duz" xml:lang="tr"><span class="duz">Doktor kaşlarını çattı. Saçları alnına yapışmış, parlak tenli oldukça yaşlı biriydi. İngilizce konuşmaya başladı:</span></p>

    <p class="duz" xml:lang="tr"><span class="duz">– Doktor musun?</span></p>

    <p class="duz" xml:lang="tr"><span class="duz">– Hayır. İlkyardım ve kurtarma kursu aldım.</span></p>

    <p class="duz" xml:lang="tr"><span class="duz">Gupta, kısa kısa sarsıntılarla kusmakta olan Endonezyalıya baktı. Kaşık, hayat kurtaran bir kanıt gibi gırtlağında hâlâ parlıyordu:</span></p>

    <p class="duz" xml:lang="tr"><span class="duz">– Nereden geldin? Avrupa’dan mı?</span></p>

    <p class="duz" xml:lang="tr"><span class="duz">– Fransa.</span></p>

    <p class="duz" xml:lang="tr"><span class="duz">– Neden buradasın?</span></p>

    <p class="duz" xml:lang="tr"><span class="duz">– Bunu bilmeyen tek kişi siz olmalısınız. Cinayet.</span></p>

    <p class="duz" xml:lang="tr"><span class="duz">Doktor kafasını salladı, sanki “özel bir mahkûm”dan söz edildiğini hatırlamıştı. İki hastabakıcı geldi: Vitriol’ü bir sedyeye aldılar. Gupta da ayağa kalktı, maskesini taktı ve Jacques’a döndü:</span></p>

    <p class="duz" xml:lang="tr"><span class="duz">– Sen, benimle geliyorsun.</span></p>

    <p class="duz-ilk-paragraf" xml:lang="tr"><span class="duz">Reverdi, reviri çok iyi tanıyordu: burası her yemekten önce ilaçlarını almak için geldiği yerdi. Duvarları siyah ahşaptan latalarla kaplı, prefabrike bir bloktu. İçerisi üç bölmeden oluşuyordu: demir karyolaların bulunduğu büyük bir salon, bir muayene odası ve dipte, solda “belgelerin” –kurak mevsimlerin ve ardından gelen musonların etkisiyle sararmış kilolarca dosya– üst üste yığılı olduğu küçücük bir oda.</span></p>

    <p class="duz" xml:lang="tr"><span class="duz">Genellikle, bu baraka cezaevinin en sakin yeriydi. Sadece birkaç hasta, Merkez Hastane’ye nakledilmeyi beklerken yataklarında inlerdi. Ama bugün oldukça kalabalıktı: sallanan duvarların arasına sıkışmış, kendilerine yol açmaya çalışan, sürekli kıpırdanıp duran bir sürü mahkûm; baraka her an yıkılacakmış gibi sarsılıyordu. Astronotlar gibi giyinmiş doktorlar, birer muayene odasına dönüştürülmüş yataklarda yatan ve başlarında kendilerini güvende hissetmeyen silahlı gardiyanların beklediği ikircimli ve korkmuş tutukluları muayene ediyordu. Herkes, beklemedik bir anda saldırıya geçebilecek görünmez bir düşmandan korkuyordu: SARS.</span></p>

    <p class="duz" xml:lang="tr"><span class="duz">– Beni takip et, diye fısıldadı Gupta, maskesinin ardından.</span></p>

    <p class="duz" xml:lang="tr"><span class="duz">Kalabalığı yardılar. Doktorun tuhaf bir yürüyüşü vardı, omuzlarını sağa sola oynatıyor, yarı hayta yarı kambur gibi ilerliyordu. Reverdi onu izliyordu, kalabalıktan bir baş uzundu. Jacques, bir doktorun, uyuşturucu müptelasının damarını bulamadığı için söylendiğini işitti. Bir diğeri üzerine fışkıran kan yüzünden sövüp sayıyordu.</span></p>

    <p class="duz" xml:lang="tr"><span class="duz">Tıbbî kontrol, sadece kan almak şeklinde özetlenebilirdi. Kan sel gibi akıyordu. Şişelerin içine, boruların içine, damarlara. Onlarca tüp doldurulmuş, etiketlenmiş, delikli kutulara yerleştirilmişti. Reverdi midesinin bulandığını hissetti. Avlarını parçaladığı zamanlar hariç kan görmeye dayanamıyordu. Bu erkek kanıydı. Pis bir kan.</span></p>

    <p class="duz" xml:lang="tr"><span class="duz">Gupta raylı bir kapıyı açtı. Reverdi, rahatlamış bir halde, sessiz muayene odasına girdi. Sağlam görünüşlü, meşe çalışma masası, tümen tümen dosya, ahşap bir boy ölçme aleti, bir terazi, üzerinde her boydan harfin bulunduğu bir okuma panosu. Gerçek bir taşra dispanserinden farkı yoktu.</span></p>

    <p class="duz" xml:lang="tr"><span class="duz">Çalışma masasının tam karşısındaki sandalyenin üzerinde duran dosyaları kaldırdı:</span></p>

    <p class="duz" xml:lang="tr"><span class="duz">– Otur.</span></p>

    <p class="duz" xml:lang="tr"><span class="duz">Gupta da oturdu ve maskesini yeniden indirdi. Esmer yüzü bitkin ve keyifsizdi Jacques’ın gözünde, kullanıla kullanıla ve sayısız kurutma kâğıdı izleri taşıyan bir kurutmaç canlandı.</span></p>

    <p class="duz" xml:lang="tr"><span class="duz">– Tam olarak neden buradasın?</span></p>

    <p class="duz" xml:lang="tr"><span class="duz">– Boş yere.</span></p>

    <p class="duz" xml:lang="tr"><span class="duz">Gupta iç çekti:</span></p>

    <p class="duz" xml:lang="tr"><span class="duz">– Bu masumlar dünyasında sana yaşama şansı veriyorum.</span></p>

    <p class="duz" xml:lang="tr"><span class="duz">– Masum olduğumu söylemedim.</span></p>

    <p class="duz" xml:lang="tr"><span class="duz">Yaşlı adam dikkatle onu inceliyordu. Yeniden sordu:</span></p>

    <p class="duz" xml:lang="tr"><span class="duz">– Neyle suçlanıyorsun?</span></p>

    <p class="duz" xml:lang="tr"><span class="duz">– Bir kadını öldürmekle. Avrupalı bir kadın. Papan’da. Jacques Reverdi: bu isimden bahsedildiğini hiç duymadınız mı?</span></p>

    <p class="duz" xml:lang="tr"><span class="duz">– Hafızam zayıftır, dedi. Burada, bu daha çok bir meziyettir. Üstelik, bu duvarların dışında yaptıkların beni ilgilendirmiyor.</span></p>

    <p class="duz" xml:lang="tr"><span class="duz">Ellerini kavuşturdu ve yeniden birkaç saniye boyunca sustu. Bu sinirli, elektrik yüklü bir sessizlikti. Masanın altında bacaklarını oynatmaya devam ediyordu. Kapının dışındaki gürültü patırtı gitgide artıyordu sanki.</span></p>

    <p class="duz" xml:lang="tr"><span class="duz">– Biraz önceki saralıyı gayet iyi tanıyorum... Vitriol. Tedavi altında, ama verdiğimiz ilaçları satıyor. Kimin hayatını kurtardığını biliyor musun?</span></p>

    <p class="duz" xml:lang="tr"><span class="duz">– İyi ya!</span></p>

    <p class="duz" xml:lang="tr"><span class="duz">– Ya da yazık! Yirmiden fazla kadını öldürdü. Ama bir kez daha söylüyorum, burada hiçbir önemi yok. Koruma altında mısın?</span></p>

    <p class="duz" xml:lang="tr"><span class="duz">– Evet.</span></p>

    <p class="duz" xml:lang="tr"><span class="duz">– Öyleyse, atölyede çalışmıyorsun?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– SARS salgını boyunca bize yardım etmeyi kabul eder misin?</span></p>

    <p class="duz" xml:lang="tr"><span class="duz">– Benim için sorun yok.</span></p>

    <p class="duz" xml:lang="tr"><span class="duz">– Hastalığın bulaşmasından korkmuyor musun?</span></p>

    <p class="duz" xml:lang="tr"><span class="duz">– Ben zaten bir ölüyüm. Hastalığın bulaşması bir şans olabilir.</span></p>

    <p class="duz" xml:lang="tr"><span class="duz">– Çok güzel. Sonuçta söylemek istediğim...</span></p>

    <p class="duz" xml:lang="tr"><span class="duz">Kapının dışından gelen gürültüler biraz daha artmıştı. Kan tüpleri yere düşüp kırıldığı için bir doktor küfrediyordu. Jacques kanı düşündü; toplardamarlardan alınan tüm bu kanlardan koyu bir ışık yayılıyordu.</span></p>

    <p class="duz" xml:lang="tr"><span class="duz">Düşüncelerin yaptığı çağrışımla, Élisabeth’in mektubu aklına geldi. İtirafları, beklenmedik hoş bir olay olmuştu. Duygu ve düşüncelerini zekice ve değişik bir biçimde ifade ediyordu. Kendi kanını tasvir edişi: renklerin isimleri, tablolarla yaptığı karşılaştırmalar... Son derece tahrik olmuştu. Yaptığı benzetmeler her yönüyle onu cezbetmişti ve itiraf etmeliydi ki, bu büyüleyici kelimeleri okuyarak, bir daha okuyarak birkaç kez mastürbasyon yapmıştı.</span></p>

    <p class="duz" xml:lang="tr"><span class="duz">– Hey, seninle konuşuyorum!</span></p>

    <p class="duz" xml:lang="tr"><span class="duz">Jacques sandalyesinde doğruldu. Gupta ayağa kalkmış ve maskesini yeniden takmıştı.</span></p>

    <p class="duz" xml:lang="tr"><span class="duz">– Yarın başlıyorsun, dedi boğuk bir sesle. İşin resmî yanıyla ben ilgilenirim. Her halükârda, SARS olsun ya da olmasın, burada adama ihtiyacımız var.</span></p>

    <p class="duz" xml:lang="tr"><span class="duz">Reverdi de ayağa kalktı. O anda, bu büroya girdiğinden beri, bilinçsizce aradığı şeyi gördü: bir telefon prizi.</span></p>

    <p class="duz" xml:lang="tr"><span class="duz">Doktora aldırmadan gülümsedi.</span></p>

    <p class="duz" xml:lang="tr"><span class="duz">İşte beklediği şans en nihayet ayağına gelmişti.</span></p>

    <p class="duz" xml:lang="tr"><span class="duz">– Yararım dokunursa mutlu olacağım, diye mırıldandı.</span></p>
  </div>
</body>
</html>