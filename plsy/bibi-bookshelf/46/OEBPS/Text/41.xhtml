<html xmlns="http://www.w3.org/1999/xhtml">
<head>
  <title>41.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x41">
    <h1 class="bolum-ismi" id="toc-anchor" xml:lang="tr"><span class="bolum-ismi">41</span></h1>

    <p class="duz" xml:lang="tr"><span class="duz">Yeşil zaman.</span></p>

    <p class="duz" xml:lang="tr"><span class="duz">Bu terim, arabadan inerken dilinin ucuna gelmişti. Hintlinin yaptığı tarife göre ilerlemişti: “Luther Misyonu” yazan tabelaya kadar yolu takip etti, sonra yolun tam karşısındaki, ormana giden patikaya saptı. Üç yüz metre kadar, arabayla gidebileceği yere kadar ilerledi. Yol, bir tepenin eteklerinde, ağaçları eğimli bir çatı oluşturan, cangılın girişinde sona eriyordu.</span></p>

    <p class="duz" xml:lang="tr"><span class="duz">Yeşil zaman.</span></p>

    <p class="duz" xml:lang="tr"><span class="duz">Ağaçların altında karanlığın yeşile büründüğü an. Her şey ormanın uykuya geçmesi için düzenlenmiş gibiydi sanki, ama tam tersine orman uyanıyordu. Marc kendini başka bir âlemde hissediyordu. Çevresinde kulakları sağır edici bir gürültü vardı. Sürekli takırtılar, tiz ıslıklar, boğuk uğultular: ortalıkta görünmeyen bir sürü kuş ağaçların dallarına tünemişti herhalde. Bazen başka sesler de duyuluyordu, gelip geçen sesler: kargaların kanat çırpışları, bir duyulup bir kaybolan gaga takırtıları. Ama özellikle de ormanın derinliklerinden, patikanın iki yanında yer alan yüksek otların, kamışların, hurma ağaçlarının, eğreltiotlarının hışırtısı geliyor ve onu davetkâr dalgalar gibi denize çekiyordu.</span></p>

    <p class="duz" xml:lang="tr"><span class="duz">Yola devam etti. Kapıcı onu uyarmıştı: “Geceyi bekleyin ve ışığa gidin.” Gece avcısı projektör kullanıyordu. Tepenin yamacından inmeye başladı. Rüzgârın serinliği kendini hissettiriyordu. Ceketinin yakalarını kaldırdı ve biraz daha büzüldü.</span></p>

    <p class="duz" xml:lang="tr"><span class="duz">Otlar, ağaçlar hareket ediyor, sanki bir gölgenin temasıyla isteksizce açılıp kapanıyordu. Her yerden kokular yükseliyor, her şey canlanıyordu. Ormanın bütün duyuları açıktı. Marc, bu uyanışın sebebini anlayamıyordu? Cangılın beklediği neydi? Orman neden böyle harekete geçiyordu?</span></p>

    <p class="duz" xml:lang="tr"><span class="duz">O sırada yağmur ansızın bastırdı.</span></p>

    <p class="duz" xml:lang="tr"><span class="duz">Önce birkaç damla. Sonra kuşların çığlıklarını bastıran düzenli damlalar. Susamış, günün yakıcı saatlerinde iyice kurumuş ve bir fırın gibi yanarak tüm yakıtını tüketmiş olan orman su içmek için uyanıyordu.</span></p>

    <p class="duz" xml:lang="tr"><span class="duz">İnmeye devam ediyordu. Yaprakların arasından eski bir tenis kortu gördü. Hep aynı çelişki: tam işte dünyanın o eski ilkel, vahşi halini bulduğunu hissediyordu ki, karşısına uygarlığın her yerde hazır ve nazır olan izleri çıkıyordu. Ama viran bir halde: ağın ve kort çizgilerinin yerini ölü yapraklar, sarmaşıklar, dal parçaları almıştı.</span></p>

    <p class="duz" xml:lang="tr"><span class="duz">Sağanak başladığında açık alanın çevresini dolanıyordu. Marc bir yere sığınıp beklemeyi istemedi. Tam tersine, ayaklarının altında harelenen cangılı hayranlıkla seyretmek için uçurumun kenarında ilerliyordu. Yeşil dallar, yağmur altında yeşil köpükler çıkararak salınan makine merdanelerine benziyordu. Bütün bitkiler yuvarlanıp sürükleniyor, yağmur damlalarının altında parıldıyor, çıtırdıyor, bir renk olarak değil bir çığlık olarak yeşil ortaya çıkıyordu.</span></p>

    <p class="duz" xml:lang="tr"><span class="duz">Hâlâ aşağı doğru iniyordu ki karşısına bir nehir çıktı. Gayri ihtiyarî geri döndü: karanlık her şeyi yok etmişti. Görünürde ne patika, ne tenis kortu, ne de araba vardı... Tam bir görünmez dekor söz konusuydu, gece ona sırtını dönüyordu. “Işığa gidin.” Ancak etrafta projektörden en ufak bir iz yoktu.</span></p>

    <p class="duz" xml:lang="tr"><span class="duz">Karanlıkta, birkaç metre solda, zorlukla seçtiği kayaları takip ederek akarsuyu geçmeye karar verdi. Karşı kıyıya vardığında, sırılsıklamdı, gecenin karanlığı üzerine düşeni yapmıştı. El yordamıyla biraz daha ilerledi, yanına bir cep feneri almadığı için kendine kızıyordu, bir ses duydu:</span></p>

    <p class="duz" xml:lang="tr"><span class="duz">–</span> <span class="italik">What’s going on? Who is here?<a class="footnote-link" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz">Şaşkınlıktan donakalan Marc, Fransızca birkaç kelime söyledi. Cevap yerine sessizlik vardı. Sonra, birden, hiç beklemediği bir anda, ağaçların arasından beyaz bir ışık huzmesi belirdi, ameliyathanelerde kullanılan güçlü ışıklara benziyordu.</span></p>

    <p class="duz" xml:lang="tr"><span class="duz">Marc gözlerini korudu. Gözlerini kırpıştırdı, yaklaşık on metre yukarıda, kusursuz, parlak bir dikdörtgen ışık huzmesi gördü. Aynı anda da bir jeneratörün uğultusunu duydu. Bir çarşafın –metal bir kasnağa gerilmiş beyaz bir çarşaftı– önünde yağmurluk giymiş bir siluet karaltı halinde belirdi.</span></p>

    <p class="duz" xml:lang="tr"><span class="duz">Adam ilerledi ve Fransızca konuştu:</span></p>

    <p class="duz" xml:lang="tr"><span class="duz">– Bunları takın.</span></p>

    <p class="duz" xml:lang="tr"><span class="duz">Marc’a bir güneş gözlüğü uzattı. Kendisi de, kapüşonunun altında cıva camlı gözlükler takmıştı:</span></p>

    <p class="duz" xml:lang="tr"><span class="duz">– Işığın UV bakımından çok güçlü. Korunmak lazım.</span></p>

    <p class="duz" xml:lang="tr"><span class="duz">Marc gözlükleri taktı ve daha şimdiden kapana doluşmuş böceklere baktı.</span></p>

    <p class="duz" xml:lang="tr"><span class="duz">– Işığın onları neden çektiği bilinmiyor. Yıldızları kendilerine kerteriz olarak aldıkları ve bu yüzden de en küçük ışık kaynağına bile yöneldikleri tahmin ediliyor. Işık akıllarını başlarından alıyor. Binlerce gözleri olduğunu biliyor musunuz? Siz burada ne yapıyorsunuz? Siz de mi onlarla ilgileniyorsunuz; kelebeklerle?</span></p>

    <p class="duz" xml:lang="tr"><span class="duz">Marc adama baktı. Kapüşonunun ve gümüş rengi gözlüklerinin altına gizlenmiş yüzü tam olarak belirgin değildi. Ama yüz hatları, yağmurla yıkanmış gibi parlak ve kaslıydı.</span></p>

    <p class="duz" xml:lang="tr"><span class="duz">Marc onunla açık konuşmaya karar verdi:</span></p>

    <p class="duz" xml:lang="tr"><span class="duz">– Ben gazeteciyim. Farklı konularda uzmanlığı olan bir gazeteci. Jacques Reverdi olayını araştırıyorum.</span></p>

    <p class="duz" xml:lang="tr"><span class="duz">Avcı bir hayranlık ıslığı çaldı:</span></p>

    <p class="duz" xml:lang="tr"><span class="duz">– Bana kadar ulaştığınıza göre bayağı kararlısınız.</span></p>

    <p class="duz" xml:lang="tr"><span class="duz">Marc, sırılsıklam olmuş giysilerinin içinde yeniden ısındığını hissetti. Demek adam Reverdi’yi tanıyordu. Doğal bir ses tonuyla sordu:</span></p>

    <p class="duz" xml:lang="tr"><span class="duz">– Ne tür bir ilişkiniz vardı?</span></p>

    <p class="duz" xml:lang="tr"><span class="duz">Böcekbilimci gerili çarşafa doğru yaklaştı. Dikdörtgen bez, cızırdayan, yapışkan küçük ayaklarıyla çarşafa tutunmaya çalışan böceklerle kapkara olmuştu.</span></p>

    <p class="duz" xml:lang="tr"><span class="duz">– Onunla birçok kez karşılaştık, dedi gri bir kelebeği dikkatle tutarken. Yabanarıları, arılar, sinekler çevresinde vızıldayan bir bulut kümesi oluşturmuştu.</span></p>

    <p class="duz" xml:lang="tr"><span class="duz">– Nerede?</span></p>

    <p class="duz" xml:lang="tr"><span class="duz">– Burada. Ormanda.</span></p>

    <p class="duz" xml:lang="tr"><span class="duz">– Gece mi?</span></p>

    <p class="duz" xml:lang="tr"><span class="duz">– Gece, evet. Aylak aylak dolanıp duruyordu. Benim gibi.</span></p>

    <p class="duz" xml:lang="tr"><span class="duz">Marc ürperdi. Reverdi gözünün önüne geldi: ince, uzun, sessiz, pusuya yatmış. Nedensizce onu dalgıç elbiseleri içinde hayal ediyordu. Hem mat hem parlak siyah bir elbise. Bir panter.</span></p>

    <p class="duz" xml:lang="tr"><span class="duz">– Kelebek mi avlıyordu?</span></p>

    <p class="duz" xml:lang="tr"><span class="duz">– Sanmıyorum, hayır. Onu hiç av malzemeleriyle görmedim.</span></p>

    <p class="duz" xml:lang="tr"><span class="duz">Nemli havaya güçlü bir amonyak kokusu yayıldı. Avcının elinde plastik bir kavanoz vardı. Pulkanatlıyı içine koydu. Marc bir an için halüsinasyon gördüğünü sandı: kelebek tiz bir ses çıkarıyordu. Adam gülümseyerek mantar tapayı kapattı:</span></p>

    <p class="duz" xml:lang="tr"><span class="duz">– Bir kafataslı kelebek. Gecekelebekleri familyasından çok önemli bir tür. Bir</span> <span class="italik">Acherontia atropos.</span> <span class="duz">“Ölübaş kelebek” de denir. Kanatlarının üstündeki desenden ötürü bu şekilde adlandırılır. Tiz bir ses çıkarır ve bal çalmak için arı kovanlarına saldırmaktan çekinmez.</span> <span class="italik">Kuzuların Sessizliği</span><span class="duz">’ni hatırlıyor musunuz? Katil kurbanlarının gırtlağına bu kelebeği bırakıyordu.</span></p>

    <p class="duz" xml:lang="tr"><span class="duz">Yeniden</span> <span class="italik">Kuzuların Sessizliği.</span> <span class="duz">Hayır, kesinlikle o, aynı kanıda değildi. Reverdi’nin öldürme çılgınlığının bir benzeri olmamalıydı. Marc böcekleri kovalamak için elini salladı.</span></p>

    <p class="duz" xml:lang="tr"><span class="duz">– Amonyak... diye mırıldandı avcı. Ölmeden önce onları taş gibi duyarsız kılıyor.</span></p>

    <p class="duz" xml:lang="tr"><span class="duz">Adam bir şırınga çıkardı. Marc, başını başka tarafa çevirdi. Çarşafın üstünde, küçük böceklerin vızıltısı sağanağın sesine karışıyordu.</span></p>

    <p class="duz" xml:lang="tr"><span class="duz">– Size göre, diye devam etti Marc, ormanda ne arıyordu?</span></p>

    <p class="duz" xml:lang="tr"><span class="duz">Adam kavanozun ağzını, kurbanının üstüne yeniden kapattı, sonra onu yağmurluğunun altına soktu:</span></p>

    <p class="duz" xml:lang="tr"><span class="duz">– Bilmiyorum. Özel bir böcek, kuşkusuz. Nadir bulunan bir tür.</span></p>

    <p class="duz" xml:lang="tr"><span class="duz">– Size bundan hiç söz etmedi mi?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Peki sizin bir fikriniz yok mu?</span></p>

    <p class="duz" xml:lang="tr"><span class="duz">– Bir ara, tırtılı bambularla beslenen bazı gündüzkelebekleriyle ilgilendiğini düşündüm.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Çünkü onu birçok kez bu ağaçların arasında gördüm. Ama aslında, başka bir şey arıyordu. Bunu hiçbir zaman öğrenemedim.</span></p>

    <p class="duz" xml:lang="tr"><span class="duz">– Nasıldı? Yani genel olarak, demek istiyorum.</span></p>

    <p class="duz" xml:lang="tr"><span class="duz">Avcı en ufak bir tereddüt yaşamadı:</span></p>

    <p class="duz" xml:lang="tr"><span class="duz">– Sempatik. Otelde şafak sökene kadar içiyorduk. Ormanda “görmek” için ışığa ihtiyacı olmadığını söylüyordu. Avına yaklaşırken nefes almadığını da. Özel biriydi... Ama daha çok “cool” biri. Sustu, bir müddet düşündü. Gazetelerde yazılanlar doğru mu?</span></p>

    <p class="duz" xml:lang="tr"><span class="duz">Marc cevap vermedi; çevrelerinde uçuşan börtü böcek saldırıyı artırmıştı. Buradan son sürat kaçmamak için büyük mücadele veriyordu. Adam, düşünceleri yavaş yavaş yerine oturuyormuş gibi devam etti:</span></p>

    <p class="duz" xml:lang="tr"><span class="duz">– Bana sorarsanız, blöf yapıyordu: avlanan kendisi değildi.</span></p>

    <p class="duz" xml:lang="tr"><span class="duz">– Peki kimdi?</span></p>

    <p class="duz" xml:lang="tr"><span class="duz">– Orang-Asliler. Bu işin gerçek uzmanları. İstediği hayvanı onlara gösteriyor, onlar da peşine düşüyorlardı.</span></p>

    <p class="duz" xml:lang="tr"><span class="duz">– Onlarla konuşabilir miyim?</span></p>

    <p class="duz" xml:lang="tr"><span class="duz">– Hayır. İngilizce bilmiyorlar. Ve çoğu da sabahtan akşama kadar sarhoş gezer. Reverdi için kimlerin çalıştığını tam olarak öğrenmeye gelince...</span></p>

    <p class="duz" xml:lang="tr"><span class="duz">– Başka bir yol var mı?</span></p>

    <p class="duz" xml:lang="tr"><span class="duz">Avcı, böceklerle dolu çarşafın üzerinde bir başka ölübaş kelebek gördü.</span></p>

    <p class="duz" xml:lang="tr"><span class="duz">– Gidip Wong-Fat’ı bulun. Buradaki tanınmış tüccarlardan biridir.</span></p>

    <p class="duz" xml:lang="tr"><span class="duz">Marc, hâlâ ellerini kollarını sallıyordu. Simsiyah bir bulut başının etrafında fırdönüyordu:</span></p>

    <p class="duz" xml:lang="tr"><span class="duz">– Bugün hepsiyle görüştüm. (Böcek yutmamak için üflüyor, tükürüyordu.) Kimse Reverdi’yi tanımıyor.</span></p>

    <p class="duz" xml:lang="tr"><span class="duz">– O tanır. O herkesi tanır. Sıradan biri değildir. Tanah Rata’nın tepelerinde oturuyor. Kazıklar üzerinde yükselen bir villada: bulamamanız imkânsız.</span></p>

    <p class="duz" xml:lang="tr"><span class="duz">Marc, kapanına rahat rahat bakmak isteyen adamın sabırsızlandığını hissediyordu. Ama son bir sorusu daha vardı:</span></p>

    <p class="duz" xml:lang="tr"><span class="duz">– Şeker kelebekleri çeker mi?</span></p>

    <p class="duz" xml:lang="tr"><span class="duz">– Hayır. Daha çok tuz.</span></p>

    <p class="duz" xml:lang="tr"><span class="duz">– Tuz mu?</span></p>

    <p class="duz" xml:lang="tr"><span class="duz">– Burada bir tuz kaynağı var, orada muhteşem kelebekler görebilirsiniz. Bu sizi ilgilendirir mi?</span></p>

    <p class="duz" xml:lang="tr"><span class="duz">Marc’ın hayal ettiği sahne –kadınların şekerli kanını emen kelebekler– bir anda yok olup gitmişti.</span></p>

    <p class="duz" xml:lang="tr"><span class="duz">– Hayır, teşekkür ederim.</span></p>

    <p class="duz" xml:lang="tr"><span class="duz">Güneş gözlüklerini çıkardı ve adama verdi. O sırada ışığın eski gücünü kaybetmiş olduğunu fark etti. Çarşafın arkasındaki projektöre bakınca lambanın tamamen böceklerle kaplanmış olduğunu gördü. Sıcak camın üzerinde siyah, hareketli bir örtü oluşmuştu. Avcının suratında da kıpır kıpır, kahverengi bir dalgalanma vardı.</span></p>

    <p class="duz-son-paragraf-2" xml:lang="tr"><span class="duz">Birkaç teşekkür sözcüğü mırıldandı ve yamaçtan tırmanmaya başladı.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Ne oluyor? Kim var orada? (ç.n.)</span></p>
    </div>
  </div>
</body>
</html>