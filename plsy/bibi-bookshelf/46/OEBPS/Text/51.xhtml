<html xmlns="http://www.w3.org/1999/xhtml">
<head>
  <title>51.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x51">
    <h1 class="bolum-ismi" id="toc-anchor" xml:lang="tr"><span class="bolum-ismi">51</span></h1>

    <p class="duz" xml:lang="tr"><span class="duz">Marc, alçakkabartma yönünde, 50 metre ileride, bir grup kapok ağacının ardında çiftliği gördü. Damları yapraklarla kaplı L biçiminde iki kirli bina. Bir levha gururla bildiriyordu: ORMAN LABORATUVARI. Sol tarafta üst üste yerleştirilmiş onlarca ahşap kutu vardı: kovanlar. Kovanların çevresinde arı bulutları vızıldıyordu.</span></p>

    <p class="duz" xml:lang="tr"><span class="duz">Hareketleriyle vahşi kedileri hatırlatan iki çocuk kovan sıraları arasında, hızlılıkta böceklerle yarışırcasına dans ediyor, dört dönüyor, sağa sola koşuşturup duruyorlardı. Sürünün ortasında, diğerlerinden daha uzun olmayan, fakat yaşça onlardan çok büyük görünen bir siluet Marc’ın dikkatini çekti. “Bal Üstadı”. Onu görünce bu lakabın abartılı olduğu düşünülebilirdi. Başı laterit kırmızısı yıpranmış bir sarongla sarılı çelimsiz bir adam. Sarongun üzerine giydiği hasır şapkaya, yüzünü örten bir parça yeşil renkli pinpon filesi tutturulmuştu.</span></p>

    <p class="duz" xml:lang="tr"><span class="duz">Adam Marc’a doğru ilerledi, yukarı kaldırdığı filenin ardından yanmış, kırış kırış bir surat çıktı ortaya. Çocuklar da onunla birlikteydi. Birinin ayağında bağsız postallar, diğerinin üstünde sicimle bağlanmış tüvit taklidi bol bir ceket vardı; bir diğeri ise çıplak vücudunun üzerine yağmurluk giymişti. Hepsinin gözlerinin önünde aynı yeşil file vardı.</span> <span class="italik">Los Olvidados</span><span class="duz">’un Asya versiyonu. Marc’ın yanına vardıklarında, tek bir hareketle ve birlikte filelerini kaldırdılar, gözlerinde kötülük dolu aynı bakışlar vardı.</span></p>

    <p class="duz" xml:lang="tr"><span class="duz">Marc, İngilizce olarak kendini tanıttı. Arıcı aksanını fark etmiş olmalıydı ki, Fransızca cevap verdi. Eski okul Fransızcasıyla.</span></p>

    <p class="duz" xml:lang="tr"><span class="duz">– Memnun oldum, Bayım... adım Som.</span></p>

    <p class="duz" xml:lang="tr"><span class="duz">Çam kozalağı biçimindeki suratı sinsi bir yansımayla parlıyordu. Etrafındaki veletler bağırıp çağırarak onu dürtükleyip duruyorlardı. Bir kahkaha attı; dişlerinin yarısı altındı.</span></p>

    <p class="duz" xml:lang="tr"><span class="duz">– Ve işte çocuklar ve torunlar. Belli bir yaşı geçince, çocuksuz olmak ot gibi yaşamaya benziyor. Zaten dünyada onca üzüntü ve sıkıntı var. Sizce de öyle değil mi?</span></p>

    <p class="duz" xml:lang="tr"><span class="duz">Marc herhangi bir fikri olmamasına rağmen başıyla onayladı. Aslında yanlarına yaklaşabildiği son çocuklar morgun paslanmaz çelikten çekmecelerinde yatan çocuklardı. Cinayet. Pedofili. Ensest. Bildik kısırdöngü.</span></p>

    <p class="duz" xml:lang="tr"><span class="duz">Ailesiyle ilgili sorulardan kaçmak için, hemen Linda Kreutz’ün ölümünden bahsetti; arıları kovalamak için, sürekli elini kolunu sallıyordu. Bu sahne ona Cameron Highlands’i hatırlatıyordu: sanki aynı kısırdöngüde dönüp duruyordu.</span></p>

    <p class="duz" xml:lang="tr"><span class="duz">– Bu genç kadın... diye yüzünü buruşturdu arıcı. Gerçekten çok üzücü. Fakat onunla ilgili kopartılan bu gürültünün sebebini anlayamıyorum! Kamboçya’da serbest dolaşan kaç katil olduğunu biliyor musunuz?</span></p>

    <p class="duz" xml:lang="tr"><span class="duz">Marc’ın suratı asıldı. Khmer katliamıyla ilgili bitmek tükenmek bilmeyen bir sızlanmanın başlayacağını düşündü, ama yanılmıştı: Som, neşe kaçıran biri değildi. Eldivenlerini çıkardı ve sordu:</span></p>

    <p class="duz" xml:lang="tr"><span class="duz">– Beni Jacques Reverdi hakkında sorguya çekmeye mi geldiniz?</span></p>

    <p class="duz" xml:lang="tr"><span class="duz">Fransızcası tutuktu, ama zihni asla. Marc başıyla “evet” işareti yaptı, ihtiyarın laterit lekesi içindeki elleri kırmızının ve kahverenginin –toprak renginden turuncuya kadar– bütün tonlarını gözler önüne seriyordu. Arılar ve çocuklar ortadan yok olmuştu. Şimdi kuşlar keyifli keyifli ötüyordu.</span></p>

    <p class="duz" xml:lang="tr"><span class="duz">– Sizi heyecanlandıracak bir şeyler söyleyebileceğimi sanmıyorum, diye devam etti, eldivenlerini koluna vurarak. Jacques’ı çok severdim. Ba-Phuon şantiyesinde çalışırken beni görmeye gelirdi.</span></p>

    <p class="duz" xml:lang="tr"><span class="duz">Marc, Jacques hakkında yeni övgüler dinlemeye hazır değildi:</span></p>

    <p class="duz" xml:lang="tr"><span class="duz">– Malezya’da, cinayetten suçüstü yakalandığını biliyorsunuz herhalde?</span></p>

    <p class="duz" xml:lang="tr"><span class="duz">Yaşlı adam hasır şapkasını var gücüyle salladı. Kolunun her hareketiyle, şekerli, hafiften insanın midesini bulandıran bir koku yayılıyordu etrafa:</span></p>

    <p class="duz" xml:lang="tr"><span class="duz">– Doğru. Fakat buna inanmakta zorlanıyorum. Özellikle de yöntemi. Son derece vahşi. Jacques çok aklı başında... Kırmızı parmaklarını göğsüne doğru çevirdi... çok içten biriydi.</span></p>

    <p class="duz" xml:lang="tr"><span class="duz">Marc, bir kez daha, farklı katil kişiliklerinden bahsetmek istemiyordu. Kararlı bir ses tonuyla:</span></p>

    <p class="duz" xml:lang="tr"><span class="duz">– Dinleyin... dedi.</span></p>

    <p class="duz" xml:lang="tr"><span class="duz">– Hayır. Siz. Siz dinleyin. Jacques, büyük adamdı, meditasyon konusunda. Apne ruhunun sükûn bulmasını sağladı... Nasıl meditasyon yapıldığını biliyor musunuz?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">İhtiyar, işaretparmağını havaya kaldırıp döndürdü:</span></p>

    <p class="duz" xml:lang="tr"><span class="duz">– Bu akşam, odanızda, vantilatöre dikkatle bakın. Kanatları o kadar hızlı döner ki ayırt edebilmeniz imkânsızlaşır. İnsan beyni de bundan farksızdır. Düşüncelerimiz çok hızlıdır. Onları birbirinden ayırmak olanaksızdır.</span></p>

    <p class="duz" xml:lang="tr"><span class="duz">Yaşlı adam havada döndürdüğü parmağını yavaş yavaş ağırlaştırdı:</span></p>

    <p class="duz" xml:lang="tr"><span class="duz">– Sonra vantilatörü durdurun. Eski biçimine kavuşan her kanada dikkatlice bakın... Aynı şeyi düşüncelerinizle de yapın. Her fikri ayrı ayrı ele alın ve her açıdan inceleyin. İşte meditasyonun görevi. Düşünceyi sabit bir nesneye dönüştürmek...</span></p>

    <p class="duz" xml:lang="tr"><span class="duz">Marc içini çekti:</span></p>

    <p class="duz" xml:lang="tr"><span class="duz">– Bunun Reverdi’yle ilgisi ne?</span></p>

    <p class="duz" xml:lang="tr"><span class="duz">– O bir şampiyondu. Bir ustaydı. Bir düşünceyi diğerlerinden soyutlayabilir, onu farklı bakış açılarıyla değerlendirebilirdi. Apne ona bu gücü vermişti.</span></p>

    <p class="duz" xml:lang="tr"><span class="duz">Marc, kuş cıvıltılarının arasından tuhaf bir gürültü duydu. Bu, buraya geldiği andan itibaren sürekli işittiği, uzayıp giden bir hışırtıydı.</span></p>

    <p class="duz" xml:lang="tr"><span class="duz">Kafasını çevirdi ve arkasında, kovanların sağ tarafında, bir deniz gibi dalgalanan küçük, yemyeşil yapraklardan oluşan bir duvar gördü. Bambular. Bu “orman laboratuvarı”nda bir de bambu plantasyonu vardı.</span></p>

    <p class="duz" xml:lang="tr"><span class="duz">Bambu yapraklarının hışırtısından biraz olsun uzaklaşarak, üzerinde altın sarısı renkte bal şişelerinin ve kavanozlarının bulunduğu bir tezgâhın yanına gitti. Artık ziyaretinin asıl sebebine gelmesi gerekiyordu:</span></p>

    <p class="duz" xml:lang="tr"><span class="duz">– Bu, Reverdi’nin sizden satın aldığı baldan mı?</span></p>

    <p class="duz" xml:lang="tr"><span class="duz">Arıcı onun peşinden seke seke yürüdü:</span></p>

    <p class="duz" xml:lang="tr"><span class="duz">– Hayır. Bu bal yemek için; Jacques tedavide kullanılan baldan alıyordu.</span></p>

    <p class="duz" xml:lang="tr"><span class="duz">– Tedavide mi?</span></p>

    <p class="duz" xml:lang="tr"><span class="duz">Kırmızı eliyle küçük bir şişeyi aldı:</span></p>

    <p class="duz" xml:lang="tr"><span class="duz">– Yaraların kapanmasını hızlandıran, nadir bulunan bir bal. İşaretparmağı ile başparmağını birbirine yapıştırdı. Kanı pıhtılaştırıyor. Siz nasıl diyorsunuz? Hemostatik.</span></p>

    <p class="duz" xml:lang="tr"><span class="duz">Marc adamın elinden küçük şişeyi aldı. Yapış yapıştı. Arılar hâlâ çevresinde uçuşuyordu.</span></p>

    <p class="duz" xml:lang="tr"><span class="duz">– Bu bal yaraların iyileşmesini mi sağlıyor?</span></p>

    <p class="duz" xml:lang="tr"><span class="duz">– Yaraları hızla kapatmada üstüne yok. Reverdi mercanların neden olduğu yaralanmalar için bu balı alıyordu. Normalde bu tip yaralar çok geç kapanır. Ama bununla, sorun değil... Yaranın üzerine sürün. Bal yarayı kurutur, damarlar ve cilt hızla iyileşir. Birkaç saniye içinde. En iyisi!</span></p>

    <p class="duz" xml:lang="tr"><span class="duz">Marc içten içe başarısızlığa uğradığını hissediyordu.</span></p>

    <p class="duz" xml:lang="tr"><span class="duz">Bir simyacının potasının dibine baktığı gibi, cam şişedeki yansımaları inceliyordu. Wong-Fat’ın sözleri beyninde yankılanıyordu: “Artık Reverdi’nin bir katil olduğunu biliyorum, kızlara neler yaptığını tahmin ediyorum.” Ve eklemişti: “İnsanın havsalasının alacağı şeyler değil.”</span></p>

    <p class="duz" xml:lang="tr"><span class="duz">Marc az kalsın kahkaha atacaktı.</span></p>

    <p class="duz" xml:lang="tr"><span class="duz">Ve korkudan titriyordu.</span></p>

    <p class="duz" xml:lang="tr"><span class="duz">Evet; insanın havsalasının alacağı şeyler değildi.</span></p>

    <p class="duz" xml:lang="tr"><span class="duz">Marc, geç de olsa, uygulanan canavarlığı anlamaya başlıyordu.</span></p>

    <p class="duz-ilk-paragraf" xml:lang="tr"><span class="italik">Modus operandi.<a class="footnote-link" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz">Marc scooter’ıyla geri dönerken durum saptaması yapıyordu.</span></p>

    <p class="duz" xml:lang="tr"><span class="duz">Hareket noktası olarak Dr. Alang’ın savını temel aldı; neden katil, onuncu bıçak darbesinden sonra tüm kanı boşalan bir vücutta yirmi yedi yara açmıştı?</span></p>

    <p class="duz" xml:lang="tr"><span class="duz">Cevap: çünkü kan henüz tamamen akmamıştı.</span></p>

    <p class="duz" xml:lang="tr"><span class="duz">Reverdi, açtığı her yaradan sonra, hemen hemostatik bal yardımıyla bu yaraları kapatıyordu. Böylece istediği yerde istediği şekilde bıçağıyla yarayı açıyor, ardından da hemen balı sürüyordu. Eserini tamamladığında da bir kerede kanın akmasını sağlıyordu.</span></p>

    <p class="duz" xml:lang="tr"><span class="duz">Nasıl?</span></p>

    <p class="duz" xml:lang="tr"><span class="duz">Ateş yardımıyla.</span></p>

    <p class="duz" xml:lang="tr"><span class="duz">Bir mum ya da bir çakmak alevi, yaraları kapatmış olan balın erimesine neden oluyordu. Böylece yaralar yeniden açılıyor ve kan vücuttan bir anda akıp gidiyordu.</span></p>

    <p class="duz" xml:lang="tr"><span class="duz">Marc bunun kanıtlarını görmüştü. Fotoğraflarda cesetler üzerindeki yanık izlerini bizzat saptamıştı. Alang, ateşin kanın pıhtılaşmasını önlemek için kullanıldığını düşünüyordu. Ama yanılmıştı; ısı balın akışkan hale gelmesini sağlıyordu.</span></p>

    <p class="duz" xml:lang="tr"><span class="duz">Ama bu durumda, çözüme kavuşturulması gereken bir başka sır daha vardı: kandaki şeker. En baştan beri Alang, kanın vücuda verilen besinler sayesinde şekerlendiğini düşünüyordu. Ama tam tersiydi gerçekleşen; şeker ve kan vücudun dışında birbirine karışıyordu, eriyen bal, yaralardan akan hemoglobinle birleşerek yoğunluğunu kaybediyordu!</span></p>

    <p class="duz" xml:lang="tr"><span class="duz">Marc, scooter’ının gidonunu sımsıkı kavradı. Önünde uzanan yol gözlerinin önünden kayıp gidiyordu sanki. Artık Reverdi’nin sorularının tüm cevaplarını biliyordu. Onun ezoterik ifadelerinin her kelimesini, her virgülünü anlıyordu.</span></p>

    <p class="duz" xml:lang="tr"><span class="duz">“Uçuşan ve Çoğalan” İşaretler.</span></p>

    <p class="duz" xml:lang="tr"><span class="duz">İçinde “sembolik” olarak arıların yaşadığı balla kaplı yaralar.</span></p>

    <p class="duz" xml:lang="tr"><span class="duz">“Sonsuzluğun” İşaretleri.</span></p>

    <p class="duz" xml:lang="tr"><span class="duz">Gecikmeyle de olsa, ölümle sonuçlanan yaralar.</span></p>

    <p class="duz" xml:lang="tr"><span class="duz">Reverdi bir ipucu olarak bunu da belirtmişti: “Sonsuzluğu seyretmenin tek yolu vardır; birkaç saniyeliğine de olsa onu engellemek.”</span></p>

    <p class="duz" xml:lang="tr"><span class="duz">Evet, bal sayesinde, Reverdi ölümü engelliyordu.</span></p>

    <p class="duz" xml:lang="tr"><span class="duz">Bu hayatî sıvıyı, tek bir harekette serbest bırakmak için engelliyordu.</span></p>

    <p class="duz-son-paragraf-2" xml:lang="tr"><span class="duz">Ve kurbanını bir kan çeşmesine çevirmek için.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">“İş görme yöntemi” anlamında Latince deyim. (ç.n.)</span></p>
    </div>
  </div>
</body>
</html>