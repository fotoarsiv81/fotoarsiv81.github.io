<html xmlns="http://www.w3.org/1999/xhtml">
<head>
  <title>24.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x24">
    <h1 class="bolum-ismi" id="toc-anchor" xml:lang="tr"><span class="bolum-ismi">24</span></h1>

    <p class="duz" xml:lang="tr"><span class="duz">– Karınız için mi geldiniz?</span></p>

    <p class="duz" xml:lang="tr"><span class="duz">– Ben evli değilim.</span></p>

    <p class="duz" xml:lang="tr"><span class="duz">– O zaman kız arkadaşınız için?</span></p>

    <p class="duz" xml:lang="tr"><span class="duz">– Hayır... Ben, yani...</span></p>

    <p class="duz" xml:lang="tr"><span class="duz">– Yani ne?</span></p>

    <p class="duz" xml:lang="tr"><span class="duz">Jinekolog gülümsüyordu, ama sesi sabırsızlığını ele veriyordu. Yuvarlak, kırış kırış, esmer yüzü kepekli undan yapılmış bir poğaçayı andırıyordu. Aynı yumuşaklık, aynı tanıdık tat yayılıyordu sanki. Bembeyaz kısacık saçları, esmer teniyle bir tezat oluşturuyor, geçmiş yılların izlerini daha belirgin kılıyor, ancak insana farklı bir güven duygusu veriyordu.</span></p>

    <p class="duz" xml:lang="tr"><span class="duz">Muayenehane kadının şefkatli görünüşüyle uyum içindeydi: eski mobilyaların, cilalı ve parlak, ancak yılların etkisiyle ve insan elinin temasıyla yıpranmış bibloların sıcaklığını insan hissedebiliyordu. 6. Bölge’nin göbeğindeki bu yer, hamile kadınların severek geldikleri bir sığınak gibi görünüyordu.</span></p>

    <p class="duz" xml:lang="tr"><span class="duz">– Buraya çok az erkek gelir, diye devam etti doktor, Marc’ın sessizliği karşısında.</span></p>

    <p class="duz" xml:lang="tr"><span class="duz">Marc bu uyarıyı bekliyordu. Güzel bir yalan hazırlamıştı:</span></p>

    <p class="duz" xml:lang="tr"><span class="duz">– Ben yazarım. Son romanımın ana kişisi bir kadın. Oysa ben, bir kadın hakkında hiçbir şey bilmiyorum. Yani, bir kadının özel ve mahrem hayatı hakkında demek istiyorum.</span></p>

    <p class="duz" xml:lang="tr"><span class="duz">– “Özel ve mahrem”den kastınız ne?</span></p>

    <p class="duz" xml:lang="tr"><span class="duz">– Şey ben... Sadece bir kadının yerinde olmak nasıl bir duygu, romanımda tam olarak bunu vermek istiyorum, anlıyor musunuz? Özellikle de bazı anıları... kanın baskın olduğu anıları anlatmak istiyorum. Âdet kanı. Bekâret kanı. Yaralar.</span></p>

    <p class="duz" xml:lang="tr"><span class="duz">– Neden kan?</span></p>

    <p class="duz" xml:lang="tr"><span class="duz">Koyu renk gözlerini Marc’a dikmişti. Siyah inciler gibi koyu griydi. Marc’ın keyfi kaçmıştı, ceketini düzeltti:</span></p>

    <p class="duz" xml:lang="tr"><span class="duz">– Buna yazarın “kuraldışılığı” diyelim. Güçlü bir simge olduğunu düşünüyorum.</span></p>

    <p class="duz" xml:lang="tr"><span class="duz">Yaşlı kadın pek inanmışa benzemiyordu. Görüşme sandığından çok daha zorlu geçecek gibiydi. Bir gün boyunca yararsız ve sonuçsuz araştırmalar yapmış, son anda da bu randevuyu almıştı.</span></p>

    <p class="duz" xml:lang="tr"><span class="duz">Önce, uzman kitapçılardaki jinekoloji kitaplarını incelemiş; hiçbir şey anlamamıştı. Bu kitaplarda aradığı temel bilgiler yoktu. Ertesi gün bir uzmana başvurmaya karar vermişti. Bu jinekolog, ona gün içinde, saat on dokuzda randevu veren tek doktordu.</span></p>

    <p class="duz" xml:lang="tr"><span class="duz">– Tam olarak ne istiyorsunuz?</span></p>

    <p class="duz" xml:lang="tr"><span class="duz">Marc bir bloknot ile bir kurşunkalem çıkardı.</span></p>

    <p class="duz" xml:lang="tr"><span class="duz">– Umarım bazı notlar almamın sizin için bir sakıncası yoktur.</span></p>

    <p class="duz" xml:lang="tr"><span class="duz">Jinekolog gönülsüzlüğünü belirten bir hareket yaptı.</span></p>

    <p class="duz" xml:lang="tr"><span class="duz">– Öncelikle, erkeklerin kanı ile kadınların kanları aynı bileşime mi sahip, onu öğrenmek istiyorum.</span></p>

    <p class="duz" xml:lang="tr"><span class="duz">– Elbette ki, hayır.</span></p>

    <p class="duz" xml:lang="tr"><span class="duz">– Ne fark var?</span></p>

    <p class="duz" xml:lang="tr"><span class="duz">– Hormonlar. Kadınların kanı östrojen ve progesteron içerir.</span></p>

    <p class="duz" xml:lang="tr"><span class="duz">Marc terimleri fonetik olarak not etti; bir kez daha tekrar ettirmeyi göze alamadı.</span></p>

    <p class="duz" xml:lang="tr"><span class="duz">– Bu hormonlar, kanın rengi üzerinde etkili olur mu?</span></p>

    <p class="duz" xml:lang="tr"><span class="duz">– Hayır. Daha çok mizaç üzerinde etkilidir. Âdet dönemi boyunca, kandaki miktarlarında ani değişiklikler olur, bu da mizaçta değişime, dönemsel depresyona yol açar. Kimi zaman, bu tür sıkıntıların önüne geçmek için hastalarıma progesteron bantları kullanmalarını salık veriyorum.</span></p>

    <p class="duz" xml:lang="tr"><span class="duz">– Bana âdet kanından söz edebilir misiniz?</span></p>

    <p class="duz" xml:lang="tr"><span class="duz">– Ne bakımdan?</span></p>

    <p class="duz" xml:lang="tr"><span class="duz">– Görünümü. Rengi. Her şeyden önce, kanın miktarı, çok mu?</span></p>

    <p class="duz" xml:lang="tr"><span class="duz">Doktor bir süre düşündü. Kiremit rengi teni loş odada yitip gidiyordu.</span></p>

    <p class="duz" xml:lang="tr"><span class="duz">– Bu kadından kadına değişir. Aybaşları bazen çok önemlidir. Bazen de sadece birkaç damla kan gelir. Bu yaşam tarzına göre değişir. Genç kızlar genelde bir çeşme gibi şar şar kanar. Mekanizmaları henüz düzene girmemiştir çünkü.</span></p>

    <p class="duz" xml:lang="tr"><span class="duz">– Ya rengi? Hep aynı mıdır?</span></p>

    <p class="duz" xml:lang="tr"><span class="duz">– Genellikle evet. Koyu renkli bir kan. Toplardamar kanı, az oksijenli.</span></p>

    <p class="duz" xml:lang="tr"><span class="duz">– Özür dilerim. Bu kelimeler arasındaki ilişkiyi anlamıyorum.</span></p>

    <p class="duz" xml:lang="tr"><span class="duz">– O zaman en baştan almak gerekecek. İnsan vücudunda iki tür kan dolaşımı vardır. İlki atardamar dolaşımıdır; kalpten çıkan atardamarlar kanı vücuttaki organlara götürür, bu oksijen yüklü bir kandır. İkincisi, dönüş dolaşımı da denilen toplardamar dolaşımıdır; toplardamarlarda bulunan hemoglobin fazla miktarda oksijen içermez. Bu da kanın renginin koyu olmasına neden olur.</span></p>

    <p class="duz" xml:lang="tr"><span class="duz">– İlişki ne?</span></p>

    <p class="duz" xml:lang="tr"><span class="duz">– Kanın açık renkli olmasını sağlayan oksijendir.</span></p>

    <p class="duz" xml:lang="tr"><span class="duz">– Niçin âdet kanı ikinci dolaşımla, yani toplardamar dolaşımıyla ilgili?</span></p>

    <p class="duz" xml:lang="tr"><span class="duz">– Bu gerçek bir anatomi dersinin konusu, Bayım... Kadınlarda, dölyatağının cidarı, âdet devresi boyunca kanla dolan mukoz bir yapıya sahiptir. Bu olası bir embriyon için rezervdir. Anne, cenini, tıpkı kaslarını ve liflerini besler gibi besler: yani kanındaki hemoglobinle. Yumurtlamanın sonunda, döllenme olmadıysa, yani embriyon yoksa, dölyatağı kendiliğinden bir tepki gösterir ve gereksiz yere hazırlanmış bu mukoza, yani rezerv dışarı atılır. Böylece âdet meydana gelir. Kan, cenin tarafından kullanılmadığından oksijenini kaybetmiştir. Böylece de rengi çok daha koyudur. Ve mukoza artıklarıyla doludur.</span></p>

    <p class="duz" xml:lang="tr"><span class="duz">Marc, doktorun anlattıklarını not ederken, bir yandan da, bugüne kadar hiç görmediği bu akıntıyı hayal etmeye çalışıyordu:</span></p>

    <p class="duz" xml:lang="tr"><span class="duz">– İçinde mukoza artıkları bulunduğuna göre, fazla akışkan değil o halde?</span></p>

    <p class="duz" xml:lang="tr"><span class="duz">– Hayır. Daha ziyade koyu, biraz ağdalı.</span></p>

    <p class="duz" xml:lang="tr"><span class="duz">Marc, bloknotunun üzerine eğilmiş, söylenen her kelimeyi, her ayrıntıyı not ediyordu. Yaşlı doktor muayenehanenin ışıklarını yakmamıştı ve içerisi gitgide karanlık oluyordu.</span></p>

    <p class="duz" xml:lang="tr"><span class="duz">– Biraz da kandan, yani bekâret kanından söz edelim.</span></p>

    <p class="duz" xml:lang="tr"><span class="duz">Jinekolog hızla saatine baktı; bu randevu gülünçleşmeye başlamıştı.</span></p>

    <p class="duz" xml:lang="tr"><span class="duz">– Bana bu olayı izah edebilir misiniz? Marc sıkıntılı sıkıntılı güldü. Bunu da en baştan anlatmanız gerekecek.</span></p>

    <p class="duz" xml:lang="tr"><span class="duz">– Bu çok basit bir olay. Kadın cinsel organında, dölyolunu az ya da çok kapatan bir zar vardır: kızlık zarı. Erkeklik organının dölyoluna ilk girişi sırasında, yani kızın ilk cinsel temasında bu zar yırtılır.</span></p>

    <p class="duz" xml:lang="tr"><span class="duz">– Kanayan bu zar mı?</span></p>

    <p class="duz" xml:lang="tr"><span class="duz">– Evet. Ama dikkat: genellikle bu zar bir ya da birkaç deliklidir. Genç kız organını okşarken ya da banyo kesesiyle ovalarken de yırtılabilir.</span></p>

    <p class="duz" xml:lang="tr"><span class="duz">Marc, bu son ayrıntıyı hemen yakaladı. Belki de Élisabeth’in genç kızlığında başından geçen ve tanımlaması gereken özel şey buydu. Sordu:</span></p>

    <p class="duz" xml:lang="tr"><span class="duz">– Ne renk?</span></p>

    <p class="duz" xml:lang="tr"><span class="duz">Kadın cevap vermedi. Artık bembeyaz saçlarından başka bir şey görünmüyordu, toprak rengi teniyle açıklı koyulu bir tezat oluşturuyordu. Bir kez daha, düşünüyormuş gibiydi. Acemice sorularıyla Marc onu ilk öğrendiği bilgilere yeniden dönmeye zorluyordu.</span></p>

    <p class="duz" xml:lang="tr"><span class="duz">– Burada da, dedi sonunda. Koyu renkli bir kan söz konusu. Kızlık zarı cidarının artıklarını içerir. Ve elbette vajinal salgıları da. Her şeyden önce, tüm bunlar bir zevk ortamında gerçekleşir.</span></p>

    <p class="duz" xml:lang="tr"><span class="duz">– Her şeyden önce mi?</span></p>

    <p class="duz" xml:lang="tr"><span class="duz">Marc, konu dışı da olsa her sözü, kişisel her fikri not ediyordu.</span></p>

    <p class="duz" xml:lang="tr"><span class="duz">– Nadir de olsa ilk ilişkide zevk alınır, diye devam etti jinekolog. Ama bir yırtılma vardır ve ilk kez bir cinsel ilişki söz konusudur. Tüm bunlar, isteyerek olsun ya da olmasın, çok hoyratçadır. Bu kan, sonuçta bir yara kanıdır. Bir iç yara kanı. Bir dönemin sona erdiğini belirtir...</span></p>

    <p class="duz" xml:lang="tr"><span class="duz">Sesi düşünceli bir hal almıştı. Marc gitgide muayenehanenin içinde farklı bir atmosfer algılamaya başlamıştı. Duvarlar, mobilyalar bir mağaranın duvarları gibi kararıyordu. Uzman doktorun sözleri yüce ve büyüleyici bir boyut kazanıyordu. Marc bir kâhini dinliyormuş gibiydi. Kadın durumun farkına vardı. Sesini yükselterek büyüyü bozdu:</span></p>

    <p class="duz" xml:lang="tr"><span class="duz">– Bu kadarı yeterli mi? Başka randevularım var.</span></p>

    <p class="duz" xml:lang="tr"><span class="duz">Yalan söylüyordu. Kendini bu büyüleyici ortama kaptırmak istemiyordu.</span></p>

    <p class="duz" xml:lang="tr"><span class="duz">– Özür dilerim, dedi Marc hiç vakit geçirmeden. Ama size bir üçüncü kandan söz etmiştim: yaralardan akan kandan, yani kaza gibi... Bununla ilgili olarak da birkaç şey söyleyebilir misiniz?</span></p>

    <p class="duz" xml:lang="tr"><span class="duz">Kadın iç çekerek lambayı yaktı. Kırmızı damarları olan parşömen görünümünde bez şapkalı bir abajurdu. Odaya yayılan sarı ışığın altında, yüzü daha da yaşlı görünüyordu. Kumun altından gün ışığına çıkmış, kırış kırış, kupkuru bir yüz.</span></p>

    <p class="duz" xml:lang="tr"><span class="duz">– Söyleyecek pek bir şey yok, dedi doktor. Bu sıradan... normal bir kan.</span></p>

    <p class="duz" xml:lang="tr"><span class="duz">– Kadının ve erkeğin kanları arasında, görünüm bakımından hiçbir fark yok mu?</span></p>

    <p class="duz" xml:lang="tr"><span class="duz">– Hayır, yok. Bileşimlerinde hiçbir değişiklik söz konusu değil. Bir kez daha tekrar ediyorum: eğer yara atardamarların bulunduğu yerdeyse, kan parlak, yani açık kırmızıdır. Yok toplardamarlara isabet etmişse koyu renkli olur. Hepsi bu.</span></p>

    <p class="duz" xml:lang="tr"><span class="duz">– Bazı fotoğraflar var mı?</span></p>

    <p class="duz" xml:lang="tr"><span class="duz">– Fotoğraflar mı?</span></p>

    <p class="duz" xml:lang="tr"><span class="duz">– Evet. Biraz önce sözünü ettiğimiz farklı kanları gösteren fotoğraflar.</span></p>

    <p class="duz" xml:lang="tr"><span class="duz">– Size yardımcı olamayacağım. Elimdeki tek şey, tıbbî klişeler, onlar da mikroskopik ölçekte.</span></p>

    <p class="duz" xml:lang="tr"><span class="duz">– Renkler algılanıyor mu?</span></p>

    <p class="duz" xml:lang="tr"><span class="duz">– Hayır. Üzgünüm. Ellerini çalışma masasının üstüne koydu. Şimdi...</span></p>

    <p class="duz" xml:lang="tr"><span class="duz">Marc’ın aklına Reverdi’nin cümleleri geldi: “... bu çok özel sıvının rengini, burada, kâğıdın üstünde görebilmem için doğru kelimeleri bul...”</span></p>

    <p class="duz" xml:lang="tr"><span class="duz">– Bekleyin, bir dakika, diye ısrar etti Marc. Eğer bir metafor oyunu oynamayı, bu kanların her birine sembolik bazı değerler vermeyi kabul etseydiniz, ne söylerdiniz?</span></p>

    <p class="duz" xml:lang="tr"><span class="duz">– Bakın...</span></p>

    <p class="duz" xml:lang="tr"><span class="duz">– Birkaç kelime sadece.</span></p>

    <p class="duz" xml:lang="tr"><span class="duz">Kadın tereddüt etti, sonra ahşap koltuğunda geriye doğru kaykıldı. Gözlerini kapattı. Göz çukurlarının çevresindeki kırışıklıklar daha da belirginleşmişti.</span></p>

    <p class="duz" xml:lang="tr"><span class="duz">– Bekâret kanının yoğun olduğunu söyleyebilirim. Yüklü. Hem yaşamla hem de ölümle. Masumiyetin, özgürlüğün sonu. Cinsellik çocuklukta da vardır, ama henüz hapsedilmemiştir. Arzular basit birer olgu olarak ortaya çıkar, vücuttaki etkileri geçicidir. Ergenlikle ve kızlığını kaybetmeyle birlikte, hafif bir alev kıpırdanmaya başlar, sonra kırmızı bir renk alır ve yeniyetmeyi asla terk etmeyecek organik güç haline gelir...</span></p>

    <p class="duz" xml:lang="tr"><span class="duz">Gözlerini açtı.</span></p>

    <p class="duz" xml:lang="tr"><span class="duz">– Tekrar ediyorum: bu bir tür yara kanıdır. Asla kabuk bağlamayacak bir yaranın kanı. Bir tür arzunun yönelimi. Yaşam boyu süren bir çağrı. Açgözlü, tatmini mümkün olmayan bir arzunun.</span></p>

    <p class="duz" xml:lang="tr"><span class="duz">– Bir ressamın paleti üzerindeki boyaları düşünerek, rengini tanımlamak gerekirse, ne söylersiniz?</span></p>

    <p class="duz" xml:lang="tr"><span class="duz">– Kahverengiye kaçan bir kırmızı. Kil rengi ile frambuaz arası. Alüvyonun yanı sıra bir meyvenin tazeliğini de düşündüren bir şeyler. “Kökboyası”, evet bu rengin doğru adı bu.</span></p>

    <p class="duz" xml:lang="tr"><span class="duz">Marc coşkuyla not ediyordu: kâhin yeniden sesine kavuşmuştu.</span></p>

    <p class="duz" xml:lang="tr"><span class="duz">– Resimle ilginiz var mı, bilmiyorum. Bonnard’ın ünlü bir tablosu vardır, kökboyasına örnek olarak bu tablo gösterilebilir:</span> <span class="italik">Kedili Kadın.</span> <span class="duz">Resmin arka planında tamamen bu rengin farklı tonları kullanılmıştır. Ölçülü, donuk, ama aynı zamanda yeni, zengin ve tatlı bir hayatı yansıtan bir zemin.</span></p>

    <p class="duz" xml:lang="tr"><span class="duz">Marc daha iyisini bekleyemezdi: jinekolog şair olup çıkmıştı. Kadına nefes aldırmaya niyeti yoktu:</span></p>

    <p class="duz" xml:lang="tr"><span class="duz">– Peki ya âdet kanı? Onun rengini nasıl adlandırıyorsunuz?</span></p>

    <p class="duz" xml:lang="tr"><span class="duz">– Toprak kırmızısı. Burada hâkim fikir, çamur. Koyu renkli bir çamur, bir artık. Âdet dönemleri kaçırılmış bir randevudur. Bu akıntının içinde hep bir hayal kırıklığı, bir israf vardır. Kullanıcısını bulamamış bir besindir. Sustu ve daha kararlı bir şekilde tekrar etti. Evet, toprak kırmızısı. Kapkara bir matem. Bir mezarın dibine atılmış besleyici bir toprak.</span></p>

    <p class="duz" xml:lang="tr"><span class="duz">– Bir tabloyu örnek verebilir misiniz?</span></p>

    <p class="duz" xml:lang="tr"><span class="duz">– Hayır. Daha çok bir manzara. Belçika’daki veya Hollanda’daki, toprağa iyice gömülmüş tuğla evleri olan ve sürekli yağmur yağan iç karartıcı köyler gibi.</span></p>

    <p class="duz" xml:lang="tr"><span class="duz">Marc gitgide daha hızlı yazıyordu; Élisabeth’in yazacak çok şeyi vardı.</span></p>

    <p class="duz" xml:lang="tr"><span class="duz">– Yaralar için tek kelime, diye araya girdi. Sonra serbestsiniz. Hemen uyduruverdi. Romanımda, kahramanım bir araba kazası geçiriyor. Biraz önce konuştuğumuz bu “sıradan” kanı, daha kadınsı tasvir etmek istiyorum.</span></p>

    <p class="duz" xml:lang="tr"><span class="duz">Yüzünün buruşukluğu kasvetli bir maske gibi donup kaldı. Marc bir an, Pompei’nin yanmış, taşlaşmış yüzlerini gözünün önüne getirdi.</span></p>

    <p class="duz" xml:lang="tr"><span class="duz">– Stajyer doktorken oldukça fazla trafik kazasına şahit oldum. Bu kazazedelerin kanları karşısında yaşadığım şaşkınlığı hâlâ hatırlıyorum. O kanların tazeliği, canlılığı, ateşi beni serseme çevirmişti. Çalınmış bir yaşam, suçüstü yakalanmanın şaşkınlığını üzerinden atamamış bir hayat gibiydi. Bir lal kırmızısı.</span></p>

    <p class="duz" xml:lang="tr"><span class="duz">– Ya tablo?</span></p>

    <p class="duz" xml:lang="tr"><span class="duz">– Çok canlı bir tablo, evet, bir renk cümbüşü. Fernand Léger’nin</span> <span class="italik">Kırmızı Zemin Üzerinde Büyük Geçit Töreni.</span> <span class="duz">Biliyor musunuz?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Hayal etmeye çalışın. Anlayacaksınız. Tuvalin zemini insana heyecan veren bir kırmızıyla kaplanmış. Ön planda sirk insanları tamamen beyaz giysiler içinde. Tabloyu canlandırırken gülümsüyordu. Alyuvarlar, akyuvarlar: evet, bu renk cümbüşü içinde kanın gerçeği.</span></p>

    <p class="duz" xml:lang="tr"><span class="duz">Bu kelimeleri söylerken, elini yeniden çalışma masasının üzerine koydu:</span></p>

    <p class="duz" xml:lang="tr"><span class="duz">– Eh, fena çalışmadık, değil mi?</span></p>

    <p class="duz" xml:lang="tr"><span class="duz">Evet fena çalışmamışlardı.</span></p>

    <p class="duz" xml:lang="tr"><span class="duz">Tek bir randevuda, aradığı bütün cevapları bulmuştu. Geriye tek bir sorun kalıyordu: Élisabeth Bremen’in gerçek resmini yollayamazdı; pasaporttaki resmi saklamıştı. Her şeyden önce büyük bir ihtimalle ülkesine dönmüş olan –öyle umuyordu– İsveçli kızı bu işe bulaştırmak istemiyordu. Öte yandan, bir kaldırım taşı gibi kare olan yüzü hiç de Reverdi’nin zevkine uygun değildi.</span></p>

    <p class="duz" xml:lang="tr"><span class="duz">Başka bir yerden bulmalıydı ve Marc’ın aklına bir fikir gelmişti bile.</span></p>

    <p class="duz" xml:lang="tr"><span class="duz">Üstelik buraya iki adım uzaklıktaydı.</span></p>
  </div>
</body>
</html>