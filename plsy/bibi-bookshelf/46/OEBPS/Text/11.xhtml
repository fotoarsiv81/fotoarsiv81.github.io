<html xmlns="http://www.w3.org/1999/xhtml">
<head>
  <title>11.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x11">
    <h1 class="bolum-ismi" id="toc-anchor" xml:lang="tr"><span class="bolum-ismi">11</span></h1>

    <p class="duz" xml:lang="tr"><span class="duz">Kasting için beklerken Hatica kendini oyalamanın yolunu bulmuştu: felsefe.</span></p>

    <p class="duz" xml:lang="tr"><span class="duz">Sigara ve birbirine karışmış parfüm kokularının leş gibi kokuttuğu, kıkırdamaların ve fısıltıların yol açtığı sürekli bir uğultunun duyulduğu salonlarda beklerken felsefe notlarını ezbere gözden geçiriyordu. Diğerleriyle birlikte penceresiz, birkaç kırık sandalye dışında mobilyasız bir odaya tıkıldığında Spinoza’nın Üç Bilgisi’ni birbiri ardınca sıralıyordu. Her zamanki anatomik sınava tabi tutulduğunda Hegel’in “Efendi ve Kölesi”ni hatırlıyordu. Bu tür anlarda, dikkatini bu konular üzerinde yoğunlaştırması, sadece güzel bir et parçası olmadığını hatırlamasını sağlıyordu. Bu et parçası Paris’in en ünlü siması olmayı istese bile.</span></p>

    <p class="duz" xml:lang="tr"><span class="duz">Bugün ise, doktora tezinin ensest yasağıyla ilgili bölümü üzerinde düşünüyordu.</span> <span class="italik">Akrabalığın Temel Yapıları</span> <span class="duz">adlı kitabında Claude Lévi-Strauss, insan toplulukları ile hayvanlar arasındaki tek ortak özellik, doğa ile kültür arasındaki tek ortak nokta, ensestin yasak olmasıdır, diyordu. Bu sosyal yasa aynı zamanda evrenseldi.</span></p>

    <p class="duz" xml:lang="tr"><span class="duz">Hatica özellikle bu çözümlemeyle ilgileniyordu. Çünkü antropolog yanılıyordu: Antikçağ toplumlarının –ki içlerinde tarihe damgasını vurmuş olanlar da vardı– akrabalar arası ilişkileri teşvik etmiş olduğunu bilmiyor gibiydi. Mesela Mısır hanedanlıklarında kız kardeş ile erkek kardeş, anne ile oğul evlenirdi. Bu krallığın kutsal kanını korumanın bir yöntemiydi. Bu konuyla ilgili başka fikirler de geldi aklına, ama yazacak, not alacak hiçbir şeyi yoktu. Derin derin iç çekti, kitabını kapattı ve çevresindeki kızlara bakmaya başladı.</span></p>

    <p class="duz" xml:lang="tr"><span class="duz">Her zamanki topluluk yine buradaydı: “Anoreksiya nevrozalı meslektaşlar”, “bohem bebekler”, “Doğu’nun kırlangıçları”... Her seferinde olduğu gibi yine düşünmeden edemedi: burada ne arıyordu? Cevap çok basitti: para. Cezayir-Mısır asıllı yirmi iki yaşında Mağripli bir kızsan, Gennevilliers’deki “Muz” mahallesinde büyüdüysen, küçüklüğünde ve gelişme çağında sadece hamur ağırlıklı beslenmene rağmen, boyun bir metre yetmiş dokuz santim, kilon elli yediyse tereddüt etmenin gereği yoktu: şansını denemek kaçınılmazdı. Kalça kıvrımları ve siyah gözleri sayesinde binlerce avro kazanmak mı, evet; bir kendini beğenmişlik dalgası içini kapladı. Bu fırsatı kaçıramazdı.</span></p>

    <p class="duz" xml:lang="tr"><span class="duz">Mekanik bir şekilde, Alice Ajans’ın finanse ettiği ve bu savaşımında onun en büyük desteği olan kataloğunu karıştırdı. Fotoğraflar, hiç de fena değildi... En azından bu kitabın konusu ondan başkası değildi.Parlak kâğıt üzerinde kendine doğal bir hava vermeye çaba gösteren, mat tenli, kahverengi saçlı bir kız. Yine de Hatica bu görüntüsünü seviyordu. Tenini, hareli ve ipeksi çok değerli bir kumaş gibi taşıyordu. Köşeli, olağandışı yüzünü seviyordu; çocukken çirkin olan bu yüz, yeniyetmelik döneminde, denizin yüzeyinde beliriveren volkanik bir ada gibi güzelleşivermişti. Ama özellikle, hafifçe asimetrik olan gözlerini seviyordu; kalın kaşlarının altında, etrafı altın sarısı bir haleyle çevrili simsiyah gözbebekleri vardı. Bazı sabahlar, aynada kendine alıcı gözle baktığında, bir gerçeği dile getirmekten kendini alamıyordu: Paris nasıl olmuştu da bugüne kadar onu es geçmişti?</span></p>

    <p class="duz" xml:lang="tr"><span class="duz">Bugün kendini huzursuz hissediyordu. Kastingin sıkıntısı mıydı? Hayır. Bu otuzuncu olmalıydı ve artık iyice pişmişti. Diğer kızlar karşısında duyduğu tedirginlik miydi? Hayır. İlk bakışta insanı etkileyen, göz kamaştırıcı ancak çekilmez kızlar topluluğuna alışmıştı. Başka bir şey vardı. Onu içten içe rahatsız eden bir bilinçaltı ayrıntısı. Bütün adayları gözden geçirdi ve gerçekdışı bir güzelliğe sahip, düz saçlı bir sarışın –bir tür kanı çekilmiş melek– gözüne çarptı.</span></p>

    <p class="duz" xml:lang="tr"><span class="duz">Hatica, bilimkurgu karakterlerini andıran kendi gezegenleri enerjisini kaybettiği için yeni bir dünya arayan bu soluk benizli kızları düşündü. Hafifçe kavislenmiş kaşların altındaki mavi yıldızları fark etti: gözbebekleri. Gökyüzünde bulutların arasındaki bir yırtıktan, bir boşluktan görünen kobalt maviliği.</span></p>

    <p class="duz" xml:lang="tr"><span class="duz">Bulantısının arttığını hissetti. Onu rahatsız eden bu sarışındı. Kızın makyajının altındaki tehlike belirtileri hemen dikkatini çekti: mor halkalar, ıslak burun, yarı inik gözkapakları. “Uçmuş” diye içinden geçirdi Hatica. Birkaç santimetre ötede oturan bir uyuşturucu müptelası çaktırmadan onu gözlüyordu.</span></p>

    <p class="duz" xml:lang="tr"><span class="duz">Hatica kafasını çevirdi ve yeniden bütün dikkatini kitabına vermeye çalıştı, ama çok geçti. Hatıraları çoktan canlanmıştı bile.</span></p>

    <p class="duz" xml:lang="tr"><span class="duz">Gennevilliers’deki “muz” mahallesi.</span></p>

    <p class="duz" xml:lang="tr"><span class="duz">Üç odalı evde geçirilen krizler.</span></p>

    <p class="duz" xml:lang="tr"><span class="duz">Acil tıbbî yardım çağırmalar.</span></p>

    <p class="duz" xml:lang="tr"><span class="duz">Ve anne babası.</span></p>

    <p class="duz" xml:lang="tr"><span class="duz">Onların eroinle olan uzun birlikteliği.</span></p>

    <p class="duz-ilk-paragraf" xml:lang="tr"><span class="duz">Uyuşturucu onun için beşikte başlamıştı.</span></p>

    <p class="duz" xml:lang="tr"><span class="duz">Anne ve babası evlendiğinde.</span></p>

    <p class="duz" xml:lang="tr"><span class="duz">Tam olarak ne zaman ve nasıl bu durumu fark ettiğini bilemiyordu. Bu, yavaş yavaş anlamaya başladığı bir gerçek, bir hastalıktı. Beş yaşındayken, düzensiz yemek yemeye, okul avlusunda bitmek tükenmek bilmeyen beklemelere alışmak zorunda kalmıştı. Aile yaşamını düzenliyormuş gibi görünen gizemli bir saate uyum sağlaması gerekmişti. Hiçbir mantığa uymayan bir zamana kurulmuş, akrep ve yelkovanı cansız bir saat. Anne babası gecenin ikisinde akşam yemeği yiyorlardı. Günlerce ortadan yok oluyorlar, sonra eve dönüp yirmi dört saat boyunca uyuyorlardı.</span></p>

    <p class="duz" xml:lang="tr"><span class="duz">Ama özellikle, korkuya alışmak zorunda kalmıştı. Önceden kestirilmesi imkânsız, bir anda patlak veren nedensiz bir şiddet. Bir anlam verememekle birlikte, bu kötülüğün kaynağı başka yerdeydi. Hatica, büyüdükçe anlamaya başladı: tüm bu acıların sebebi, anne ve babasının “hasta” olmalarıydı. Bu durum onların kendilerine iğne yapmalarını, gecenin bir vakti acilen dışarı çıkmalarını ve kimi kez birkaç hafta hastanede kalmalarını gerektiriyordu.</span></p>

    <p class="duz" xml:lang="tr"><span class="duz">Hatica dokuz yaşına gelmişti. Yavaş yavaş anne babasına bakışı değişti. Korkularını, kırgınlıklarını, sessiz öfkesini bir kenara bıraktı, onlarla ilgilenmeye başladı. Evet, dayaklar, hakaretler yanlıştı, özellikle de dört yaşındaki erkek kardeşi ile altı ve yedi yaşlarındaki kız kardeşler için, ama bu kimsenin suçu değildi. Anne ve babası evde hapisti; hastaydılar ve aslında onların gerçek birer “yetişkin” oldukları söylenemezdi.</span></p>

    <p class="duz" xml:lang="tr"><span class="duz">Hatica işleri ele almıştı. Mademki büyük kızdı, kendisinin hiç göremediği düzeni evde sağlamalıydı. Bundan böyle kardeşlerini okuldan almaya gidecek, onlara yemek hazırlayacak, okul ödevlerini yapmalarına yardım edecek ve uyumadan önce onlara hikâyeler okuyacaktı. Karnelerini imzalayan, sosyal yardım formlarını dolduran oydu; evde okuma ve yazmayla ilgili her şey ona aitti. On yaşına gelince, Gennevilliers’nin öbür ucuna, diğer çocuklar ekmek almaya giderken, o anne babasına “mal” almaya gitti.</span></p>

    <p class="duz" xml:lang="tr"><span class="duz">Bir uzmandı. Özellikle de “vuruş”ları hazırlamada. Eroini suda eritmek. Karışımı arıtmak için ısıtmak. Uyuşturucunun daha incelmesi için bir damla limon veya sirke eklemek. Sonra tamamını, içinde en ufak bir toz zerresi kalmaması için bir parça pamuktan süzerek şırıngaya aktarmak. Diğer çocuklar çörek yapmayı öğrenirken, o eroin hazırlıyordu. Ya da duruma göre “crack”.</span></p>

    <p class="duz" xml:lang="tr"><span class="duz">Kendini bir hemşire gibi görüyordu. Aklını temizlikle bozmuştu. Sürekli olarak banyoyu, mutfağı, tuvaleti –suyla ilgili her yeri– ovarak temizliyordu. Her köşeyi alkolle dezenfekte ediyor, eczaneden yedek bir sürü şırınga alıyordu. Anne babasına iğne yapmayı da biliyordu. Uzun bir süredir, kollarındaki damarlar iğnenin giremeyeceği kadar sertleşmişti. Yaralar, kabuklar, apseler: iğne yapacak başka yerler bulmak gerekiyordu. Ayağa, dilin altına, kas altına.</span></p>

    <p class="duz" xml:lang="tr"><span class="duz">Hatica gizli cennetine, bütün ev işleri bittikten sonra, gecenin on birinde çekiliyordu. Ancak o zaman okul ödevleriyle ilgilenebiliyordu. Aslında bu onun tercihiydi. Bugün bile hâlâ, o renkli defterleri, kaleminin mavi kareli kâğıtlar üzerinde kayar gibi yazmasını hatırlıyordu. Hayatındaki tek mutluluktu bu. Kâbusun ortasında bir vaha.</span></p>

    <p class="duz" xml:lang="tr"><span class="duz">Yıllar geçiyor, durum daha da kötüleşiyordu. On iki yaşında, Hatica “uyuşturucu” kelimesinin, “umut” kelimesiyle taban tabana zıt olduğunu öğrenmişti. Eroin, batağa saplanmak, yolundan sapmak, tepetaklak olmak demekti; ölüm gelene dek. Hastane günleri birbirini izledi. Gitgide sıklaştı. Neyse ki annesi ve babası aynı anda akıl hastanesine kapatılmıyordu. Aksi takdirde, dört çocuğa bakımevinin yolu gözükürdü. Anne babasından biri tedavi sonrası döndüğünde, kısa bir soluklanma oluyordu. Ama hastalık bir süre sonra hortluyor, çılgınlık artıyordu.</span></p>

    <p class="duz" xml:lang="tr"><span class="duz">On dört yaşında, Hatica zamana karşı bir yarış halinde yaşıyordu. Dört yıl daha vardı ve sonra rüştünü ispat edecekti. Her sabah, anne babasının bu tarihten önce ölmemesi, delirmemesi için dua ediyordu. Kardeşlerinin vesayetini almak için gerekli bilgileri toplamıştı. Hazır bekliyordu. Her şeyin bir felaketle sonuçlanmasından korkmadığı tek gün yoktu. Bu delirmenin ve ölümün yavaş yavaş olmasını hayal ediyordu.</span></p>

    <p class="duz" xml:lang="tr"><span class="duz">Ancak kıyamet kaçınılmazdı.</span></p>

    <p class="duz" xml:lang="tr"><span class="duz">On altı yaşındaydı: liseye henüz başlamıştı. Sonbahardı, bugün bile hatırlamayı istemediği o tarih. O gece, uykusunda, kâbus bir anda gerçeğe dönüştü. Boğucu bir kokuyla uyandı; asla kafasından atamadığı yangın korkusu, işte şimdi gerçek olmuştu. Gözlerini açtı, hiçbir şey göremiyordu. Yoğun, kapkara bir duman odayı kaplamıştı. Ne olduğunu anlamadan, mırıldandı: “Küllükler” ve birden anne babası aklına geldi.</span></p>

    <p class="duz" xml:lang="tr"><span class="duz">Yatağından hızla indi ve el yordamıyla aynı odada yatan kardeşlerinin yardımına gitti. Sanki hiç uyanmadan ölmüşler gibi vücutları hareketsizdi. Hatica bağırdı, onlara vurdu, ayağa kalkmaları için zorladı ve onları dumandan boğularak ölmekten kurtarmayı başardı. Pencereyi açtı, kıpırdamadan burada durmalarını, derin derin nefes almaları söyledi.</span></p>

    <p class="duz" xml:lang="tr"><span class="duz">Odadan çıktı ve karanlık koridora daldı. Alevlerden ısınmış duvarlardan güç bela destek almaya çalışarak, el yordamıyla “onların” odasına doğru ilerledi. Sendeliyor, vücudu sıcaktan titriyordu, ama yılgınlık göstermiyordu. Artık şimdiki zamanda değildi: gelecek zamanda yaşıyordu. Kendininkileri –“küçükleri”– asla yalnız bırakmayacağına dair yemin ediyordu.</span></p>

    <p class="duz" xml:lang="tr"><span class="duz">Kapı, hatıralarındaki gibi gerçekten kıpkırmızı mıydı, kor haline mi gelmişti? Hayır. Bu belleğinin bir deformasyonuydu. Zaten kapıyı bir omuz darbesiyle açmış, herhangi bir yeri yanmamıştı. İçeride, alevler öfkeli kıvrımlarla yükseliyordu. Babası yatağın içine oturmuş, cayır cayır yanıyordu, yüzünü kemiren alevlere tamamen duyarsızdı. Kollarını iki yana açmış hareketsiz duruyordu. Aşırı doz. Yanık bir sigara da gerisini halletmişti herhalde.</span></p>

    <p class="duz" xml:lang="tr"><span class="duz">Hatica annesini aradı. Onu kocasının yanına büzülmüş bir halde gördü, saçları çıtırdayarak yanıyordu. “Hiçbir şey hissetmediler, acı duymadılar” diye düşündü ve aynı anda iki vücut çöktü, somutluğunu kaybederek yatağın içine gömüldü. Belki de bu bir sanrıdan başka bir şey değildi, gözyaşlarının ve alevlerin biçim değiştirmiş haliydi... Hafızasında yer etmiş olan o son görüntüydü: babasının, gövdesinden ayrılarak, küllerin içine düşen, bir odun gibi yere yuvarlanan kolları.</span></p>

    <p class="duz" xml:lang="tr"><span class="duz">Kendine geldiğinde bir hastane yatağındaydı ve saydam bir maske nefes almasına yardımcı oluyordu. Bir doktor yapmacık bir ses tonuyla onunla konuştu. Kardeşleri kurtulmuştu, ama anne babasının cesetlerini teşhis etmesi gerekiyordu. O ailenin büyük kızı değil miydi? İki gün sonra morgda, bir soğuk hava dolabının önündeydi, sürgülü dolabı açtılar. Birbirlerine sıkı sıkı sarılmışlardı: onları ayırmak imkânsızdı; etlerinin erimesiyle birbirlerine yapışmış, kapkara iki kütle.</span></p>

    <p class="duz" xml:lang="tr"><span class="duz">Kömürleşmiş bu vücutlar karşısında Hatica hıçkırıklara boğuldu. Sinir krizi geçiriyordu. Onu morgdan çıkardılar, teselli ettiler, avutucu sözler söylediler. Ama o, kinle doluydu. Uzun zamandır bastırdığı öfke ve acı sonunda patlak vermişti. Tanınmayacak hale gelmiş bu iki vücut karşısında daha da artmış bir öfke. Bir kez daha her türlü yargıdan, her türlü suçlamadan kurtuluyorlardı. Onları bu dünyada tek başlarına bırakıyorlar ve bir kez daha onların sorumluluklarından kaçıyorlardı. Kahrolası lanetler! Morgun koridorunda sakinleşti. Doktorun sesi, bugün bile hâlâ kulaklarındaydı. Ama sadece sesi, yüzünü hatırlamıyordu. Onu sakinleştirmeye çalışan yumuşak bir ses. Hep aynı kahrolası ses tonu. Ve hiçbir şey ifade etmeyen kelimeler.</span></p>

    <p class="duz" xml:lang="tr"><span class="duz">Hatica, o iki vicdansızla ilgili her şeyin sona erdiğini sandı. Yanılıyordu. Psikolog onu uyardı: bu tip bir şok –“duygusal hematom” diye bir şeyden söz ediyordu– kolayca geçmezdi. Haklıydı. Farkına varmadan alevlerden o da etkilenmişti. Her şeyden önce yanmıştı. Ama o anki heyecanla bunun farkına bile varmamıştı. Sol önkolunda uzun süre yanık izi kaldı, derisi kırış kırıştı. Ama Hatica’nın sadece dışı değil, içi de yanmıştı. Her gece aynı yangını yeniden yaşıyordu. Babası, alev alev yanan gözleriyle ona bakıyordu. Ve sonra kol düşüyordu, bir daha, bir daha, rüyalarını paramparça ediyordu. Kimse görmüyordu, ama Hatica canlı canlı yanıyordu. Yıllar boyunca Hatica, kendini atom bombasına maruz kalan bir kuşaktanmış gibi hissetti; tıpkı, genlerine kadar kavrulmuş, kanserden ve anormal çocuklardan başka bir şey üretmeyen Hiroşimalılar gibi.</span></p>

    <p class="duz" xml:lang="tr"><span class="duz">Yangın başka yıkımlara da neden oldu. On altı yaşındaydı: kardeşlerinin vesayetini alamazdı. Erken rüşt talebinde bulundu: reddedildi. Kendilerini farklı farklı bakımevlerinde buldular. Hatica kızgındı: her hafta sonu erkek kardeşinin yaşadığı Trappes’a gidiyordu, sonra da kız kardeşlerinin dört gözle beklediği Melun’e. Ama bu bir işe yaramadı. İki yılın sonunda, artık nihayet on sekiz yaşındaydı, hepsi birer yabancı olmuştu. Kabul etmeseler de, herkes bu görüşmelerin kötü hatıraları anımsattığının farkındaydı. Dayak. Uyuşturucu. Yangın. Ve çocuklarının hayatını heder eden iki zorba.</span></p>

    <p class="duz" xml:lang="tr"><span class="duz">Hatica, onları kendi kaderlerine terk etti. Onların iyiliği için. Bu ona acı verse de. Erkek kardeşi Samir’i son gördüğü yer, Fresnes Hapishanesi’nin görüşme odasıydı; bir hastanede kavga çıkarttığından içeri atılmıştı. Görüşme boyunca, cezaevinde katılacağı rap yarışmasından başka bir şeyden söz etmemişti. Hatica dinlemiyordu: ona bakıyor ve bu eğitimsiz, kaba suratta sevdiği, okşadığı, koruduğu küçük Samir’in –hâlâ bazı dişleri eksikti ve bir zamanlar onu “gravyer peynirim” diye severdi– izlerini boşuna aradı. Hatica oradan ayrıldı, bir daha asla gelmeyeceğini biliyordu.</span></p>

    <p class="duz" xml:lang="tr"><span class="duz">Artık kapıları yangının üzerine kapatıyordu.</span></p>

    <p class="duz-ilk-paragraf" xml:lang="tr"><span class="duz">Biri ona seslendi. Hatica gözlerini kırpıştırdı: salonun yarısı boşalmıştı. Kararsız adımlarla asistan kızı takip etti, hâlâ hatıralarının etkisindeydi. Seçme odası, bekleme salonundan daha parlak değildi: bir yığın karton kutu, eski püskü mobilyalar, tütün kokusu.</span></p>

    <p class="duz" xml:lang="tr"><span class="duz">Metal bir masanın ardına oturmuş, koltuklarında hafifçe kaykılmış beyzbol şapkalı iki tip alçak sesle konuşuyor, bir yandan da önlerine bırakılan kataloglardaki farklı boy ve renkteki kadınları büyük bir dikkatle inceliyorlardı. Önlerindeki eski</span> <span class="italik">Playboy</span><span class="duz">’lara bakarak, mastürbasyon yapmaktan bitap düşmüş iki yeniyetmeye benziyorlardı. Hatica hiçbir şey söylemeden kataloğunu uzattı; boş yere nefes tüketmemeyi öğreneli çok uzun zaman olmuştu.</span></p>

    <p class="duz" xml:lang="tr"><span class="duz">İki adam, Hatica’nın fotoğraflarına baktı. Şapkalarının siperliklerinden yüzleri görünmüyordu. Birinin şapkasında New York şehrinin başharfleri “N” ve “Y”, diğerininkindeyse Budweiser markasının logosu vardı. Moda dünyasında, belli bir düzeyden sonra bu tür dar eğilimler şaşmaz birer değerdi. Alaycılıkla eşdeğer, ancak mizahtan yoksundu.</span></p>

    <p class="duz" xml:lang="tr"><span class="duz">Fotoğraflara bakmayı bitirdiklerinde sırıttılar. Hatica irkildi:</span></p>

    <p class="duz" xml:lang="tr"><span class="duz">– Ne var? Ne oldu?</span></p>

    <p class="duz" xml:lang="tr"><span class="duz">Adamlardan biri kafasını kaldırdı: bronzlaşmış bir ten, üç günlük sakal. Katalogdaki resimlerden birini aldı ve kayıt listesindeki ismi okudu:</span></p>

    <p class="duz" xml:lang="tr"><span class="duz">– Fotoğrafların, hiç de fena değil Katica.</span></p>

    <p class="duz" xml:lang="tr"><span class="duz">– “Ha-ti-ca” diye düzeltti Hatica, ilk heceyi iyice vurgulayarak. “Ha-ti-ca” diye telaffuz ediliyor.</span></p>

    <p class="duz" xml:lang="tr"><span class="duz">– Tamam tamam, diye soludu adam, ensesini kaşıyarak. Ama sonuçta kataloğun, bir karnaval kataloğuna benziyor.</span></p>

    <p class="duz" xml:lang="tr"><span class="duz">– Beğenmediğiniz ne?</span></p>

    <p class="duz" xml:lang="tr"><span class="duz">– Görüntüler, makyaj, sen. Her şey.</span></p>

    <p class="duz" xml:lang="tr"><span class="duz">Hatica bir anda alevlerle sarıldığını hissetti, vücudu tutuşmuş, çıtırdıyordu sanki:</span></p>

    <p class="duz" xml:lang="tr"><span class="duz">– Ne yapmam gerekiyor?</span></p>

    <p class="duz" xml:lang="tr"><span class="duz">– Fotoğrafçını değiştir.</span></p>

    <p class="duz" xml:lang="tr"><span class="duz">– Benim ajansım...</span></p>

    <p class="duz" xml:lang="tr"><span class="duz">– Öyleyse, ajansını da değiştir. Kaşların, için bir şey düşünüyor musun?</span></p>

    <p class="duz" xml:lang="tr"><span class="duz">– Kaşlarım mı?</span></p>

    <p class="duz" xml:lang="tr"><span class="duz">– Bak açıklayayım: makineler var. Ağda da. Hatta cımbız da işe yarayabilir. Ama gözlerinin üzerindeki bu ormanı daha fazla korumasan iyi olur.</span></p>

    <p class="duz" xml:lang="tr"><span class="duz">Adam artık gülmüyordu. Sesinde bir bıkkınlık vardı. Hatica sabahtan beri aşağılanan ellinci kız olmalıydı. Yanındaki herif sayfaları hışırtıyla açarak hâlâ fotoğraflara bakıyordu.</span></p>

    <p class="duz" xml:lang="tr"><span class="duz">Gözlerinin önünde sanki bir şimşek çaktı: salondaki kanepenin üzerinde iki büklüm oturan babasını gördü, bütün öğleden sonrayı dergilere bakarak geçiren, sabit gözlerle uyuşturucu zamanını bekleyen babasını.</span></p>

    <p class="duz" xml:lang="tr"><span class="duz">Bu görüntü her zamanki tutumuna, onu çelikleştiren dikbaşlılığına dönmesini sağladı. Gülümseyerek kataloğunu geri aldı. Hoşlarına gitmeye, onları tahrik etmeye karar vermişti.</span></p>

    <p class="duz" xml:lang="tr"><span class="duz">Onları can evinden vuracaktı.</span></p>

    <p class="duz" xml:lang="tr"><span class="duz">Çok geçmeden arzuyla tutuşmaya başlayacaklardı.</span></p>

    <p class="duz" xml:lang="tr"><span class="duz">Ve onları tutuşturan meşale vücudu olacaktı.</span></p>
  </div>
</body>
</html>