<html xmlns="http://www.w3.org/1999/xhtml">
<head>
  <title>27.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x27">
    <h1 class="bolum-ismi" id="toc-anchor" xml:lang="tr"><span class="bolum-ismi">27</span></h1>

    <p class="duz" xml:lang="tr"><span class="duz">Bir hafta geçmesine rağmen, henüz Élisabeth’e cevap yollamamıştı. Bazı güvenceler elde etmeden de yollamak istemiyordu. Projesi hazırlık gerektiriyordu; ona talimatlarını her şeyi ayarladıktan sonra verecekti.</span></p>

    <p class="duz" xml:lang="tr"><span class="duz">Saat on dört.</span></p>

    <p class="duz" xml:lang="tr"><span class="duz">Revire doğru yöneldi.</span></p>

    <p class="duz" xml:lang="tr"><span class="duz">Bir önceki gün, kan tahlillerinin sonuçları gelmişti: sonuçlar negatifti. Cezaevinde tek SARS vakasına rastlanmamıştı. Bu nedenle, onu revirdeki görevinden almalarından korkmuştu, ama Gupta, yetkilileri 243-554 numaralı mahkûma ihtiyacı olduğuna ikna etmeyi başarmıştı. Artık Reverdi, geniş hareket özgürlüğüne sahipti. Sanki bu yalancı salgının yol açtığı kargaşada onu unutmuşlardı.</span></p>

    <p class="duz" xml:lang="tr"><span class="duz">Dispanserdeki işi epey iğrençti, ama bundan şikâyetçi değildi. Bir haftada her şeyi öğrenmişti. En önemli sorun enfeksiyonlardı. Cerahatli yaralar, akıntılı ülserler, hızla gelişen kangrenler. Ayrıca sıcaklığın etkisiyle çok sık görülen egzamalar, döküntüler ve alerjiler de vardı. Mahkûmlar iliklerine kadar kaşınıyorlardı, göz göre göre her tarafları kabarıyor, şişiyordu. Bir de sıradan sakatlıklar vardı, düşmeler ve diğer açık kırıklar. Gündelik hastalıkları saymaya gerek bile yoktu: dizanteri, beriberi, sıtma, tüberküloz...</span></p>

    <p class="duz" xml:lang="tr"><span class="duz">Acil vakalara gelince, şimdiye kadar beş müdahaleye katkıda bulunmuştu. Jiletle bir intihar olayı, feci bir şekilde dayak yemiş bir mahkûm, merdivenlerden esrarengiz bir düşme, çok daha esrarengiz bir başka olayda mahkûmlardan biri kaynar çorba kazanına düşmüştü ve kendi bokunu yiyerek ölmeye çalışan bir “psikopat”. Yani alışılmış işler.</span></p>

    <p class="duz" xml:lang="tr"><span class="duz">Aslında, “büyük iş” başka yerdeydi. Gupta’nın dürüst hekimlik çabalarına rağmen, revir, Raman tarafından denetlenen bir ticarethane halindeydi. Buraya giriş paralıydı ve tedavilerin de bir ücreti vardı. Bir de bunlara, el altından satılan yatıştırıcıları ve diğer ilaçları da eklemek gerekiyordu. Reverdi’nin kendisi de bu sistemden faydalanmayı ihmal etmiyordu: ilaçlarını satmak ve müşteri portföyünü yenilemek için buradan daha iyi bir yer olamazdı; revirde tedavi gören mahkûmların yüzde ellisi yoksunluk içindeki toksikomanlardı.</span></p>

    <p class="duz" xml:lang="tr"><span class="duz">Ona seslendiğinde, Jacques revirden birkaç metre uzaktaydı. Geri döndü, kuşkuluydu, sesi tanımıştı. Raman’dı.</span></p>

    <p class="duz" xml:lang="tr"><span class="duz">– Yaklaş.</span></p>

    <p class="duz" xml:lang="tr"><span class="duz">Jacques emre uydu, ama copun uzağında kalmaya da dikkat etti.</span></p>

    <p class="duz" xml:lang="tr"><span class="duz">– Konuşmamız gerekiyor, sen ve ben, diye fısıldadı gardiyan Malayca olarak, gözleri fırıl fırıldı.</span></p>

    <p class="duz" xml:lang="tr"><span class="duz">– Neyle ilgili, Şef?</span></p>

    <p class="duz" xml:lang="tr"><span class="duz">– Yeni işinle ilgili.</span></p>

    <p class="duz" xml:lang="tr"><span class="duz">Jacques gözlerini kırpmadan Raman’ın karanlık yüzüne baktı; şeytanî bir galaksiden gelmiş bir göktaşı parçasıydı sanki. Bu pis herifin bahsetmek istediği şeyi biliyordu; revirdeki gayrimeşru satışlardan, özellikle de hap satışlarından pay istiyordu. Ama Jacques durumdan habersizmiş gibi davrandı:</span></p>

    <p class="duz" xml:lang="tr"><span class="duz">– Dr. Gupta’yla konuşsanız daha iyi, öyle değil mi?</span></p>

    <p class="duz" xml:lang="tr"><span class="duz">Raman kımıldamadan duruyordu, sonra birden güldü. Pusuda bekleyen biri gibiydi. Yüzündeki her yeni ifade, karşısındaki için bir sürprizdi.</span></p>

    <p class="duz" xml:lang="tr"><span class="duz">– Aptalı mı oynamak istiyorsun? Keyfin bilir. Sana bir soru sormak istiyorum. İdam cezalarının infazı sırasında neden bir cerrah hazır bulunur biliyor musun?</span></p>

    <p class="duz" xml:lang="tr"><span class="duz">Reverdi bütün kaslarının gerildiğini hissetti:</span></p>

    <p class="duz" xml:lang="tr"><span class="duz">– Hayır, Şef.</span></p>

    <p class="duz" xml:lang="tr"><span class="duz">– Çünkü daima yeniden dikmek gerekir. Asılmış mahkûmu. Kendi boğazını tuttu. İp eti yırtar, anlıyor musun? Umarım senin dinin açısından bir sakıncası yoktur bunun?</span></p>

    <p class="duz" xml:lang="tr"><span class="duz">Reverdi suskunluğunu bozmadı. Uzun bir süre. Sonra, Raman’ı taklit ederek güldü:</span></p>

    <p class="duz" xml:lang="tr"><span class="duz">– Canlıyken dikilmektense öldükten sonra dikilmek daha iyi.</span></p>

    <p class="duz" xml:lang="tr"><span class="duz">Raman’a göz kırptı. Adam ona bakıyordu, kararsızdı. Konuşmayı bitirdi:</span></p>

    <p class="duz" xml:lang="tr"><span class="duz">– Avukatın burada. Görüşme odasında.</span></p>

    <p class="duz-ilk-paragraf" xml:lang="tr"><span class="duz">Jimmy, her zamanki tavrıyla onu bekliyordu. Önünde, masanın üzerinde dumanı tüten bir kahve vardı. Jacques beyaz metal kupaya baktı. Reverdi yere zincirlendikten sonra avukat son durum hakkında konuşmaya başladı. Ama Jacques aniden sözünü kesti:</span></p>

    <p class="duz" xml:lang="tr"><span class="duz">– Kahven güzel mi?</span></p>

    <p class="duz" xml:lang="tr"><span class="duz">Wong-Fat tereddüt etti, gardiyana göz ucuyla baktı:</span></p>

    <p class="duz" xml:lang="tr"><span class="duz">– Mükemmel.</span></p>

    <p class="duz" xml:lang="tr"><span class="duz">– Her zamankinden daha mı iyi?</span></p>

    <p class="duz" xml:lang="tr"><span class="duz">Avukat onayladı. Balmumu rengindeki yüzü ter içinde kalmıştı. Jacques kolunu uzattı:</span></p>

    <p class="duz" xml:lang="tr"><span class="duz">– Tadına bakabilir miyim?</span></p>

    <p class="duz" xml:lang="tr"><span class="duz">Adam başını “evet” anlamında salladı. Reverdi, sıcağın etkisiyle uyuklayan gardiyana baktı. Gardiyana sezdirmeden kupayı aldı. Parmaklarını kaynar kahvenin içine daldırdı ve plastiğe sarılı elektronik bir cisim çıkardı.</span></p>

    <p class="duz" xml:lang="tr"><span class="duz">Küçük, krom kaplı, cepte taşınan minik hesap makineleri gibi ince bir cisim.</span></p>

    <p class="duz" xml:lang="tr"><span class="duz">Gülümsedi.</span></p>

    <p class="duz" xml:lang="tr"><span class="duz">Artık Élisabeth’e yazabilirdi.</span></p>
  </div>
</body>
</html>