<html xmlns="http://www.w3.org/1999/xhtml">
<head>
  <title>86.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x86">
    <h1 class="bolum-ismi" id="toc-anchor" xml:lang="tr"><span class="bolum-ismi">86</span></h1>

    <p class="duz" xml:lang="tr"><span class="duz">Beyaz bir oda.</span></p>

    <p class="duz" xml:lang="tr"><span class="duz">Ama beyaz olan hem bu oda hem de kafasının içiydi.</span></p>

    <p class="duz" xml:lang="tr"><span class="duz">Beyaz bir ışık.</span></p>

    <p class="duz" xml:lang="tr"><span class="duz">Ama ışık hem bu odada hem de gözkapaklarının altındaydı.</span></p>

    <p class="duz" xml:lang="tr"><span class="duz">Flaşlar. Kuyrukluyıldızlar. Bilincini delip geçen fosforlu ışıklar. Karanlıkları yırtan göz kamaştırıcı ışık patlamaları. Bağırdı. Her çığlık başka bir çığlığa neden oluyordu. Birincisini ikincisi izliyordu. Çığlık içinde çığlık atıyordu. Gerilen derisinin çığlığı. Yanan dudaklarının çığlığı. Yırtılırcasına acıyan gırtlağının çığlığı.</span></p>

    <p class="duz" xml:lang="tr"><span class="duz">Rüya başlıyor. Çelik pensler kafatasını açıyor. Eldivenli eller içine dalıyor ve beynini dışarı çıkarıyor. Gözlerini kırpıştırıyor. Tuhaf bir şekilde bütün olup bitenleri, ameliyatı yukarıdan izliyor. Bazı ellerin beynini bir yere taşıdıklarını görüyor; Beyni ona esmer, mor ve terli gözüküyor.</span></p>

    <p class="duz" xml:lang="tr"><span class="duz">Doktorlar organı çelik bir kaba koyuyorlar. Bu ona, çırpınan siyah bir yumurtayı hatırlatıyor. Birden her şeyi anlıyor. Tehlike çok yakında. Hatica bağırmak, cerrahları uyarmak istiyor: bu bir ahtapot! Beyni, doktorların yüzüne saldırmak üzere. Bağırmak istiyor, ama bunun imkânsız olduğunu anlıyor; dudaklarında hâlâ kancalar var.</span></p>

    <p class="duz" xml:lang="tr"><span class="duz">– Hatica!</span></p>

    <p class="duz" xml:lang="tr"><span class="duz">Biri üzerine doğru eğilmişti.</span></p>

    <p class="duz" xml:lang="tr"><span class="duz">Ufak tefek solgun yüzlü bir adamdı, kararsızdı.</span></p>

    <p class="duz" xml:lang="tr"><span class="duz">Keldi; sanki onu daha önce bir yerlerde görmüştü. Belki de rüyasında. Şimdi onu çok daha yakından görüyordu: solgun, çiçekbozuğu bir yüz. Ponza taşı gibi. Mırıldandı:</span></p>

    <p class="duz" xml:lang="tr"><span class="duz">– Marc!</span></p>

    <p class="duz" xml:lang="tr"><span class="duz">Dudaklarında büyük bir acı hissetti. Adam gülümsedi. Marc’ı, “Ork” veya “Orgh” diye telaffuz etmişti. Boğuk bir sesle.</span></p>

    <p class="duz" xml:lang="tr"><span class="duz">– Dikişler yüzünden. Konuşmayınız.</span></p>

    <p class="duz" xml:lang="tr"><span class="duz">Gözlerini kapattı. Hatırladı. Etine girmiş çelik agrafları anımsadı. Dudaklarını zımbalayan çelik pensleri.</span></p>

    <p class="duz" xml:lang="tr"><span class="duz">Gözlerini yeniden açtı, bir denemede daha bulundu:</span></p>

    <p class="duz" xml:lang="tr"><span class="duz">– Mork!</span></p>

    <p class="duz" xml:lang="tr"><span class="duz">– Yoğun bakımda. Doktorlar bir mucize gerçekleştirdiler.</span></p>

    <p class="duz" xml:lang="tr"><span class="duz">Gözlerini kapattı. “Mork...” Karanlığa susamıştı. Sükûnete susamıştı. Ama dudakları hâlâ yanıyordu. Sanki söylediği her hece dikenli tellerin arasından çıkıyordu.</span></p>

    <p class="duz" xml:lang="tr"><span class="duz">Birden aklına yüzünün bütün güzelliğini kaybettiği geldi.</span></p>

    <p class="duz" xml:lang="tr"><span class="duz">Bayıldı.</span></p>

    <p class="duz-ilk-paragraf" xml:lang="tr"><span class="duz">Günler, geceler geçti.</span></p>

    <p class="duz" xml:lang="tr"><span class="duz">Kâbusları sayıklamalar izledi. Beyin hırsızları. “Bu bir ahtapot!” Reverdi dalgıç elbisesi içindeydi, elinde bıçağıyla. Ateşi vardı, onu tüketen, her yanını kaplayan yakıcı bir örtü gibiydi ateş. Yanıyor, terliyor, örtünün altında buharlaşıyordu.</span></p>

    <p class="duz" xml:lang="tr"><span class="duz">Ve canı yanıyordu.</span></p>

    <p class="duz" xml:lang="tr"><span class="duz">Acı, canlı bir yaratık gibi bütün vücudunu vuruyordu, gece ve gündüz saatlerinde farklı farklı noktaları etkiliyordu. Sanki, güçlükle kapatılmış yaralarından dışarı çıkmak isteyen, etine hapsolmuş, boyun eğmez, öfkeli bir yaratıktı.</span></p>

    <p class="duz" xml:lang="tr"><span class="duz">Gırtlağını yırtmak istiyordu.</span></p>

    <p class="duz" xml:lang="tr"><span class="duz">Dudaklarını parçalayan, görünmez bir kıskaç, dayanılmaz bir ısırıktı.</span></p>

    <p class="duz-ilk-paragraf" xml:lang="tr"><span class="duz">Yeniden şuurunu kaybetti.</span></p>

    <p class="duz" xml:lang="tr"><span class="duz">Ama bu kez çok daha kolay atlattı.</span></p>

    <p class="duz" xml:lang="tr"><span class="duz">Yattığı hastane odası beyazdı ve hemen hemen hiç eşya yoktu. Duvarlar kirli beyaz, yatak armatürleri gümüşî beyaz, Venedik storlu pencereler çizgili beyazdı.</span></p>

    <p class="duz" xml:lang="tr"><span class="duz">Ponza taşı suratlı adam karşısında ayakta duruyordu. Gülümsemesi daha içtendi ve artık pek alaycı sayılmazdı. Varlığıyla odaya bir ilaç kokusu yayılıyordu sanki. Hüzün ve kaygıyla karışık teselli eder bir hali vardı.</span></p>

    <p class="duz" xml:lang="tr"><span class="duz">– Birkaç gün içinde dikişlerinizi alacaklar.</span></p>

    <p class="duz" xml:lang="tr"><span class="duz">Hatica ne cevap verdi ne de bir tepki gösterdi. Bütün güzelliği mahvolmuştu, biliyordu. Doktor yavaşça elini tuttu:</span></p>

    <p class="duz" xml:lang="tr"><span class="duz">– Üzülmeyin, çok güzelsiniz. Bir süre sonra en ufak bir yara izi bile kalmayacak. Omzunun üzerinden arkasına baktı. Sizi ameliyat eden doktor en iyisi. Salpêtrière’in en parlak plastik cerrahı. Küçük şahesere imzasını attı.</span></p>

    <p class="duz" xml:lang="tr"><span class="duz">Hatica hâlâ dikkatle ona bakıyordu. Gözünü her kırpışı sessiz bir soruydu. Adam devam etti:</span></p>

    <p class="duz" xml:lang="tr"><span class="duz">– Ben sizin tedavinizle ilgilendim. Yaralarınızı iyileştirmekle. Vücudunuzda onlarca yara vardı, ama hepsi yüzeyseldi. Damarlarınız çok çabuk kaynadı. Zamk birçok yerinizi tahriş etmişti, ama onlar da derin değildi. Yavaşça elini sıktı. Hızla iyileşiyorsunuz. İnanın bunları sizi avutmak için söylemiyorum.</span></p>

    <p class="duz" xml:lang="tr"><span class="duz">Hatica zorlukla konuştu:</span></p>

    <p class="duz" xml:lang="tr"><span class="duz">– Marc!</span></p>

    <p class="duz" xml:lang="tr"><span class="duz">Daha iyiydi demek. Yaraları da kapanmak üzereydi.</span></p>

    <p class="duz" xml:lang="tr"><span class="duz">– Hâlâ komada. Ama uyanacak. Elimizde tıbbî dosyası var. Daha önce bu durum iki kez başına gelmiş. Önceki komalardan kurtulduğuna göre aksini düşünmemiz için bir sebep yok.</span></p>

    <p class="duz" xml:lang="tr"><span class="duz">– Ya... yaraları?</span></p>

    <p class="duz" xml:lang="tr"><span class="duz">– Hemoraji. İç kanama. Ama iyileşti. Her damara teker teker dikiş atıldı. Cerrahlar karınca gibi çalıştılar. Çoktan yaraları kapandı bile.</span></p>

    <p class="duz" xml:lang="tr"><span class="duz">Hatica gözlerini kapattı. Hâlâ acı duyuyordu, ama bu coşku dolu bir acıydı. Bir anda gözlerinin önüne yüreğini ferahlatan görüntüler geldi: bir ev, çocuklar, Marc’la mutlu bir hayat... Görüntüler bir balon gibi patladı; böyle bir ilişki yürümezdi. Asla birlikte yaşayamazlar ve özellikle de peteklerle dolu o odayı unutamazlardı.</span></p>

    <p class="duz" xml:lang="tr"><span class="duz">– Re... verdi?</span></p>

    <p class="duz" xml:lang="tr"><span class="duz">Doktor belli belirsiz yüzünü buruşturdu:</span></p>

    <p class="duz" xml:lang="tr"><span class="duz">– Öldü.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">Yatağın ayakucundaki hasta grafiğini alırken omuzlarını silkti:</span></p>

    <p class="duz" xml:lang="tr"><span class="duz">– Ayrıntıları bilmiyorum. Ateş eğrisine baktı. Polis sizi görmeye gelecek. Açıklama yapacaklardır.</span></p>

    <p class="duz" xml:lang="tr"><span class="duz">Hatica yeniden gözlerini kapattı. Düşünceleri karmakarışıktı. Reverdi ölmüş, Marc yaşıyordu; bu durumda mutlu olması, sükûn bulması gerekiyordu. Ama huzursuzluk onu dibe çekiyordu. Karanlık bataklığın yüzeyine çıkmak için bir akıntıya, bir desteğe ihtiyacı vardı.</span></p>

    <p class="duz" xml:lang="tr"><span class="duz">– Fazla düşünmeyin. Dinlenin.</span></p>

    <p class="duz" xml:lang="tr"><span class="duz">Kapıya doğru yürüdü ve eşikte durup geri döndü:</span></p>

    <p class="duz" xml:lang="tr"><span class="duz">– Ve kısa saçlar size çok yakıştı.</span></p>

    <p class="duz" xml:lang="tr"><span class="duz">Hatica kaşlarını kaldırdı, hiçbir şey anlamamıştı.</span></p>

    <p class="duz" xml:lang="tr"><span class="duz">– Basınç tankının içinde, saçlarınız tamamen koltuğa yapışmıştı. Size müdahale eden doktorlar onları hemen oracıkta kestiler, o sırada siz oksijen alıyordunuz. Sonra burada daha özenle yeniden kesilip düzeltildi. Kuru bir kahkaha attı. Bununla ne kadar övünsek azdır!</span></p>

    <p class="duz-ilk-paragraf" xml:lang="tr"><span class="duz">Bir sabah –saati yoktu, ama duvardaki gölge ve ışık farklılıklarından sabah olduğundan emindi– bir adam onu görmeye geldi.</span></p>

    <p class="duz" xml:lang="tr"><span class="duz">Sarı saçları, düzdü.</span></p>

    <p class="duz" xml:lang="tr"><span class="duz">Kendini tanıttı. Polisti. Hatica adını aklında tutamadı: hâlâ belleğinde kısa süreli gelgitler oluyordu. Ona doğru yaklaştı. Yüzü uzun, hatları yumuşaktı, güneşte yanmıştı. Üzerinde bir duffle-coat vardı ve şekerli bir parfüm sürmüştü. Hatica’nın aklına yeniden arılar ve bal geldi. Nefesi daraldı; yeniden altın sarısı şişe ve fırça gözünde canlandı.</span></p>

    <p class="duz" xml:lang="tr"><span class="duz">– İki güvenlik sistemi vardı, diye açıkladı polis, sanki sağırmış gibi her hecenin üstüne basa basa konuşuyordu. Orası yüksek risk arz eden, çok sıkı korunan bir sanayi tesisidir.</span></p>

    <p class="duz" xml:lang="tr"><span class="duz">Dikkatle yatağın ucuna oturdu: sırtını kamburlaştırmış, ellerini göğsünde kenetlemişti, hâlâ gülümsüyordu.</span></p>

    <p class="duz" xml:lang="tr"><span class="duz">– Reverdi birinci sistemi, yani bekçileri, alarmları, kilit mekanizmalarını devredışı bıraktı. Ama gizli sistemi bilmiyordu; atmosfer denetim sistemini. Eğer hava tüzüğe uygun standartların dışına çıkarsa, bir yığın sistem otomatik olarak devreye giriyor. Özel bir kuvvet oraya intikal ediyor.</span></p>

    <p class="duz" xml:lang="tr"><span class="duz">Hatica nasıl kurtarıldıklarını hatırlamaya çalıştı. Sadece hızla hareket eden, maskeli, beyazlar giymiş adamları ve kendi kanında yatan Marc’ı anımsıyordu.</span></p>

    <p class="duz" xml:lang="tr"><span class="duz">– Meslektaşlarım, Reverdi’nin bu ikinci alarm sistemini bilmediğini düşünüyor. Bense, bunun tam tersini. Reverdi, “size yapmak istediklerini yapacak” kadar zamanı olduğunu düşünüyordu. Yeniden gülümsedi. Size ne anlattı bilmiyorum, ama bu anlattıkları ona her şeyi unutturdu. Zamanın geçtiğini anlamadı. Sizin hayatınızı kurtaran da işte bu oldu.</span></p>

    <p class="duz" xml:lang="tr"><span class="duz">Hatica başıyla belli belirsiz, onu onayladı. Tekerlekli masanın üzerinde, küçük gardenyalardan bir buket gördü. İnanılmazdı; adam ona çiçek almıştı. Avucun içinde sıkılmaktan hafifçe buruşmuş bir buket. Polisi yeniden dikkatle inceledi: o da gülümseyerek Hatica’ya baktı. Adam sevimliydi, ama sonsuza dek reddedilecek bir nişanlıya benziyordu. Hatica, kendini monoton bir hayat sürerken ve kaçan fırsatların arkasından bakarken hayal etti.</span></p>

    <p class="duz" xml:lang="tr"><span class="duz">Dikkatle dudaklarını araladı; artık hiç dikiş yoktu:</span></p>

    <p class="duz" xml:lang="tr"><span class="duz">– Onu... öldür...dü...nüz... mü?</span></p>

    <p class="duz" xml:lang="tr"><span class="duz">Polis ayağa kalktı. Parfümü yeniden odaya yayıldı. Sarı saçları havalandı. Ballı bir kahvaltıyı andırıyordu. Ses çıkarmadan yürüdü, ellerini ceplerine sokmuştu. Hatica, yeniden düzgün bir cümle kurmaya çabaladı.</span></p>

    <p class="duz" xml:lang="tr"><span class="duz">– Onu... öldür...dü...nüz... mü, öldür...me...diniz... mi?</span></p>

    <p class="duz" xml:lang="tr"><span class="duz">– Evet. Elbette. Bir süre sustu. Ama cesedi bulunamadı.</span></p>

    <p class="duz" xml:lang="tr"><span class="duz">Hatica gözlerini kapattı, panik dalga dalga bütün vücuduna yayılıyordu. Polis, korkuyu yüzünden okumuş gibi, konuşmaya devam etti:</span></p>

    <p class="duz" xml:lang="tr"><span class="duz">– Bakın. Tankın içinde Reverdi kaçmayı başardı. Bizimkiler, gaz maskeleri ve tulumları içinde ağır kaldılar. O ise, çıplak ayak, hafif kıyafetleriyle, soluğunu tutarak ustaca kaçtı. Koridorda, kimse ateş açmaya cesaret edemedi; bu çok tehlikeliydi.</span></p>

    <p class="duz" xml:lang="tr"><span class="duz">Hatica yuvarlak labirentleri, çelik koridorları, makineleri düşündü. Reverdi, siyah dalgıç elbisesi içinde ve nefesini tutmuş olarak krom yansımalar arasında sırra kadem basmıştı...</span></p>

    <p class="duz" xml:lang="tr"><span class="duz">– Dışarı çıkınca, avluda nişancılar onu vurdular. Karnına en az beş kurşun yedi. Size seçkin nişancılardan söz ediyorum. Son derece yetenekli adamlar. Her zaman güvenilirler.</span></p>

    <p class="duz" xml:lang="tr"><span class="duz">– Peki... neden... neden ceset yok?</span></p>

    <p class="duz" xml:lang="tr"><span class="duz">– Aldığı yaralara rağmen, batıdaki telleri aşmayı başardı. Fabrika Nogent-sur-Marne’da, biliyorsunuz, değil mi? Tesis boyunca uzanan nehre atladığını düşünüyoruz.</span></p>

    <p class="duz" xml:lang="tr"><span class="duz">Sustu, tekerlekli masaya doğru yaklaştı ve düşünceli bir şekilde çiçekleri okşadı:</span></p>

    <p class="duz" xml:lang="tr"><span class="duz">– Bir anlamda, düşünmek epey ürkütücü olsa da dalgıç elbisesi içindeki bu herif, suyun çekimine kapılarak, bir hayvan gibi kendi ortamına geri döndü.</span></p>

    <p class="duz" xml:lang="tr"><span class="duz">Polis farkında olmadan birkaç taçyaprağı kopardı:</span></p>

    <p class="duz" xml:lang="tr"><span class="duz">– Suya düştü. Ve öldü. Bu kesin. On gün önce. Nehri tarıyorlar.</span></p>

    <p class="duz" xml:lang="tr"><span class="duz">Hatica gözlerini kapattı. Polis, sanki onun düşüncelerini okur gibi konuşmayı ısrarla sürdürdü:</span></p>

    <p class="duz" xml:lang="tr"><span class="duz">– O öldü, Hatica. Hiç şüphen olmasın.</span></p>

    <p class="duz-son-paragraf-2" xml:lang="tr"><span class="duz">Bir şeyler daha söyledi, ama Hatica, tankın içinde ayakta durmuş “Nerede su varsa, ben orada yenilmez olurum” diyen Reverdi’nin sesini duyuyordu.</span></p>
  </div>
</body>
</html>