<html xmlns="http://www.w3.org/1999/xhtml">
<head>
  <title>75.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x75">
    <h1 class="bolum-ismi" id="toc-anchor" xml:lang="tr"><span class="bolum-ismi">75</span></h1>

    <p class="duz" xml:lang="tr"><span class="duz">İlk tepkisi atölyesine kapanmak oldu.</span></p>

    <p class="duz" xml:lang="tr"><span class="duz">Katili beklemek için.</span></p>

    <p class="duz" xml:lang="tr"><span class="duz">15 ekimde, bütün gün,</span> <span class="italik">New Straits Times</span><span class="duz">’ta ve</span> <span class="italik">Star</span><span class="duz">’da çıkan yazılara baktı, çeşitli basın ajanslarının geçtiği haberleri takip etti. Reuters. Associated Press. AFP.</span></p>

    <p class="duz" xml:lang="tr"><span class="duz">Haberi yeniden oluşturdu: 14 ekim sabahı, Jacques Reverdi, ertesi gün, Çin Denizi kıyısındaki Papan’da cinayet tatbikatı yaptırılmak üzere Kanara’dan Jahor Bahru’ya nakledilmiş olmalıydı.</span></p>

    <p class="duz" xml:lang="tr"><span class="duz">Cezaevi arabası sabah saat altıda yola çıkmış ve güneye gitmek için “North South Expressway”e girmişti. İki yüz kilometre sonra da, Tangkok yakınlarında, saat dokuzda, Muar Nehri üzerindeki büyük köprüde, sebebi hâlâ açıklanamayan bir nedenle araç aniden yoldan çıkmıştı. Korkulukları parçalamış ve yirmi metre yükseklikten aşağı düşmüştü.</span></p>

    <p class="duz" xml:lang="tr"><span class="duz">Şüphesiz çarpmanın etkisiyle şoför ve önde oturan gardiyan hemen ölmüştü. Tanıkların ifadelerine göre araç, batmadan önce birkaç saniye yüzeyde kalmışsa da akıntı onu düştüğü yerden uzağa sürüklüyormuş. Arkada oturan iki gardiyandan biri, Reverdi’ye kelepçelenmiş olan, beş kilometre aşağıda boğulmuş olarak bulunmuş. Peki Fransız neredeydi? Neden zincirin diğer ucunda değildi? Kimse henüz firardan söz etmiyordu. Onun ve ikinci gardiyanın cesetlerinin bulunması için aramalar sürüyordu. Uzmanlara göre sağ kurtulma ihtimalleri oldukça azdı; akıntı orada çok güçlüydü ve timsahlarla dolu mangrov ormanlarına dökülen çok sayıda menderes vardı.</span></p>

    <p class="duz" xml:lang="tr"><span class="duz">Bu resmî açıklamaydı. Ama gerçekte neler olduğunu hayal edebiliyordu. Şu veya bu şekilde Reverdi köprü üstünde kaza olmasını sağlamıştı. Araba nehre düşer düşmez güç dengesi tersine dönmüştü. Efendi artık Reverdi olmuştu. Silahlı ve zincirli, üniformalı gardiyanlar paniklemişti. Su arabanın içini doldururken onlar panik içinde, sürekli kıpırdanıp durmuşlardı. Birkaç dakika içinde de boğulmuşlardı.</span></p>

    <p class="duz" xml:lang="tr"><span class="duz">Dalgıç ise tam tersine sükûnetini korumuştu. Nefesini tutmuş, kalp ritmini yavaşlatmış ve sulara gömülmeyi beklemişti. Sonra çevresindeki cesetlerin ceplerini karıştırmış ve kelepçelerinden kurtulmuştu. Aracın kapısını açmış veya camı kırmış; kıyıya kadar yüzmüştü. Belki de kafasını sudan hiç çıkarmadan bunu başarmıştı. Su altında böyle bir kaçış onun ne kadar zamanını almıştı? Üç dakika mı? Dört mü? Her halükârda, onun çapında bir dalgıç için makul bir zamandı.</span></p>

    <p class="duz" xml:lang="tr"><span class="duz">Marc’ın hiç kuşkusu yoktu: Jacques Reverdi hayattaydı.</span></p>

    <p class="duz" xml:lang="tr"><span class="duz">Ve o, artık ölü bir adamdı.</span></p>

    <p class="duz" xml:lang="tr"><span class="duz">Telefonlara cevap vermiyordu. Ne cep telefonuna ne de ev telefonuna. Öğleden sonranın ilk saatlerinde bir çağrı aldı: Vincent’dan. Onu, Hatica’yla birlikte Les Remises’in merdivenlerinde bulmuş ve Cochin Hastanesi’nin acil servisine götürmüştü. Sonra onu evine getirmiş ve baygın bir halde bir bebek gibi yatağa yatırmıştı.</span></p>

    <p class="duz" xml:lang="tr"><span class="duz">Marc, telefonda ona teşekkür etti, ama Reverdi olayından bahsetmedi. Hiç kuşkusuz kocaoğlan haberi duymamıştı. Saat on yedide aniden aklına bir şey geldi; daha önce beş kez aramış olan Renata Santi’nin telefonuna cevap verdi. Felaketi önlemek için son bir girişimde bulundu.</span></p>

    <p class="duz" xml:lang="tr"><span class="duz">– Yayını durdurmak gerekiyor, dedi paldır küldür.</span></p>

    <p class="duz" xml:lang="tr"><span class="duz">– Efendim?</span></p>

    <p class="duz" xml:lang="tr"><span class="duz">– Her şeyi durdurmak gerekli.</span></p>

    <p class="duz" xml:lang="tr"><span class="duz">Kadın bir kahkaha attı:</span></p>

    <p class="duz" xml:lang="tr"><span class="duz">– Çıldırdınız mı? Neden?</span></p>

    <p class="duz" xml:lang="tr"><span class="duz">– Haklı sebeplerim var.</span></p>

    <p class="duz" xml:lang="tr"><span class="duz">– Sebep Reverdi’nin ölümü mü? Gerçekten Marc, sizi anlayamıyorum...</span></p>

    <p class="duz" xml:lang="tr"><span class="duz">– Yayını durdurun!</span></p>

    <p class="duz" xml:lang="tr"><span class="duz">– İmkânsız. Kitaplar, bu sabah itibariyle kitapçılarda.</span></p>

    <p class="duz" xml:lang="tr"><span class="duz">– Bir sonraki dağıtımlar durdurulabilir, değil mi?</span></p>

    <p class="duz" xml:lang="tr"><span class="duz">– Yirmi bin kitap yerlerine ulaştı. Çocukluk yapmayı bırakın Marc. Beni kızdırıyorsunuz. Ayrıca Malezya’daki şu kaza, mükemmel bir fırsat. Röportaj talepleri yağmur gibi yağıyor ve...</span></p>

    <p class="duz" xml:lang="tr"><span class="duz">Marc telefonu kapattı. Yere çökmüştü. Ve birkaç saat boyunca hiç kımıldamadan oturdu, yıkılmıştı; sadece telesekretere gelen mesajları dinledi. Renata’nın histerik ısrarları, Verghens’in bitmek tükenmek bilmeyen talepleri, gazeteci meslektaşlarının hücumları ve ayrıca, nasıl olduğunu öğrenmek için arayan Hatica’nın sevgi dolu çağrıları.</span></p>

    <p class="duz" xml:lang="tr"><span class="duz">Sonunda, perdeleri sıkı sıkı kapatılmış atölyenin içi kararmaya başladı; gece oluyordu. Hâlâ kıpırdamıyordu. Kendisine bir kahve hazırlayacak hali bile yoktu. Kurduğu tuzak ters tepmiş, içine düşmüştü, ama büyük bir dinginlik hissediyordu. En başından beri biliyordu aslında; her şey çok kötü sonuçlanacaktı. Ölümü beklemekten başka çaresi yoktu.</span></p>

    <p class="duz" xml:lang="tr"><span class="duz">Bavullarını toplayıp kaçmayı hiç düşünmemişti. Polise haber vermeyi de. Aslında en akılcı yol buydu. Ama aynasızları inandırmak zor olacaktı, gerçi elinde Reverdi’nin mektuplarından oluşan bir dosya vardı. Ancak bu dosyadaki dokümanlar ona karşı da kullanılabilirdi: kanıtları saklamak, cinayetlere suç ortaklığı yapmak... Ölüler adasında cesedi mezarında çıkarışı hâlâ aklındaydı.</span></p>

    <p class="duz" xml:lang="tr"><span class="duz">Evet o bir suç ortağıydı. Soruşturmanın ilerlemesini sağlayacak kanıtları vardı, ama o hiçbir şey yapmamıştı. Ölen kızların ailelerini bilgilendirebilir, davayla ilgilenen Schrecker gibi avukatlara yardımcı olabilirdi, ancak kılını bile kıpırdatmamıştı. Ne davanın gidişatını ne de ailelerin yaşadığı acıyı düşünmüş, sadece kitabını yazmayı tercih etmişti. Egoistçe davranmıştı. Boktan bir “Pulitzer Ödülü”, işte buna layıktı. Ve buna ek olarak birkaç yıl hapis yatmaya...</span></p>

    <p class="duz" xml:lang="tr"><span class="duz">Marc, daha önce de, Fransız adaleti tarafından, haneye tecavüzden ve kapıyı kırıp hırsızlık yapmaktan iki kez mahkûm edilmişti. Artık cezası tecil edilemezdi. Hapis veya ölüm; kuşkusuz ikisi arasında fazla tereddüde gerek yoktu.</span></p>

    <p class="duz" xml:lang="tr"><span class="duz">Elbette yoktu. Yine de gece boyunca düşündü, sonra vazgeçti. Hapse girme fikri onu korkutmuştu. Ve kesin bilgilere ulaşmadan polise teslim olmak bir çözüm değildi. Her şeye rağmen, bütün sorunlar sona ermiş de olabilirdi. Reverdi ölmüştü ve yolundan çekilmişti.</span></p>

    <p class="duz-ilk-paragraf" xml:lang="tr"><span class="duz">15 ekim perşembe.</span></p>

    <p class="duz" xml:lang="tr"><span class="duz">İkinci günü de yatarak geçirdi.</span></p>

    <p class="duz" xml:lang="tr"><span class="duz">Sadece internet üzerinden gazeteleri incelemek için kalkıyordu; yeni bir şey yoktu. Polis, aramaya sona vermekten söz etmeye başlamıştı bile.</span></p>

    <p class="duz" xml:lang="tr"><span class="duz">Bir sonraki gece, saat ikide –Malezya’da saat sabahın dokuzuydu– aniden canlandı. Harekete geçmeliydi. En azından ilk ağızdan bilgi toplamalı, tanıdığı kişilerle temasa geçmeliydi. Aklına doğal olarak Alang’ın ismi geldi.</span></p>

    <p class="duz" xml:lang="tr"><span class="duz">Adlî tabip, her zamanki neşeli havasında değildi. Marc’ın aklına, hemen adamın “bir şeyler” bildiği geldi.</span></p>

    <p class="duz" xml:lang="tr"><span class="duz">– Neler oluyor?</span></p>

    <p class="duz" xml:lang="tr"><span class="duz">– Cezaevi arabasının şoförünün otopsisi. Jahor Bahru’daki adlî tabip beni aradı... Bir şey danışmak için.</span></p>

    <p class="duz" xml:lang="tr"><span class="duz">– Hangi konuda?</span></p>

    <p class="duz" xml:lang="tr"><span class="duz">– Bir... bir anormallik var. Şoför boğulma sonucu ölmemiş. Çarpma sonucu da.</span></p>

    <p class="duz" xml:lang="tr"><span class="duz">– Ne olmuş peki?</span></p>

    <p class="duz" xml:lang="tr"><span class="duz">– Ensesine saplanmış bir şırınga iğnesi bulundu. Yapılan tetkikler sonucunda da, doktorlar omuriliğinde hava kabarcıklarına rastladı. Boyun omurlarına hava enjekte edilmiş. Ölüm hemen o anda gerçekleşmiş.</span></p>

    <p class="duz" xml:lang="tr"><span class="duz">Marc, Reverdi’nin revirdeki telefon aracılığıyla bağlantı kurduğunu hatırladı. Şırıngaları oradan almış olabilir miydi?</span></p>

    <p class="duz" xml:lang="tr"><span class="duz">– Jacques şoförün ensesine ulaşabilir mi? diye sordu.</span></p>

    <p class="duz" xml:lang="tr"><span class="duz">Alang tereddüt etti. Sesi buz gibiydi:</span></p>

    <p class="duz" xml:lang="tr"><span class="duz">– Reverdi, bilinen klasik cezaevi arabasıyla değil, ön koltuk ile arka koltuk arasında sadece tel bir kafes bulunan, güvenliği artırılmış bir arabayla naklediliyordu. Kafesin gözenekleri arasından iğneyi batırıp kazaya sebep olmuş olabilir. Bilgi henüz gizli ama...</span></p>

    <p class="duz" xml:lang="tr"><span class="duz">Marc, Alang’ın sıraladığı tedbirleri kısa kesti; birbirlerini anlamışlardı. Ona teşekkür etti ve yeniden arayacağına söz verdi. Jacques’ın firarı artık kesindi.</span></p>

    <p class="duz" xml:lang="tr"><span class="duz">Bu kesin bilgi, onda elektroşok etkisi yapmıştı.</span></p>

    <p class="duz-ilk-paragraf" xml:lang="tr"><span class="duz">Cuma sabaha karşı, elini çabuk tutmaya karar verdi.</span></p>

    <p class="duz" xml:lang="tr"><span class="duz">Hayır kaçmayacaktı.</span></p>

    <p class="duz" xml:lang="tr"><span class="duz">Polise de haber vermeyecekti.</span></p>

    <p class="duz" xml:lang="tr"><span class="duz">Ama Jacques Reverdi’ye meydan okuyacaktı.</span></p>

    <p class="duz" xml:lang="tr"><span class="duz">Ve her şeyden önce ne yapması gerektiğini düşünmeliydi.</span></p>

    <p class="duz" xml:lang="tr"><span class="duz">Onun Avrupa’ya gelmesi ne kadar zaman alırdı?</span></p>

    <p class="duz" xml:lang="tr"><span class="duz">Sıradan bir firarînin Malezya’yı gizlice terk etme şansı çok azdı. Ama Reverdi bu ülkeyi çok yakından tanıyor ve dilini konuşuyordu. Üstelik Tayland, Vietnam, Birmanya gibi komşu ülkeleri de biliyordu... ve gizlice buralara ulaşmanın yollarını da. Öte yandan bu tür durumlara hep hazırlıklı bir adamdı. Hatta bir “B planı” bile vardı belki de.</span></p>

    <p class="duz" xml:lang="tr"><span class="duz">Marc, Güneydoğu Asya haritasını aldı; onun izleyeceği güzergâhı ve bu güzergâhı kat ederken harcayacağı süreyi tahmin etmeye çalıştı. Parmağıyla Muar Nehri’ni takip etti. Deniz yoluyla Reverdi Endonezya’ya ulaşabilirdi. Ayrıca iyice güneye inip Singapur’a gidebilirdi; ama Marc, onun bunu yapacağını sanmıyordu, çünkü Johor Bahru’ya çok yakındı. Tabiî bir de Kuala Lumpur’a dönebilir ve şehirde izini kaybettirebilirdi...</span></p>

    <p class="duz" xml:lang="tr"><span class="duz">Ama Marc, nedenini bilmeden, onun sınırdaş ülkelerden birine kaçacağını ve orada, cangıla gireceğini düşünüyordu.</span></p>

    <p class="duz" xml:lang="tr"><span class="duz">Oradan da turistik bölgelere doğru yoluna devam edecekti. Bir ağaç ağaçların arasında görünmez olurdu. Bir Beyaz da, Beyazların arasında. Uluslararası oteller, kulüpler, tur operatörleri... Reverdi yeni kimlikler –pasaport, sürücü belgesi, nakit para– edinecek ve Batılı bir turist kafilesinin içinde kaybolup gidecekti.</span></p>

    <p class="duz" xml:lang="tr"><span class="duz">Bu tür bir gezi onun iki veya üç gününü alırdı, daha fazlasını değil. Sonra Bangkok’a veya Hanoi’ye uçabilir ve bir Avrupa ülkesine ulaşabilirdi. Belçika. Hollanda. İngiltere. Almanya. Ardından da trenle veya karayoluyla Paris’e gelebilirdi. Harekete geçmek için ortalığın yatışmasını bekleyen sıradan bir kaçağın tersine, Reverdi mümkün olduğunca hızlı hareket edecekti. Malezya polisi onun kaçtığına karar vermeden önce.</span></p>

    <p class="duz" xml:lang="tr"><span class="duz">Üç gün Asya için, üç gün de yeni bir kimlikle bir Avrupa ülkesine gitmek ve oradan da Paris’e doğru yola çıkmak için gerekliydi. Bu da altı gün yapıyordu.</span></p>

    <p class="duz" xml:lang="tr"><span class="duz">Jacques Reverdi 14’ünde kaçmıştı.</span></p>

    <p class="duz" xml:lang="tr"><span class="duz">Bugün ayın 17’siydi.</span></p>

    <p class="duz" xml:lang="tr"><span class="duz">Marc’a hazırlanmak için üç gün kalıyordu.</span></p>

    <p class="duz" xml:lang="tr"><span class="duz">Ama nasıl?</span></p>

    <p class="duz" xml:lang="tr"><span class="duz">Biraz daha düşündü.</span></p>

    <p class="duz" xml:lang="tr"><span class="duz">Reverdi Paris’e varır varmaz ilk olarak ne yapardı?</span></p>

    <p class="duz" xml:lang="tr"><span class="duz">Cevap basitti: Élisabeth’in adresine gidecekti.</span></p>

    <p class="duz" xml:lang="tr"><span class="duz">9. Bölge’ye, Hippolyte-Lebas Sokağı’ndaki postrestanta.</span></p>

    <p class="duz" xml:lang="tr"><span class="duz">Marc ceketini aldı ve koşarak evden çıktı.</span></p>

    <p class="duz" xml:lang="tr"><span class="duz">Alain’i uyarmalıydı.</span></p>

    <p class="duz" xml:lang="tr"><span class="duz">Ve korumalıydı.</span></p>
  </div>
</body>
</html>