<html xmlns="http://www.w3.org/1999/xhtml">
<head>
  <title>35.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x35">
    <h1 class="bolum-ismi" id="toc-anchor" xml:lang="tr"><span class="bolum-ismi">35</span></h1>

    <p class="duz" xml:lang="tr"><span class="duz">Bu bir desendi. Görüntüsü bile dayanılmaz olan yaraların oluşturduğu bir ağ, bir yara ağı.</span></p>

    <p class="duz" xml:lang="tr"><span class="duz">Daha ilk bakışta Marc, Reverdi’nin Élisabeth’e göstermek istediği şeyin ne olduğunu anladı. Cesette çok sayıda bıçak yarası vardı, ama hepsi belli bir düzendeydi. Gerçek bir anatomi şemasıydı; şakaklardan başlayıp, köprücükkemiği üzerine, boyna kadar inen, sonra kollar boyunca –bisepsler, dirsek kıvrımları, bilekler– uzanan yatay kesiklerden oluşan bir tür anatomi şeması. Gövdede ise, kesikler koltukaltlarında yeniden başlıyor, göğüs çevresinde genişliyor, sonra kalçalarda daralıyordu. Daha sonra yaralar cinsel organ bölgesine, oradan da bacaklara iniyordu.</span></p>

    <p class="duz" xml:lang="tr"><span class="duz">Yaraların bu şekilde dizilişi, dikişle ilgilenen kişilerin kumaş biçmede, kesmede ve dikmede yararlandıkları patronların noktalı çizgilerini andırıyordu...</span></p>

    <p class="duz" xml:lang="tr"><span class="duz">Şimdiye kadar hep, sadece yirmi yedi bıçak darbesinden söz edilmiş ve cinayetin vahşeti anlatılagelmişti. Marc da, herkes gibi, kafasında, karmaşa dolu bir şiddet, düzensiz bir barbarlık canlandırmıştı. Ama, yıkanıp temizlenmiş bu ceset tam tersine, özenli, belli bir yöntemle gerçekleştirilmiş bir eylemin izlerini taşıyordu.</span></p>

    <p class="duz" xml:lang="tr"><span class="duz">Saate ve mide bulantısına rağmen, Marc yeniden sağlıklı düşünmeye başlamıştı. Bu fotoğraflar durumu tamamen değiştiriyordu. Reverdi, bir kriz anında harekete geçen, konpülsif bir katil değildi. Bu ürkütücü motifi oluşturmak onun epey zamanını almış, bu işkence saatlerce sürmüştü herhalde.</span></p>

    <p class="duz" xml:lang="tr"><span class="duz">– Kan yolu,</span> <span class="italik">man.</span></p>

    <p class="duz" xml:lang="tr"><span class="duz">Marc kafasını kaldırdı. Alang’ın Kuala Lumpur Devlet Hastanesi’ndeki ofisindeydiler. Dosyalarla tıka basa dolu, klimanın buz gibi soğuttuğu, birkaç metrekarelik bir odaydı. Uzaktan ezan sesleri geliyordu. Cuma günüydü: tüm şehir ibadete hazırlanıyordu.</span></p>

    <p class="duz" xml:lang="tr"><span class="duz">Doktor koltuğuna gömülmüş, elindeki çikolatalı barı kemirmekle meşguldü. Tekrar etti:</span></p>

    <p class="duz" xml:lang="tr"><span class="duz">– Kan yolu. Reverdi damar örgüsü boyunca çalışmış.</span></p>

    <p class="duz" xml:lang="tr"><span class="duz">Marc “Hayat Yolu”nu düşündü.</span></p>

    <p class="duz" xml:lang="tr"><span class="duz">– Açıkla bana, dedi.</span></p>

    <p class="duz" xml:lang="tr"><span class="duz">Doktor ayağa kalktı ve masanın çevresini dolandı. Elindeki çikolatalı barla resmi işaret etti, birkaç susam tanesi parlak kâğıdın üzerine döküldü:</span></p>

    <p class="duz" xml:lang="tr"><span class="duz">– Boynun alt kısmında: boyun toplardamarları. Koltukaltlarında: koltukaltı toplardamarları. Bacak aralarında: kasık toplardamarları. Uyluklarda: uyluk toplardamarları. Buna karşılık, atardamarlara dokunmamaya özellikle dikkat etmiş.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">Adlî tabip dönüp yerine oturdu. Kayıtsızlığı ofisinin soğukluğuyla örtüşüyordu.</span></p>

    <p class="duz" xml:lang="tr"><span class="duz">– Çünkü onun kanını yavaş yavaş akıttı. Canlı canlı. Çünkü aldığı hazzın uzun sürmesini istiyordu. Eğer atardamarları kesseydi, kan büyük bir tazyikle fışkırır ve her şey çok çabuk sona ererdi. Toplardamarlardaki kanın basıncı oldukça düşüktür. Kan bu damarlarda çok yavaş akar. İşte bu yüzden kalbin ve akciğerlerin çevresinde dolanmış. Makinenin sonuna kadar çalışmasını istiyordu çünkü.</span></p>

    <p class="duz" xml:lang="tr"><span class="duz">– Peki somut olarak, bunu nasıl yaptı?</span></p>

    <p class="duz" xml:lang="tr"><span class="duz">Alang elindeki şekerlemeyi bir bıçak gibi tuttu:</span></p>

    <p class="duz" xml:lang="tr"><span class="duz">– Dalgıç bıçağını vücuda yatay pozisyonda saplamış, sonra her toplardamarı birer birer kesmiş, böylece de kan akışını durdurmuş. Tıpkı, sütünü akıtmak için kauçuk ağacının kabuğunu çizerek yaran plantasyon işçileri gibi. Tekrar ediyorum: bu orospu çocuğu bayağı zaman harcamış. Kızın kanının vücuttan çekildiğini, aktığını, boşaldığını görmek istiyordu. Kulübede, hastabakıcılar kıza ulaşmak için ayaklarına lastik çizme giymek zorunda kaldılar.</span></p>

    <p class="duz" xml:lang="tr"><span class="duz">Marc eline başka bir resim aldı. Bu, siyahımsı, hafifçe kabuk tutmuş bir yaranın, yakın plan çekilmiş bir fotoğrafıydı:</span></p>

    <p class="duz" xml:lang="tr"><span class="duz">– Bu tür bir... bir desen çalışması tıbbî bilgi gerektirmez mi?</span></p>

    <p class="duz" xml:lang="tr"><span class="duz">– Elbette. Reverdi gerçek bir anatomi çalışması yapmış. Ama bu anatomi bilgisi nereden geliyor bilmiyorum...</span></p>

    <p class="duz" xml:lang="tr"><span class="duz">– O dalış öğretmeniydi. İlkyardım eğitimi aldı.</span></p>

    <p class="duz" xml:lang="tr"><span class="duz">– Öyleyse durum anlaşılıyor. Toplardamarlar, acil durumlarda öğretilen ilk şeydir. İğne ve serum için.</span></p>

    <p class="duz" xml:lang="tr"><span class="duz">Marc, elindeki yara fotoğrafına daha yakından baktı. Kabuk olduğunu düşündüğü şey birden fazlaydı:</span></p>

    <p class="duz" xml:lang="tr"><span class="duz">– Yaranın çevresindeki bu siyah izler, yanık olabilir mi?..</span></p>

    <p class="duz" xml:lang="tr"><span class="duz">– Doğru. Reverdi yaraları yakmış ya da sadece ısıtmış.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Hep aynı sebepten. Kanın pıhtılaşmasını engellemek için. Yağın donmaması için yemekleri sıcak tutmaya yarayan bir aygıt gibi. Bir kez daha söylüyorum, akan kan onu ereksiyona geçirmiş olmalı.</span></p>

    <p class="duz" xml:lang="tr"><span class="duz">Doktorun bu düşüncesi Marc’ın aklına başka bir ayrıntıyı getirdi:</span></p>

    <p class="duz" xml:lang="tr"><span class="duz">– Kulübede hiç sperm kalıntısı bulundu mu?</span></p>

    <p class="duz" xml:lang="tr"><span class="duz">– Hiç. Arkadaş boşalmamış.</span></p>

    <p class="duz" xml:lang="tr"><span class="duz">Bu da, Reverdi’nin özgünlüğünün bir başka göstergesiydi. Aslında seri cinayet işleyen katiller aşkı ölümle ikame ederlerdi. Cinayet onlar için cinsel bir eylemdi. Çoğunlukla cinayet esnasında, yani kurban ölmeden önce, ölürken veya öldükten sonra cinsel doyuma ulaşırlardı. En azından tek beklentileri buydu.</span></p>

    <p class="duz" xml:lang="tr"><span class="duz">– Anlaşılması güç, gizemli bir şey daha var, diye ekledi Alang, yaraların sayısı. Yarıdan fazlası gereksiz açılmış yara.</span></p>

    <p class="duz" xml:lang="tr"><span class="duz">– Ne söylemek istiyorsun?</span></p>

    <p class="duz" xml:lang="tr"><span class="duz">– Sahneyi gözünde canlandır.</span></p>

    <p class="duz" xml:lang="tr"><span class="duz">Alang, bir tiyatro sahnesinin perdelerini aralar gibi, ellerini iki yana açtı:</span></p>

    <p class="duz" xml:lang="tr"><span class="duz">– Önce şakakları, sonra boğazı kesiyor. Kalçalara ulaşıncaya kadar geçen zaman içinde de, kurban zaten çok kan kaybediyor. Bu ilk yaralar vücuttaki tüm kanın boşalmasına neden olur. Öyleyse neden hâlâ kesmeye devam ediyor?</span></p>

    <p class="duz" xml:lang="tr"><span class="duz">Marc, parmak uçlarına kadar son derece simetrik açılmış yaraların bir ağacı andıran görüntüsünün yer aldığı ilk fotoğrafa baktı.</span></p>

    <p class="duz" xml:lang="tr"><span class="duz">– Eserinin güzel görünmesi için, dedi. Vücudun her bölgesini, kolları ve bacakları aynı şekilde kesmiş.</span></p>

    <p class="duz" xml:lang="tr"><span class="duz">– Belki. Ama diğer yaralar kanamaya devam ediyordu. Yani çoktan ölümle sonuçlanmış olmalıydı. Kurbanın ölmemesi için ne yaptı, bilmiyorum.</span></p>

    <p class="duz" xml:lang="tr"><span class="duz">Marc’ın kafasında bir şimşek çaktı:</span></p>

    <p class="duz" xml:lang="tr"><span class="duz">– Yaraları sarmış olamaz mı?</span></p>

    <p class="duz" xml:lang="tr"><span class="duz">– Onu da düşündük, ama bu da farklı izler bırakırdı. Kan oturması gibi. Hayır, bunda gizemli bir şey var.</span></p>

    <p class="duz" xml:lang="tr"><span class="duz">Marc kafasını toplamaya çalıştı. Cinayetin ayrıntılarını öğrendikçe, Jacques Reverdi’nin karmaşık, özgün açıklamaları olan bir katil olduğu ortaya çıkıyordu. Gizemli bir amacın peşinde koşan bir adam.</span></p>

    <p class="duz" xml:lang="tr"><span class="duz">– Resmî bir rapor hazırladınız mı?</span></p>

    <p class="duz" xml:lang="tr"><span class="duz">– Elbette. Her şey Johor Bahru Yüksek Mahkemesi’nin elinde.</span></p>

    <p class="duz" xml:lang="tr"><span class="duz">– Ben bundan bahsedildiğini duymadım.</span></p>

    <p class="duz" xml:lang="tr"><span class="duz">Alang gülümsedi:</span></p>

    <p class="duz" xml:lang="tr"><span class="duz">– Bereket versin ki, her şey gazetecilere söylenmiyor. Özellikle de yabancı gazetecilere. Bilmediğin bir şey daha var.</span></p>

    <p class="duz" xml:lang="tr"><span class="duz">Doktor hâlâ koltuğunda kaykılmış bir şekilde oturuyordu, uyuşuk hareketlerle bir dosyayı açtı ve içinden, birbirine zımbalanmış bir tomar kâğıt çıkardı.</span></p>

    <p class="duz" xml:lang="tr"><span class="duz">– Kurbanın toksikolojik analiz raporu. Pernille Mosensen’in kanı şekerliydi.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">Alang koltuğunda doğruldu. Hızla kâğıtları karıştırdı, üzeri yeşil kalemle çizilmiş bir paragrafı gösterdi:</span></p>

    <p class="duz" xml:lang="tr"><span class="duz">– Bir insanın kanındaki normal glikoz miktarı bir gramdır. Ama kurbanda bu oran 1,30 gramdı.</span></p>

    <p class="duz" xml:lang="tr"><span class="duz">– Pernille Mosensen hasta mıydı?</span></p>

    <p class="duz" xml:lang="tr"><span class="duz">– Bizim de aklımıza hemen diyabet geldi. Ama araştırdık, bilgi aldık: kız son derece sağlıklıydı. Hayır, bu şekerin cinayetle bağlantısı vardı.</span></p>

    <p class="duz" xml:lang="tr"><span class="duz">Marc, vücudundaki bütün kasların gerildiğini hissetti:</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Kızı öldürmeden önce, ona şekerli ürünler yedirdiğini veya yutturduğunu düşünüyoruz. Yapılan tahliller neticesinde vitamin ve oligoelement kalıntılarına da rastlandı. Gerçek bir şölen.</span></p>

    <p class="duz" xml:lang="tr"><span class="duz">Marc’ın gözlerinin önüne gelen sahne çok korkunçtu: Pernille ağzındaki şekerlemeleri, meyve ezmelerini, çikolatayı yutmak istemiyordu. Ağzını sımsıkı kapatmış, dişlerini kenetlemişti, dudaklarının kenarından şekerli tükürüğü dışarı sızıyordu.</span></p>

    <p class="duz" xml:lang="tr"><span class="duz">– Kanı daha... daha akışkan hale getirmek için mi?</span></p>

    <p class="duz" xml:lang="tr"><span class="duz">– Hayır. Biz başka bir sonuca vardık.</span></p>

    <p class="duz" xml:lang="tr"><span class="duz">Alang birkaç saniye sustu. Mütereddit bir hali vardı. Masanın üzerinde duran ve mektup açacağı olarak kullandığı skalpeli aldı, sonra onu Marc’a doğru yöneltti:</span></p>

    <p class="duz" xml:lang="tr"><span class="duz">– Reverdi kanın tadını değiştirdi. Daha yumuşak, daha tatlı olmasını istiyordu...</span></p>

    <p class="duz" xml:lang="tr"><span class="duz">– Ne demek istiyorsun?..</span></p>

    <p class="duz" xml:lang="tr"><span class="duz">– Kanı içtiğini düşünüyoruz. Bir vampir,</span> <span class="italik">man.</span> <span class="duz">Şekerli kan seven bir çatlak. Papan’da, bu amacını tam olarak gerçekleştiremedi, ama başkalarında gerçekleştirdiğinden eminim, bunu kendine bahşedilmiş bir hak olarak görüyor. Balıkçılar onu suçüstü yakaladıklarında trans halindeymiş. Ne olup bittiğini anlayacak durumda bile değilmiş. Reverdi gerçek transformasyon krizleri yaşıyor. Bir yaratık haline geliyor. Bir vampir. Bir canavar.</span></p>

    <p class="duz" xml:lang="tr"><span class="duz">Marc anladım dercesine bir hareket yaptı, ama inanmıyordu. Çok kaba, çok bayağıydı. Peki bunun Hayat Yolu’yla ne ilişkisi vardı? Başka bir konuya geçti:</span></p>

    <p class="duz" xml:lang="tr"><span class="duz">– Kamboçya’daki yetkililerle temasa geçtiniz mi, Linda Kreutz olayındaki veriler ile bu verileri karşılaştırmak için?</span></p>

    <p class="duz" xml:lang="tr"><span class="duz">Alang ayaklarını masanın üzerine uzattı:</span></p>

    <p class="duz" xml:lang="tr"><span class="duz">– Elbette. Siem Reap’te, otopsiyi yapan adlî tabiple bile konuştum. Yara izleri fazla belirgin değil. Ceset, suda kaldığı için bozulmuş. Ama Khmer, bıçak yarıkları konusunda bizimle aynı kanıda. Bizim sorgu hâkimi belki Phnom Penh’e gidecek.</span></p>

    <p class="duz" xml:lang="tr"><span class="duz">Marc, Alman avukat ile Tayland’daki diğer iki muhtemel kurbanı düşündü. Eğer cesetler bulunabilseydi, vücutlarında aynı deseni görmek şüphesiz sürpriz olmazdı. Reverdi’nin imzası. Deliliğinin damgası.</span></p>

    <p class="duz" xml:lang="tr"><span class="duz">Marc ayağa kalktı. Mide asitleri faaliyete geçmişti; yirmi saatten fazla bir süredir hiçbir şey yememişti.</span></p>

    <p class="duz" xml:lang="tr"><span class="duz">– Fotoğrafları alabilir miyim?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Teşekkür ederim.</span></p>

    <p class="duz" xml:lang="tr"><span class="duz">Alang güldü:</span></p>

    <p class="duz" xml:lang="tr"><span class="duz">– Biraz ileri gittiğini düşünmüyor musun, ha? Zaten fazlasıyla anlattım.</span></p>

    <p class="duz" xml:lang="tr"><span class="duz">Marc cevap vermedi. Adlî tabip derin bir iç çekti, sonra bir çekmeceyi açtı:</span></p>

    <p class="duz" xml:lang="tr"><span class="duz">– Seni sevdiğimi söylemiştim. Masanın üzerine bir VHS videokaset bıraktı. Küçük bir hediye. Jacques Reverdi’yle İpoh Akıl Hastanesi’ne geldiğinde yapılan ilk görüşme. Servis şefi yakın bir arkadaşım. Gerçek bir özel haber. Sorgu hâkimliği bile bu kaseti görmedi.</span></p>

    <p class="duz" xml:lang="tr"><span class="duz">Marc yüzündeki terlerin kristalleştiğini hissetti. Kaseti aldı ve titrek bir sesle sordu:</span></p>

    <p class="duz" xml:lang="tr"><span class="duz">– Reverdi... Cinayetten bahsediyor mu?</span></p>

    <p class="duz" xml:lang="tr"><span class="duz">– Şoktaydı.</span></p>

    <p class="duz" xml:lang="tr"><span class="duz">– Bahsediyor mu, etmiyor mu?</span></p>

    <p class="duz" xml:lang="tr"><span class="duz">Marc sesini yükseltmişti. Alang laubali bir şekilde dudak büktü:</span></p>

    <p class="duz" xml:lang="tr"><span class="duz">– Hem evet, hem hayır. Tuhaf.</span></p>

    <p class="duz" xml:lang="tr"><span class="duz">– Tuhaf olan ne?</span></p>

    <p class="duz" xml:lang="tr"><span class="duz">– Buna sen karar vereceksin.</span></p>

    <p class="duz" xml:lang="tr"><span class="duz">Marc masanın üzerine eğildi:</span></p>

    <p class="duz" xml:lang="tr"><span class="duz">– Ben senin fikrini öğrenmek istiyorum. Tuhaf olan ne?</span></p>

    <p class="duz" xml:lang="tr"><span class="duz">– Cinayetten bahsediyor, ama cinayeti işleyen biri olarak değil de, bir tanık gibi. Sanki cinayeti o işlememiş de, tanık olmuş. Ama hepsinden daha korkunç bir şey daha var. Reverdi masumu oynuyor. Yıllar öncesinin bir masumunu.</span></p>

    <p class="duz" xml:lang="tr"><span class="duz">– Yıllar öncesinin mi?</span></p>

    <p class="duz" xml:lang="tr"><span class="duz">İlk kez Alang, alaycı ses tonunu bir kenara bıraktı:</span></p>

    <p class="duz-son-paragraf-2" xml:lang="tr"><span class="duz">– Çocukluk yıllarının.</span></p>
  </div>
</body>
</html>