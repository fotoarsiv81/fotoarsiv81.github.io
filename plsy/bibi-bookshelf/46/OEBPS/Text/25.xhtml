<html xmlns="http://www.w3.org/1999/xhtml">
<head>
  <title>25.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x25">
    <h1 class="bolum-ismi" id="toc-anchor" xml:lang="tr"><span class="bolum-ismi">25</span></h1>

    <p class="duz" xml:lang="tr"><span class="duz">– Flu, güzelliği yakalamanın tek yolu.</span></p>

    <p class="duz" xml:lang="tr"><span class="duz">Kocaoğlan filmi çıkardı ve ısırarak işaretledi. Makineye yeni bir film taktı:</span></p>

    <p class="duz" xml:lang="tr"><span class="duz">– Güzellik, iyi çekilmiş bir fotoğrafın yanında hiçbir şeydir. Sana görüntüden değil, Hatica, ruhtan söz ediyorum. “Ruh” anlıyor musun? Dön. Hayır. Tamamen değil. İşte.</span></p>

    <p class="duz" xml:lang="tr"><span class="duz">Bir flaş patladı, ardından uzun bir vınlama duyuldu. Hatica, felsefe doktorası yaptığını söylemekte ve flu hakkındaki görüşlerini belirtmekte tereddüt ediyordu, ruh ve güzellik, estetik düşüncenin aptallıklar silsilesi içinde hiç de fena bir simge değildi. Ama herkes hemfikirdi: Vincent Timpani dâhi bir fotoğrafçıydı. Mankenlerin küçük dünyasında sadece ondan ve onun flu fotoğraflarından söz ediliyordu. Kocaoğlan sözlerini sürdürdü, sesi stüdyoda yankılandı:</span></p>

    <p class="duz" xml:lang="tr"><span class="duz">– İşte bu yüzden çektiğim fotoğraflar iş yapıyor. Kokuşmuş kasting ajansları ile magazin dergilerinin aptal yazı işleri müdürleri bile farkı anladı. Tek bir fotoğraf, resmi çekilen kişinin ruhunu yansıtabilir. Önemli olan fotoğrafla ruhu resmetmektir. Yeniden dön. Çok güzel. Elimi kaldırdığımda öne doğru bir adım at, sonra eski konumuna dön...</span></p>

    <p class="duz" xml:lang="tr"><span class="duz">Başka koşullar altında, Hatica tüm bunları gülünç bulurdu. Ama tuhaf bir dünyada yaşıyordu: uyum göstermek zorundaydı. Ve bunu istiyordu. Çok sıkı çalışmış, tasarruf etmiş, hatta bu fotoğrafların parasını ödeyebilmek için ehliyet almaktan bile vazgeçmişti. Bunlar, onu zafere götürecek son basamaklardı.</span></p>

    <p class="duz" xml:lang="tr"><span class="duz">– Şimdi. Bana bak. Sana söylediğimde sağa doğru ilerle... Haydi... Tamam... Bir flaş daha patladı. Budist felsefede...</span></p>

    <p class="duz" xml:lang="tr"><span class="duz">Hatica artık dinlemiyordu. Aslında, elbisesi kırış kırış, bu kalın derili herif onu eğlendiriyordu. Moda dünyasında, onu burunsalığını çıkarıp atmayı başarmış sirk kaçkını bir ayı olarak görüyor olmalıydılar. Ama aynı zamanda açık sözlü, neşeli bir adamdı, sanki bu işi yapmadan önce farklı bir hayat sürmüştü. Ve sonra, aylardan beri ilk kez biri, ona ukala bir tavırla Irak Savaşı hakkında soru sormamıştı: “Müslüman olduğuna göre, savaş hakkında ne düşünüyorsun?”</span></p>

    <p class="duz" xml:lang="tr"><span class="duz">– Şimdi yere bağdaş kurup oturuyorsun. İşte... Süper. Dikkat: ense dik. İşaretimle birlikte öne doğru eğiliyorsun ve... kahretsin.</span></p>

    <p class="duz" xml:lang="tr"><span class="duz">Flaş patlamamıştı. Vincent, ışık şemsiyelerinin arkasına doğru bağırdı:</span></p>

    <p class="duz" xml:lang="tr"><span class="duz">– Balcar’lara<a class="footnote-link" href="#footnote-231-1" id="footnote-231-1-backlink">[1]</a> ne oldu?</span></p>

    <p class="duz" xml:lang="tr"><span class="duz">Cevap gelmedi. Hatica, istemdışı bir hareketle, sanki çıplakmış gibi elleriyle omuzlarını kavradı. Üzerinde pastel renklere sahip, damalı çok dar bir elbise vardı, bu rengârenk damalar ona çocukken severek yediği renkli şekerleri hatırlatıyordu.</span></p>

    <p class="duz" xml:lang="tr"><span class="duz">Fotoğrafçı şimdi ulumaya başlamıştı, makineden koparırcasına çekip aldığı uzaktan kumandaya hırsla basıyordu:</span></p>

    <p class="duz" xml:lang="tr"><span class="duz">– Bu sıçtığımın Balcar’larına yine ne oldu? Arnaud! ARNAUD!</span></p>

    <p class="duz" xml:lang="tr"><span class="duz">Bir siluet, spot ışıklarının dibine yerleştirilmiş jeneratörlere doğru hareketlendi. Vincent sıkıntıyla soludu:</span></p>

    <p class="duz" xml:lang="tr"><span class="duz">– Tamam Hatica. Ara veriyoruz. Ben, bu koşullar altında çalışamam.</span></p>

    <p class="duz" xml:lang="tr"><span class="duz">– Ben de.</span></p>

    <p class="duz" xml:lang="tr"><span class="duz">Şaka yapmıştı elbette, ama kimse Hatica’yı duymadı. Bir havuza dalar gibi karanlığın içine daldı. Gözleri karanlığa alışmakta zorluk çekmedi. Bu stüdyoyu seviyordu: duvarları su yeşiline boyanmış, kare biçimli büyük bir alandı, etrafta sadece ışık şemsiyeleri, zemindeyse renkli büyük yıldızlar vardı.</span></p>

    <p class="duz" xml:lang="tr"><span class="duz">Üzerinde daha önceden çekilmiş polaroidlerinin durduğu ışıklı masaya doğru yaklaştı, yanmıyordu. Ortama ayak uydurmak için fotoğraflara bakıyormuş gibi yaptı. Bir yerlerden hafif bir müzik sesi geliyordu; yarı etnik yarı elektronik.</span></p>

    <p class="duz" xml:lang="tr"><span class="duz">– Bir şey içer misiniz?</span></p>

    <p class="duz" xml:lang="tr"><span class="duz">Hatica sese doğru döndü ve açık buzdolabının önünde bodur bir adam gördü. Silueti, buzdolabının parlak ışığını arkadan aldığından karaltı halinde gözüküyordu: geniş omuzlar, kısa kollar. Kollarını kıvırdığı İngiliz tarzı bir ceket giymiş, minyatür bir güreşçi.</span></p>

    <p class="duz" xml:lang="tr"><span class="duz">– Bir kola, dedi Hatica.</span></p>

    <p class="duz" xml:lang="tr"><span class="duz">– Diyet mi?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">Adam buzdolabının içine uzandı, sonra bir elinde kola şişesi, diğerinde birayla ona doğru yaklaştı.</span></p>

    <p class="duz" xml:lang="tr"><span class="duz">– Şeker, mankenlerin en büyük düşmanı değil mi?</span></p>

    <p class="duz" xml:lang="tr"><span class="duz">– Henüz manken değilim. Olmaya çalışıyorum.</span></p>

    <p class="duz" xml:lang="tr"><span class="duz">Kola şişesini alırken, inançsızca güldü. Bu müstehzi ses tonundan, işe yaramaz Parislilere mahsus bu yapmacık incelikten tiksiniyordu. Yabancı gülümsedi, şüphesiz onu üzmek istemiyordu, sonra Hatica’nın fotoğraflarına doğru eğildi: ilk prova çekimleri, makyajsız yapılmış çekimler.</span></p>

    <p class="duz" xml:lang="tr"><span class="duz">Yabancı, polaroidlere hayranlıkla bakarken, Hatica da onu inceliyordu. Kızıl sarı saçlıydı ve korkunçluğu tartışılmayacak bir bıyığı vardı. Çok ince telli saçları hafifçe alnına dökülüyordu, üzeri şeker kaplı karamel gibi parlaktı ve İngiliz tarzı kollarıyla kareli ceketi Sherlock Holmes’vari “İngiliz” görüntüsünü biraz daha belirgin kılıyordu.</span></p>

    <p class="duz" xml:lang="tr"><span class="duz">Birasını küçük yudumlarla içiyor, sert bir hareketle alnına düşen perçemini geriye doğru atmayı da ihmal etmiyordu. Adam da zorlu, hoyrat bir şeyler vardı. Rahibe Teresa sezgileriyle onun kırılgan ve yaralı bir insan olduğunu hissediyordu. Ayrıca onda bir bağımlılık kokusu da alıyordu. Bu tip, uyuşturucu tutkunuydu sanki; ama ne eroin ne de kokaindi kullandığı. Daha başka bir şey olmalıydı...</span></p>

    <p class="duz" xml:lang="tr"><span class="duz">– Fiziğinizle ilgili size hiçbir şey söylemiyorum, dedi yabancı kafasını kaldırarak. Size her şeyi söylemiş olmalılar.</span></p>

    <p class="duz" xml:lang="tr"><span class="duz">– Her şeyi, evet, kelime bu.</span></p>

    <p class="duz" xml:lang="tr"><span class="duz">Hoş ve cazibeli görünmeye ve bir Parisli gibi davranmaya çalıştı, ama olmadı. Vincent’ın sesi onu kurtardı:</span></p>

    <p class="duz" xml:lang="tr"><span class="duz">– Siz tanıştınız mı?</span></p>

    <p class="duz" xml:lang="tr"><span class="duz">Banyo odasından çıkmıştı. Ceplerini karıştırarak onlara doğru yaklaştı, sonra Marc’ın elindeki bira şişesini kaptı:</span></p>

    <p class="duz" xml:lang="tr"><span class="duz">– Hatica Kacem, dedi, şişeyle onu göstererek. Bizim küçük kasıntı dünyamızın “müstakbel yıldızı”. Üstelik henüz o bunu bilmiyor, ama tüm bunlar (stüdyoyu işaret etti) onun için parasız. Evet, kraliçem, eğer benimle aynı fikirdeysen ortağız. Resimler için hiçbir şey ödemene gerek yok, ileride yapacağın sözleşmelere gelince, nasıl olsa bir anlaşma yolu buluruz.</span></p>

    <p class="duz" xml:lang="tr"><span class="duz">Hatica şaşırmıştı; bunun bir dümen mi yoksa tam tersine bir fırsat mı olduğunu düşünüyordu. Tabiî, ajansıyla yaptığı sözleşmeye göre bu mümkün müydü, onu da bilmiyordu. En azından şimdilik. Fısıldadı:</span></p>

    <p class="duz" xml:lang="tr"><span class="duz">– Pekâlâ, teşekkür ederim, ben...</span></p>

    <p class="duz" xml:lang="tr"><span class="duz">– Marc Dupeyrat, diye sözünü kesti Vincent, kolunu kızıl saçlı adamın omzuna dostça atmayı da ihmal etmedi. En iyi dostum. Ve tanıdığım en sebatkâr gazeteci. O ve ben, serüven dolu yıllar yaşadık, tabiî epey önce.</span></p>

    <p class="duz" xml:lang="tr"><span class="duz">Marc selamlamak için öne doğru eğildi.</span></p>

    <p class="duz" xml:lang="tr"><span class="duz">– Hangi gazetede çalışıyorsunuz? diye sordu Hatica.</span></p>

    <p class="duz" xml:lang="tr"><span class="duz">Marc’ın yerine Vincent cevapladı:</span></p>

    <p class="duz" xml:lang="tr"><span class="duz">–</span> <span class="italik">Le Limier.</span> <span class="duz">Arkadaşına göz kırptı. Farklı konularla ilgilenen bir gazete.</span></p>

    <p class="duz" xml:lang="tr"><span class="duz">– Ben... ben hiç duymadım, diye itiraf etti Hatica.</span></p>

    <p class="duz" xml:lang="tr"><span class="duz">Gazeteci alnına düşen perçemini yeniden arkaya doğru attı:</span></p>

    <p class="duz" xml:lang="tr"><span class="duz">– Pek bir kaybınız yok.</span></p>

    <p class="duz" xml:lang="tr"><span class="duz">Hatica, nedensiz espri yapanlardan nefret ediyordu. Bu genellikle, abartılı bir kendini gösterme merakının belirtisiydi. Sanki bu şekilde davranınca değerleri bir kat daha artacaktı. Ya da böylece kendilerini daha önemli hissedecek ve her halükârda başkalarının varlığını küçümseyebileceklerdi.</span></p>

    <p class="duz" xml:lang="tr"><span class="duz">– Bir cinayet avcısı, diye araya girdi Vincent. Bol kanlı kadavra meraklısı. Bay Dupeyrat, Paris’in en büyük gazetelerinden birini yönetebilirdi, ama hayır: o, hayatını ağır ceza mahkemelerinde ve cinayet mahallerinde geçirmeyi tercih etti...</span></p>

    <p class="duz" xml:lang="tr"><span class="duz">Hatica artık dinlemiyordu. Her ayrıntıyı vücudunda algılıyor, teninin altında dans ettiğini ve titreştiğini hissediyordu. Stüdyonun yeşil ve çıplak duvarlarının temizliği; saçlarındaki spreyin kokusu; üzerindeki gümüş takıların ağırlığı... Her duygu belirginleşiyor, yoğunluk kazanıyor, anı ölümsüz kılıyordu. Bu semptomları, vücudundaki bu gizli kaynaşmayı çok iyi biliyordu. Aşkın tutkusu. Vincent bir kez daha onu kurtardı:</span></p>

    <p class="duz" xml:lang="tr"><span class="duz">– Hepsi bu kadar değil elbette, sonra devam ederiz. Flu, işte o beklemez.</span></p>

    <p class="duz" xml:lang="tr"><span class="duz">Ellerini çırptı:</span></p>

    <p class="duz" xml:lang="tr"><span class="duz">– Haydi iş başına! Arnaud! Balcar’lar hazır mı?</span></p>

    <p class="duz" xml:lang="tr"><span class="duz">Hatica, platoya doğru hızlı adımlarla ilerleyen Vincent’ı gözleriyle takip etti. Kilosuna rağmen, harekete geçtiğinde, peşinde bir tür coşku dalgası, ışıklı bir iz oluşturuyordu sanki. Marc mırıldandı:</span></p>

    <p class="duz" xml:lang="tr"><span class="duz">– Haydi. Pek sabırlı biri değildir.</span></p>

    <p class="duz" xml:lang="tr"><span class="duz">Hatica gülümsedi ve söyleyecek bir şeyler aradı. Aklına en ufak bir şey gelmiyordu. Kahretsin. Platoya döndü. Makyöz onu spot ışıklarının kenarında durdurdu, fırçası elindeydi. İstemediği halde, stüdyonun karanlık bölümüne kaçamak bir bakış attı. Gazetecinin de ona baktığına yemin edebilirdi, ama düşünceli, neredeyse kaygılı gözlerle “Bir uyuşturucu müptelası” diye düşündü yeniden. “Kimseyle paylaşamadığı bir saplantı içinde yaşayan bir adam.” Ve vücuduna bir sıcaklığın yayıldığını hissetti...</span></p>

    <p class="duz" xml:lang="tr"><span class="duz">Makyöz işini bitirmişti. Hatica kendini arenaya attı. Bütün bakışların üzerinde toplandığı, güzel ve zarif bir prenses gibi hissediyordu kendini. Vincent ne yapacağını söyledi:</span></p>

    <p class="duz" xml:lang="tr"><span class="duz">– Aynı pozisyonu alıyoruz, yerde bağdaş kurarak oturuyoruz. Çok duru ve saf. Zen karakterini ortaya çıkar.</span></p>

    <p class="duz" xml:lang="tr"><span class="duz">Hatica, bu aptalca espri karşısında yeniden gülümsedi ve denileni yaptı. İçini dolduran bu yeni duyguyla kendini kararsız, aşkın hissediyordu. Havadan daha hafif, daha uçucu...</span></p>

    <p class="duz" xml:lang="tr"><span class="duz">Bir anda, tüm neşesine rağmen, spot ışıklarına rağmen her şey karardı. Kendi gizemli geçmişini düşünmeye başladı.</span></p>

    <p class="duz" xml:lang="tr"><span class="duz">Laneti ona aşkı yasaklıyordu.</span></p>

    <p class="duz-ilk-paragraf" xml:lang="tr"><span class="duz">Kızılderili yanığı.</span></p>

    <p class="duz" xml:lang="tr"><span class="duz">Küçük kızlar birbirlerine uyguladıkları işkenceyi böyle adlandırıyorlardı. Bu, kurbanın bileğini iki elle sıkmaya, sonra elleri ters yönlerde çevirmeye dayanıyordu; sürtünme kolda büyük bir acıya yol açıyordu.</span></p>

    <p class="duz" xml:lang="tr"><span class="duz">İşkence, ismine çok uygundu. Çocukken Hatica sürekli olarak, kuru yaprakların ortasına yerleştirdikleri bir ağaç parçasını döndürerek önce biraz duman, sonra yavaş yavaş kıvılcım çıkartan Kızılderilileri düşünürdü...</span></p>

    <p class="duz" xml:lang="tr"><span class="duz">Sevişirken de aynı duyguyu hissediyordu. İçine girildiğinde maruz kaldığı acı buydu. Kuru kalmış etlerin birbirine sürtünmesi alev almak, tutuşmak gibi bir şeydi. Birçok jinekoloğa gitmişti. Tanı hep aynıydı: vajinal salgılama olmuyordu. Patolojik açıklaması yoktu. “Her şey kafanın içindeydi”, hep aynı sözleri yineleyip duruyorlardı.</span></p>

    <p class="duz" xml:lang="tr"><span class="duz">Şaka bir yana! Doktorlar ona soğukluktan, kilitlenmeden, tedaviden söz ediyorlardı... Ayrıca ilaçlar, “acil durumlar”da kullanması için pomatlar yazıyorlar ve hepsi de bir uzmana –bir psikiyatr seksoloğa– görünmesini salık veriyorlardı.</span></p>

    <p class="duz" xml:lang="tr"><span class="duz">Hatica, daha önce de beş yıl boyunca psikanaliz gördüğünü belirtmeden söylenenleri kabul ediyordu; bu tedavi sayesinde travmalarının bazılarını, özellikle de eroinle ilgili yaşadıklarını “aşabilmişti”. Ama entrospeksiyon yıllarının ateşine karşı hiçbir şey yapamamıştı. Hatica hâlâ yanıyordu. Ebediyete kadar kurumuştu. Ölü hayvan kemikleriyle dolu, güneşin altında kavrulan gerçek bir çöl.</span></p>

    <p class="duz" xml:lang="tr"><span class="duz">Yine de sık sık âşık oluyordu. Fakülte amfilerinde bir bakış, bir gülümseme onun için yeterliydi. Hatta Cachan’daki selfservis kafeteryada bile başına geliyordu bu. Böyle durumlarda büyük acı duyuyor, kendini gribe yakalanmış gibi hissediyordu. Hatica için aşk, içine giren ve tüm vücuduna yayılan yakıcı, ama aynı zamanda da güç veren bir radyasyon gibiydi. Bir kırmızı mercan: ancak bu şekilde içinde uyanan arzuyu görselleştirebiliyordu. Tabiî, bunun karşılığında genel bir başarı elde ediyordu. Erkekleri büyüleyen gerçek bir Saba kraliçesiydi. Ama çok geçmeden bir şeylerin ters gittiğini anlıyorlardı. Hatica’nın diğerleri gibi olmadığını, beladan uzak durma içgüdüleri sayesinde hissediyorlardı. Çok karamsar, çok sıkıcıydı...</span></p>

    <p class="duz-ilk-paragraf" xml:lang="tr"><span class="duz">– Hey, Hatica? Burada mısın, ne yapıyorsun? Senden son kez ayağa kalkmanı istiyorum: yapabilirsin, değil mi?</span></p>

    <p class="duz" xml:lang="tr"><span class="duz">Ayağa kalktı. İki flaş arasında kızıl saçlı adamı görmeye çalışıyordu. Hâlâ orada mıydı? Ona bakıyor muydu? Bu gizemli gazetecinin ilgisini çektiğini hissediyordu. Ama aynı zamanda da algılayıcıları tehlikeye karşı onu uyarıyordu: başkalarına karşı kayıtsız, saplantılarına sımsıkı bağlı obsesif biri.</span></p>

    <p class="duz" xml:lang="tr"><span class="duz">– Dön şimdi. Stop. Tamam, hafifçe yana doğru... Çok güzel.</span></p>

    <p class="duz" xml:lang="tr"><span class="duz">Işık şemsiyelerinin ardındaki karanlığa boşuna odaklanmaya çalışıyordu: kimse yoktu sanki.</span></p>

    <p class="duz" xml:lang="tr"><span class="duz">– Hatica! Kahretsin. O mutlu gülümsemeni kaybetmeden bana doğru dönebilir misin?</span></p>

    <p class="duz" xml:lang="tr"><span class="duz">Sonunda onu gördü, ışıklı masanın yanındaydı. Ve onu fark ettiği anda, bir mucize gerçekleşmişti. O çok sevdiği Mısır müzikal komedilerindeki bir aşk sahnesiydi sanki bu.</span></p>

    <p class="duz-son-paragraf-2" xml:lang="tr"><span class="duz">Bakışlardan uzak olduğunu sanan gazeteci, onun polaroidlerinden birini aşırmış ve cebine atmıştı.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Fotoğraf ve film stüdyolarında kullanılan ışık markası. (ç.n.)</span></p>
    </div>
  </div>
</body>
</html>