<html xmlns="http://www.w3.org/1999/xhtml">
<head>
  <title>42.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x42">
    <h1 class="bolum-ismi" id="toc-anchor" xml:lang="tr"><span class="bolum-ismi">42</span></h1>

    <p class="duz" xml:lang="tr"><span class="duz">Wong-Fat’ın evi Kaliforniya tarzı bir villayı andırıyordu. Şehre hâkim bir tepenin en yüksek noktasına yerleştirilmiş, kahverengi kazıklar üstünde yükselen çirkin bir yapıydı. Zili çalarken, Marc, aşağıda, yokuş boyunca yol çizgilerini takip eden havaî telefon hatlarını gördü. San Francisco’yu ve onun dik yokuşlarını düşündü.</span></p>

    <p class="duz" xml:lang="tr"><span class="duz">Ana kapı açıldı. Onu, küçük gri bir bahçe karşıladı. Zemin betondu ve ortada bir kuyudan biraz büyük bir havuz vardı. Bahçedeki tek ağaç da demir parmaklıkların yakınında bir yerdeydi. Kökleri, pembe renkli bir bahçe salıncağının altına sokulabilmek için taşı çatlatmıştı. Kelebek avcısı haklıydı: Marc bu tüccarı ziyaret etmemişti.</span></p>

    <p class="duz" xml:lang="tr"><span class="duz">Duvarlar boyunca metal kutular sıralanmıştı. Tıngırdayan, sallanan ve başını alıp gitmek için telaşlanan konserve kutuları, boya kutuları. Marc içlerinde ne olduğunu tahmin etmekte zorlanmadı. Bir önceki gece, ormanda yaptığı gezintiden sonra, bütün gece rüyasında yabanarıları, kelebekler görmüştü. Ayrıca içleri bal dolu şişeler ile balmumu kavanozları da vardı.</span></p>

    <p class="duz" xml:lang="tr"><span class="duz">– Ne istiyorsunuz?</span></p>

    <p class="duz" xml:lang="tr"><span class="duz">Ses tonu düşmancaydı. Wong-Fat, salıncağın yanındaki camlı kapının gerisinde duruyordu. Altmışlı yaşlarda olmalıydı, ama her Çinli gibi yaşını göstermiyordu: kırışıksız bir yüz, tek beyazı olmayan saçlar. Suratı portakal kabuğu gibi pütürlüydü. Kişiliğini ele veren hiçbir ipucu yoktu.</span></p>

    <p class="duz" xml:lang="tr"><span class="duz">Marc özür diledi –çünkü günlerden pazardı– ve en güzel İngilizcesiyle ziyaret sebebini açıkladı. Araştırma.</span> <span class="italik">Le Limier.</span> <span class="duz">Jacques Reverdi.</span></p>

    <p class="duz" xml:lang="tr"><span class="duz">– Bir şey söylemeyeceğim.</span></p>

    <p class="duz" xml:lang="tr"><span class="duz">Bu açık olmasının karşılığıydı. Kutulardan gelen vızıltılarla, tıkırtılarla dolu uzun bir sessizlik oldu. Marc’ın aklına bir şey gelmiyordu, enerjisi tükenmişti. İnançsızca konuştu:</span></p>

    <p class="duz" xml:lang="tr"><span class="duz">– Dinleyin... On iki bin kilometre yol geldim ve...</span></p>

    <p class="duz" xml:lang="tr"><span class="duz">– Bu adam hakkında tek kelime etmeyeceğim. Güle güle Bayım.</span></p>

    <p class="duz" xml:lang="tr"><span class="duz">Çevrelerindeki vızıltılar iyice artmıştı, sanki böcekler sahiplerinin sinirlendiğini hissetmişlerdi. Marc bıkkınlık dolu bir jestle arkasını dönüp uzaklaşmaya başladı. Sonra ani bir kararla durdu ve geri döndü:</span></p>

    <p class="duz" xml:lang="tr"><span class="duz">– Sizden rica ediyorum. Bu benim için çok önemli.</span></p>

    <p class="duz" xml:lang="tr"><span class="duz">– Size söyleyecek hiçbir şeyim yok. Eğer konuşma gereği duysaydım, kendi ülkemin polisiyle konuşurdum.</span></p>

    <p class="duz" xml:lang="tr"><span class="duz">Marc, adamın sesinin titremesinden bir şeyler gizlediğini anladı. Yıllardan beri yaptığı röportajlarda seslerin tınısını, ton değişikliklerini dinlemeyi, anlamayı öğrenmişti. Bilinçaltı bir konuşma her zaman anlaşılırdı. Demek ki, böcek tüccarı tam olarak tersini söylemek istiyordu. Polise konuşmak: istediği en son şey buydu herhalde. Marc blöf yapmaya karar verdi:</span></p>

    <p class="duz" xml:lang="tr"><span class="duz">– Tamam, birlikte gidelim. Tanah Rata karakolunda konuşursunuz.</span></p>

    <p class="duz" xml:lang="tr"><span class="duz">Adam Marc’a öfke dolu bir bakış attı.</span></p>

    <p class="duz" xml:lang="tr"><span class="duz">– Güle güle.</span></p>

    <p class="duz" xml:lang="tr"><span class="duz">Ana kapıya doğru yöneldi ve demir kapının tokmağını tuttu. Marc adama yetişip yolunu kesti:</span></p>

    <p class="duz" xml:lang="tr"><span class="duz">– Çok güzel. Ben de tek başıma giderim ve onlarla birlikte geri dönerim.</span></p>

    <p class="duz" xml:lang="tr"><span class="duz">Parmaklıkları parmaklarının arasında sıktı.</span></p>

    <p class="duz" xml:lang="tr"><span class="duz">– Tam olarak ne istiyorsunuz?</span></p>

    <p class="duz" xml:lang="tr"><span class="duz">Sesindeki saldırganlık azalmıştı.</span></p>

    <p class="duz" xml:lang="tr"><span class="duz">– Reverdi hakkında bildiğiniz her şeyi. Sizden ne satın alıyordu ve neden? Bütün bunların aramızda kalacağına dair size söz veriyorum.</span></p>

    <p class="duz" xml:lang="tr"><span class="duz">– Aramızda mı? Bir gazeteciyle mi?</span></p>

    <p class="duz" xml:lang="tr"><span class="duz">Güneş hâlâ tepedeydi. Marc bir ağacın gölgesine çekildi.</span></p>

    <p class="duz" xml:lang="tr"><span class="duz">– Bundan sadece yazımda bahsedeceğim. Elbette kaynaklarımı ifşa etmeden.</span></p>

    <p class="duz" xml:lang="tr"><span class="duz">– Bana nasıl bir garanti veriyorsunuz?</span></p>

    <p class="duz" xml:lang="tr"><span class="duz">– İyi niyet garantisi. Okurlarım Fransız. Onları Jacques Reverdi ilgilendiriyor, Wong-Fat değil. Adınız kimseye bir şey ifade etmeyecektir.</span></p>

    <p class="duz" xml:lang="tr"><span class="duz">Tüccar parmaklıkları tutmaya devam ediyordu, ama vücudu biraz gevşemiş gibiydi. Marc, adamın yerinden kıpırdama niyetinde olmadığını anladı. Demek her şey burada, birkaç dakika içinde olup bitecekti. Hemen saldırıya geçti:</span></p>

    <p class="duz" xml:lang="tr"><span class="duz">– Reverdi’ye ne sattınız?</span></p>

    <p class="duz" xml:lang="tr"><span class="duz">– Bunu size söyleyemem.</span></p>

    <p class="duz" xml:lang="tr"><span class="duz">– Suç ortaklığıyla suçlanmaktan mı korkuyorsunuz?</span></p>

    <p class="duz" xml:lang="tr"><span class="duz">Wong-Fat, şaşkınlıkla Marc’a baktı.</span></p>

    <p class="duz" xml:lang="tr"><span class="duz">– Hayır, sorun bu değil. Kesinlikle.</span></p>

    <p class="duz" xml:lang="tr"><span class="duz">– Öyleyse neden çekiniyorsunuz?</span></p>

    <p class="duz" xml:lang="tr"><span class="duz">Adam yere bakıyordu. Yaprakların gölgesi, başlarının üstünde hışırdayarak dans ediyordu.</span></p>

    <p class="duz" xml:lang="tr"><span class="duz">– Oğlum nedeniyle.</span></p>

    <p class="duz" xml:lang="tr"><span class="duz">– Oğlunuz mu?</span></p>

    <p class="duz" xml:lang="tr"><span class="duz">Marc hiçbir şey anlamıyordu.</span></p>

    <p class="duz" xml:lang="tr"><span class="duz">– Oğlum... Evi, havuzu, hâlâ titremekte olan kutuları gösterdi. Akrepleri, kelebekleri hep onun için sattım. Ona en iyiyi vermek için. Özel okullar. İngiltere’de hukuk fakültesi...</span></p>

    <p class="duz" xml:lang="tr"><span class="duz">Sustu. Böcekler de kapatıldıkları yerde sakinleşmiş gibiydi. Sahipleriyle tam bir uyum içindeydiler.</span></p>

    <p class="duz" xml:lang="tr"><span class="duz">– Oğlum. Boşuna bir emek. Kötü bir insan.</span></p>

    <p class="duz" xml:lang="tr"><span class="duz">– Kötü mü?</span></p>

    <p class="duz" xml:lang="tr"><span class="duz">Bu düşünceyle yüzü bir anda kırış kırış olmuştu sanki. Gölgelerin narinliği ile yüz hatlarının sertliği bir tezat oluşturuyordu. Marc dallara bir göz attı: üzerlerinde yer yer ince uzun, küçük çubuklara benzeyen yeşil böcekler vardı. Anlaşılmaz bir biçimde, bu böceklerin ismi bir anda dilinin ucuna geldi: değnekçekirgeleri. Bu bilgisinin kaynağı neydi?</span></p>

    <p class="duz" xml:lang="tr"><span class="duz">Wong-Fat yineledi:</span></p>

    <p class="duz" xml:lang="tr"><span class="duz">– Kötü itkileri olan biri.</span></p>

    <p class="duz" xml:lang="tr"><span class="duz">Marc, bunun Jacques Reverdi’yle olan bağlantısını anlamıyordu. Ama itiraflarına devam etmesine izin vermesi gerekiyordu.</span></p>

    <p class="duz" xml:lang="tr"><span class="duz">– Bazı şeylerin başka yerlere göre çok daha kolay olduğu bir ülkede yaşıyoruz... Birkaç ringgite birçok arzunuzu tatmin edebilirsiniz. Tayland’da çok daha kötü. Bir avuç bath karşılığında her şey mümkün.</span></p>

    <p class="duz" xml:lang="tr"><span class="duz">Adam sustu. Sanki bu sözleri söylerken kendisiyle konuşur gibiydi. Marc dalların üstünde dolaşan değnekçekirgelerine hayranlıkla bakıyordu.</span></p>

    <p class="duz" xml:lang="tr"><span class="duz">– İngiltere’den dönünce, oğlum gitgide daha sık olarak kuzeye, Tayland sınırına gitmeye başladı. Bir keresinde onu izledim. Gittiği her randevuevini tek tek saptadım.</span> <span class="italik">Tauke</span><span class="duz">’lerle (bu tür evleri işleten Çinliler) konuştum. Oğlumun zevkleri, tercihleri hakkında. Öğrendiklerim beni korkuttu.</span></p>

    <p class="duz" xml:lang="tr"><span class="duz">Yeniden bir sessizlik oldu, derinlerden bir dümbelek sesi, bir davulun hafif gürültüsü geliyordu.</span></p>

    <p class="duz" xml:lang="tr"><span class="duz">– Önceleri, sadece bakire kızlar arıyordu... Bir an gülümser gibi oldu, bu daha çok bir tik gibiydi. İğrenç bir şey, ama yaşadığımız bölgede bu alışılmış bir istek. AİDS nedeniyle. Ve sonra Han soyuna mensup kişiler için bakireler gençlik kaynağı olarak kabul edilir. Ama oğlumu ilgilendiren bu değildi. Hem de hiç.</span></p>

    <p class="duz" xml:lang="tr"><span class="duz">Bazı böcekler şimdi adamın esmer teninde dolaşıyordu:</span></p>

    <p class="duz" xml:lang="tr"><span class="duz">– Onların kanını içiyordu. Ne düşündüğünü anlamak ister gibi gözlerini Marc’ın gözlerine dikti. Bekâretlerini bozuyor ve kanlarını içiyordu.</span></p>

    <p class="duz" xml:lang="tr"><span class="duz">Marc’ın aklına Alang’ın söyledikleri geldi: Reverdi bir vampir. Sonra Jacques’ın Élisabeth’e sorduğu soruları hatırladı: âdet kanı, bekâret kanı. Hayır. Buna inanmıyordu. Wong-Fat öfke dolu bir şekilde konuşmasını sürdürüyordu:</span></p>

    <p class="duz" xml:lang="tr"><span class="duz">– Çok daha iğrenç şeyler de öğrendim. Başka kızlara, kullanılmış prezervatifleri kendisi için saklamalarını söylüyordu. Onlardan üzerine işemelerini istiyordu. Boşalmaması için penisini bağlamalarını. Çocuk yaştaki kızlara, burada size anlatamayacağım şeyler yaptırıyordu. Seks âlemleri için yılanlar, akrepler çaldığını fark ettim. On yaşında küçük kızlar. Sınırdaki bütün randevuevlerine korku salmıştı. Ve bunun bedelini de ben ödüyordum!</span></p>

    <p class="duz" xml:lang="tr"><span class="duz">Yeniden sustu. Güneş dayanılmaz bir hal almıştı. Böcek tüccarı bunun farkında değil gibiydi.</span></p>

    <p class="duz" xml:lang="tr"><span class="duz">– Tanah Rata’ya geri dönünce, onu yakaladım. Ne diyeceğimi bilmiyordum. Suratına tükürdüm. Bana güldü ve “Devam et, hoşuma gidiyor” dedi. Ona vurmaya başladım. Bütün gücümle vuruyordum.</span></p>

    <p class="duz" xml:lang="tr"><span class="duz">Wong-Fat zorlukla hıçkırığını bastırdı. Marc, ağlayan bir Çinli görmenin çok sık rastlanan bir şey olmadığını düşünüyordu.</span></p>

    <p class="duz" xml:lang="tr"><span class="duz">– Kendime hâkim olamıyordum. Vurdum, vurdum... Tarifi zor bir öfke kusuyordum. Sanki ona karşı hep öfke doluymuşum gibi.</span></p>

    <p class="duz" xml:lang="tr"><span class="duz">Sonra birden gülmeye başladı, sanki hayatını altüst eden bu olay karşısında yapacak bir şey yokmuş gibi:</span></p>

    <p class="duz" xml:lang="tr"><span class="duz">– Kendime hâkim olmayı başardığımda, her tarafı kan içindeydi. Sonra tiz, ince bir ses duydum... Ağlıyordu. Benim küçük oğlum ağlıyordu. Ona doğru ilerledim. Bütün öfkem geçmişti. Onu kollarıma aldığımda öldüğünü düşündüm; ama o gülüyordu. Gülüyordu!</span></p>

    <p class="duz" xml:lang="tr"><span class="duz">Wong-Fat sustu, sonra ayağının dibindeki kutuya bir tekme attı: kutunun kapağı açıldı ve içinden, bir helikopter gürültüsüyle uçarak uzaklaşan trichopteralar çıktı.</span></p>

    <p class="duz" xml:lang="tr"><span class="duz">– Bu rezil herif, kendi acısından aldığı zevkle büzülmüştü. Ellerini gördüm: bacaklarının arasındaki organını tutuyordu. Onu döverken o çüküyle oynamıştı.</span></p>

    <p class="duz" xml:lang="tr"><span class="duz">Çevresinde sarımsı halkalar bulunan siyah gözlerini Marc’a dikti:</span></p>

    <p class="duz" xml:lang="tr"><span class="duz">– Ben sıradan, sade bir adamım, Bayım. Hep böceklerle yaşadım. Her şeyi onlar sayesinde kazandım. Bu tür sapkınlıkları nasıl anlayabilirim? Onu yakaladım. O bir canavar.</span></p>

    <p class="duz" xml:lang="tr"><span class="duz">Uzun bir sessizlik oldu. Marc, hâlâ bu itirafın sebebini anlayamıyordu. Bir değnekçekirgesinin elinin üstünde dolaştığını gördü. Hiç hareket etmedi, adamın ifşaatını sona erdirmesinden korkuyordu:</span></p>

    <p class="duz" xml:lang="tr"><span class="duz">– Ya Reverdi? Oğlunuzla bağlantısı ne? Birbirlerini tanıyorlar mı?</span></p>

    <p class="duz" xml:lang="tr"><span class="duz">– Oğlum şimdi avukat, Kuala Lumpur’da.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">– Jacques Reverdi’nin avukatı. Sözüm ona resen atanmış. Ama bu davayı almak için para yedirdiğini biliyorum. O katile hayran.</span></p>

    <p class="duz" xml:lang="tr"><span class="duz">Bu beklenmedik açıklama Marc’ın kafasında şimşek gibi çaktı. Bu ilişkiyi nasıl anlayamamıştı? Mektuplarını “Jimmy Wong-Fat”a yollamamış mıydı? Vampir, Jacques Reverdi’nin avukatıydı. Birden içini büyük bir sıkıntı kapladı: Jimmy, kendisi ve Reverdi’yle birlikte Élisabeth’in varlığını bilen tek insandı. Bu kez, böceklerden kurtulmak için kolunu salladı.</span></p>

    <p class="duz" xml:lang="tr"><span class="duz">– Ustasına giden bir çırak gibi Reverdi’ye gitti, dedi Çinli. Kendisini kötülük konusunda iyice geliştirmek için. Bu katili tanıdığımın bilinmesini istemiyorum. Bu oğlum üzerindeki şüpheleri daha da artırır.</span></p>

    <p class="duz" xml:lang="tr"><span class="duz">Marc, böcek tüccarının itiraflarının sona erdiğini anladı. Ama en önemli şeyi söylememişti.</span></p>

    <p class="duz" xml:lang="tr"><span class="duz">– En azından bana, Reverdi’nin sizden ne satın aldığını söyleyebilir misiniz?</span></p>

    <p class="duz" xml:lang="tr"><span class="duz">Tüccar olumsuz anlamda başını salladı ve demir kapıyı açtı:</span></p>

    <p class="duz" xml:lang="tr"><span class="duz">– Hayır. Her şeyi unutmak istiyorum. Artık Reverdi’nin bir katil olduğunu biliyorum, kızlara neler yaptığını tahmin ediyorum.</span></p>

    <p class="duz" xml:lang="tr"><span class="duz">– Ne?</span></p>

    <p class="duz" xml:lang="tr"><span class="duz">Adam tükürdü:</span></p>

    <p class="duz" xml:lang="tr"><span class="duz">– Vazgeçin. İnsanın havsalasının alacağı şeyler değil.</span></p>

    <p class="duz" xml:lang="tr"><span class="duz">Gerçek buradaydı, çok yakınında, ama hiçbir şey elde edemeyeceğini biliyordu.</span></p>

    <p class="duz" xml:lang="tr"><span class="duz">– Sizden rica ediyorum... Ne satın alıyordu? Bana cevap verin. Aksi takdirde polise gitmek zorunda kalacağım, ben...</span></p>

    <p class="duz" xml:lang="tr"><span class="duz">– Nereye isterseniz gidin. Umurumda değil. Burada tek bir şeyi bekliyorum: Reverdi’nin asılmasını. Hem de bir an önce. Oğlumu bir katile dönüştürmeden.</span></p>
  </div>
</body>
</html>