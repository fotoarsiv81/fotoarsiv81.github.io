<html xmlns="http://www.w3.org/1999/xhtml">
<head>
  <title>88.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x88">
    <h1 class="bolum-ismi" id="toc-anchor" xml:lang="tr"><span class="bolum-ismi">88</span></h1>

    <p class="duz" xml:lang="tr"><span class="duz">Saat yirmi birde, Hatica atölyenin kapısını açmak için anahtarı çeviriyordu.</span></p>

    <p class="duz" xml:lang="tr"><span class="duz">Günlerden cumartesiydi. Bir Japon moda dergisi için yapılan çekimlerden geliyordu. Yorgunluktan bitmişti ve yakaladığı başarıdan hem şaşkın hem de memnundu. Bugün fotoğrafçı ışığı kasıtlı olarak hep yara izlerine yoğunlaştırmış ve makinesinin üzerine eğilerek “Muhteşem bunlar. Süper yara izleri” diye fısıldamıştı.</span></p>

    <p class="duz" xml:lang="tr"><span class="duz">Bu sözler Hatica’yı gözyaşlarına boğmuştu. Bu boşboğazlıklar ona Vincent’ı hatırlatmıştı; bu onun tarzıydı. Bu yüzden de bu boşboğazlıklar çekilir hale gelirdi. Hatica onun yokluğunun yarattığı boşluğa bir türlü alışamamıştı. Geçen her saat, her gün acısını biraz daha artırıyordu.</span></p>

    <p class="duz" xml:lang="tr"><span class="duz">Kapıyı açarken kendini çok kötü hissediyordu. Bu tuhaf ortama daha ne kadar tahammül edecekti? Bu duruma bir mazeret bulmak için, bunun kişisel bir terapi olduğunu kendi kendine yineledi. Yara izlerini sergileyerek fotoğraflarının çekilmesini kabul etmekle içindeki yaraların üstesinden geleceğini düşünüyordu.</span></p>

    <p class="duz" xml:lang="tr"><span class="duz">Reverdi ölmüştü, o yaşıyordu.</span></p>

    <p class="duz" xml:lang="tr"><span class="duz">Reverdi nehrin dibindeydi, o afişlerde.</span></p>

    <p class="duz" xml:lang="tr"><span class="duz">Bu madalyonun görünen yüzüydü. Daha derinlere inildiğinde ise bu, bilincinin bir köşesinde hâlâ duyduğu korkuya ve Jacques Reverdi’nin hayatta olduğu şüphesine meydan okuma biçimiydi. Reverdi bir yerlerde olabilirdi. Yaralı. Öfkeli. Ve kararlı. Eğer hâlâ yaşıyorsa yeni fotoğraflarında Hatica’yı görebilirdi. Canlı. Ve ayakta.</span></p>

    <p class="duz" xml:lang="tr"><span class="duz">Anahtarlarını, bu iş için düşünülmüş kupanın içine koydu ve bugün aldığı bir kararı kendi kendine yineledi: Marc’ı terk edecekti. Aksi takdirde birlikte bu işten kurtulamayacaklardı. Cesedin bulunmamış olması yüzünden, ellerinde olmadan boşuna bir çabayla birbirlerine tutunuyorlardı. Bu şekilde devam ederlerse her ikisi de kaybedecekti.</span></p>

    <p class="duz" xml:lang="tr"><span class="duz">Bu gece kararını ona söyleyecekti.</span></p>

    <p class="duz" xml:lang="tr"><span class="duz">Sessizliğini, anlaşılmaz suskunluğunu duymaya başlamıştı bile.</span></p>

    <p class="duz" xml:lang="tr"><span class="duz">– Marc!</span></p>

    <p class="duz" xml:lang="tr"><span class="duz">Cevap yoktu.</span></p>

    <p class="duz" xml:lang="tr"><span class="duz">Kararlı adımlarla ilerledi ve yeniden seslendi:</span></p>

    <p class="duz" xml:lang="tr"><span class="duz">– Marc!</span></p>

    <p class="duz" xml:lang="tr"><span class="duz">Marc, çalışma masasının yanında, yerde, büzülmüş yatıyordu. Vücudu bir tahta gibi sertti. Hatica onun bu kaskatı görüntüsü karşısında ölmüş olabileceğini düşündü, ama avucunun içinde teninin ılıklığını hissetti. Elini boynuna götürdü, nefes alıyordu; yavaş ve zayıf.</span></p>

    <p class="duz" xml:lang="tr"><span class="duz">Ölmemişti: komadaydı.</span></p>

    <p class="duz" xml:lang="tr"><span class="duz">Telefona koştu. SAMU’nun<a class="footnote-link" href="#footnote-231-1" id="footnote-231-1-backlink">[1]</a> numarasını çevirdi. Bu, babası veya annesi aşırıdozdan fenalaştığında defalarca aradığı numaraydı.</span></p>

    <p class="duz" xml:lang="tr"><span class="duz">Telefona çıkan adamla konuşurken, olacakları hayal edebiliyordu: acil yardım ekibi gelecek, adamlar atölyenin içinde sağa sola koşuşturacaklardı. Her yeri altüst eden, günlük yaşantıyı ihlal eden, evin düzenini bozan kaotik bir müdahale... Gennevilliers’deki muz mahallesi döneminde sık sık tekrarlanan o panik ve kurtarma anı.</span></p>

    <p class="duz" xml:lang="tr"><span class="duz">Telefonu kapattı. Hâlâ üzerinde çekimler sırasında giydiği kıyafetlerin olduğunu fark etti: karaca derisinden çizmeler, yakası kürklü deri ceket, bu kış çok moda olan, kanı ve ölümü hatırlatan acımasız, organik maddeler. Onu daha güçlü, daha vahşi gösteren kıyafetler.</span></p>

    <p class="duz" xml:lang="tr"><span class="duz">Yeniden, yerde hareketsiz yatan Marc’ın yanına döndü ve altına bir yastık koyduğu omuzlarının arasına gömülmüş kızıl kafasını seyretmeye başladı. Uzun sözün kısası “davası için ölmüştü”.</span></p>

    <p class="duz" xml:lang="tr"><span class="duz">Hiç olmadığı kadar kararlıydı.</span></p>

    <p class="duz" xml:lang="tr"><span class="duz">Hastaneye yatırılmasıyla ilgilenecek, atölyesini derleyip toplayacak ve vakit kaybetmeden çekip gidecekti.</span></p>

    <p class="duz-ilk-paragraf" xml:lang="tr"><span class="duz">– Histeri nöbeti.</span></p>

    <p class="duz" xml:lang="tr"><span class="duz">Acil müdahale doktoru üzerindeki parkasını çıkarmamıştı. İriyarı, karmakarışık, gür saçları olan, koca kafalı bir adamdı, elbiseleriyle uyumuş gibi bir hali vardı. Hatica, az önce ona ve olayı duyunca hemen koşup gelen, şu hastanede karşılaştığı sarı saçlı Başkomiser Michel’e kahve ikram etmişti. İki hastabakıcı Marc’ı sedyeyle götürüyorlardı.</span></p>

    <p class="duz" xml:lang="tr"><span class="duz">– Histeri mi? diye yineledi Hatica.</span></p>

    <p class="duz" xml:lang="tr"><span class="duz">Doktor çok sıcak olan kahvesini bir dikişte bitirdi:</span></p>

    <p class="duz" xml:lang="tr"><span class="duz">– Kocanız, katatoninin bütün klinik belirtilerini gösteriyor. Ancak organik hiçbir belirti yok. Her şey kafasında. Bir bakıma bu iyi bir haber. Komadan çıkacak; sorun yok. Ya yarın ya da bir sonraki gün ayağa kalkar. Onu Sainte-Anne Hastanesi’ne götürüyoruz. Bu tür vakalar “psikiyatr dostlarımız”ın ilgi alanına girer.</span></p>

    <p class="duz" xml:lang="tr"><span class="duz">– Hayır. Orası özellikle olmaz.</span></p>

    <p class="duz" xml:lang="tr"><span class="duz">– Peki neden?</span></p>

    <p class="duz" xml:lang="tr"><span class="duz">– Bakın, diye açıklamaya çalıştı Hatica. Marc’ın daha önce de bazı sorunları oldu... psikiyatrik sorunlar.</span></p>

    <p class="duz" xml:lang="tr"><span class="duz">– Ciddi misiniz? diye sırıttı doktor, boş fincanı ona doğru uzatırken.</span></p>

    <p class="duz" xml:lang="tr"><span class="duz">– Bakın!</span></p>

    <p class="duz" xml:lang="tr"><span class="duz">Sesi bağırır gibi çıkmıştı. Ses tonunu biraz alçaltma gereği duydu:</span></p>

    <p class="duz" xml:lang="tr"><span class="duz">– Eğer Sainte-Anne’da kendine gelirse, bu durumunu daha da kötüleştirebilir. Daha önce Salpêtrière’de tedavi görmüştü. Onunla ilgilenen doktorların adını verebilirim. Aralarında bir de psikiyatr var.</span></p>

    <p class="duz" xml:lang="tr"><span class="duz">Adam içini çekti ve cep telefonunu çıkardı:</span></p>

    <p class="duz" xml:lang="tr"><span class="duz">– Yerleri var mı, bir bakalım.</span></p>

    <p class="duz-ilk-paragraf" xml:lang="tr"><span class="duz">Saat yirmi üç olmuştu.</span></p>

    <p class="duz" xml:lang="tr"><span class="duz">Hatica artık yalnızdı. Aç değildi. Uykusu da yoktu. Aklına alakasız düşünceler geliyordu. Valizlerini hazırlamaya karar verdi.</span></p>

    <p class="duz" xml:lang="tr"><span class="duz">Ama önce temizlik yapmalı, etrafı toplamalıydı.</span></p>

    <p class="duz" xml:lang="tr"><span class="duz">Odaya adamların kokusu sinmişti, havalandırmak için pencereleri açtı, mobilyaları yerlerine yerleştirdi, Marc’ın masasını düzenledi, notlarını, çıkış aldığı kâğıtları, bilgisayarın klavyesini düzeltti.</span></p>

    <p class="duz" xml:lang="tr"><span class="duz">Tek dokunuş ekranın aydınlanmasına yetmişti.</span></p>

    <p class="duz" xml:lang="tr"><span class="duz">Bir anda atölye dönmeye başladı.</span></p>

    <p class="duz" xml:lang="tr"><span class="duz">Marc’a bir mesaj gelmişti.</span></p>

    <p class="duz" xml:lang="tr"><span class="duz">Yeni bir krize girmesine neden olan bu mesajdı demek.</span></p>

    <p class="duz-son-paragraf-1" xml:lang="tr"><span class="duz">Ekrandaki yazı şöyleydi:</span></p>

    <p class="bold-ortali-2-en-son" xml:lang="tr"><span class="italik">“Her şey sona ermedi.”</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Fransızca Service d’aide médicale d’urgence (Acil tıbbî yardım servisi) kelimelerinin baş harflerinden.</span></p>
    </div>
  </div>
</body>
</html>