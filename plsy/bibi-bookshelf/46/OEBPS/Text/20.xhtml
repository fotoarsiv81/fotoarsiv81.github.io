<html xmlns="http://www.w3.org/1999/xhtml">
<head>
  <title>20.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x20">
    <h1 class="bolum-ismi" id="toc-anchor" xml:lang="tr"><span class="bolum-ismi">20</span></h1>

    <p class="duz" xml:lang="tr"><span class="duz">Marc, Irak Savaşı’yla hiç ilgilenmiyordu.</span></p>

    <p class="duz" xml:lang="tr"><span class="duz">20 marttan beri Amerikan füzeleri Bağdat’ı bombalıyor, ama bu onu en ufak şekilde ırgalamıyordu. Bir gergedanın sırtına konmuş bir sinek misali. Bu savaşın, şu ya da bu şekilde uluslararası posta sevkiyatını etkileme ihtimali dışında kaygısı yoktu. İki haftadan beri, çeşitli tahminlerde bulunuyor, Reverdi’nin mektubunun izleyeceği güzergâhı kafasında tasarlıyor, acaba yanılıyor muyum diye düşünmekten kendini alamıyor, sabırsızlanıyordu. Katilin belki de Élisabeth’e yazmak gibi bir niyeti yoktu...</span></p>

    <p class="duz" xml:lang="tr"><span class="duz">Mektubu beklerken, Marc, Jacques’ın dosyasını incelemeye devam ediyordu. Ve Papan dosyasına da bir göz atmaktan geri kalmamıştı. Ama dosya pek açık değildi. Zaten savaş çıktığından beri Malezya’da kimsenin Reverdi’yi düşündüğü yoktu. Oysa o, her sabah, internetten Kuala Lumpur gazetelerini okuyor, ajansların geçtiği haberleri takip ediyor, Fransız Elçiliği’ne telefon ediyordu. Her seferinde de ona deli muamelesi yapıyorlar, zaman ve mekân kavramını yitirmiş biri gibi davranıyorlardı. Savaştan söz edildiğini hiç duymamış mıydı? Tek olumlu şey, en nihayet, Jacques Reverdi’nin avukatının ismini elde etmesiydi: Jimmy Wong-Fat. Ama ona yolladığı mektupların hiçbirine cevap alamamıştı.</span></p>

    <p class="duz" xml:lang="tr"><span class="duz">Bu arada</span> <span class="italik">Limier</span><span class="duz">’de de işler iyi gitmiyordu. Satışlar en düşük seviyeye inmişti, gazetecilerse kış uykusundaydı. Bu uyuşuk tempo içinde, Marc, Hippolyte-Lebas Sokağı’na mutat sabah yürüyüşlerini yapıyordu. Alain, onu sırıtarak karşılıyor, her seferinde farklı bir şakayla ona takılıyordu. Bununla birlikte, bu işte bir bit yeniği olduğunu anlamıştı sanki. Ve her sabah Marc omuzları düşmüş bir halde postaneye geliyor ve Vietnamlı da acıyan gözlerle ona bakıyordu. Hatta şakaları, takılmaları bile daha hafifti, eskisi kadar cesaret kırıcı şakalar yapmıyordu.</span></p>

    <p class="duz" xml:lang="tr"><span class="duz">Bu durum böyle sürüp gitti; 29 mart cumartesi gününe dek.</span></p>

    <p class="duz-son-paragraf-1" xml:lang="tr"><span class="duz">O gün, Alain camın altından yeni bir mektup uzattı.</span></p>

    <p class="duz-sagdan-blok-yakin" xml:lang="tr"><span class="dar-paragraf-duz">Kanara, 19 mart 2003</span></p>

    <p class="alinti" xml:lang="tr"><span class="dar-paragraf-duz">Sevgili Élisabeth,</span></p>

    <p class="alinti" xml:lang="tr"><span class="dar-paragraf-duz">Yufka yürekli biri değilimdir. Yine de son mektubunuz beni çok etkiledi. Gerçekten. Mektubunuzdaki doğallık ve içtenlik beni duygulandırdı. O tuhaf psikolog jargonunu terk ettiğinizi ve kendini beğenmiş, yüksekten bakan tavrınızdan vazgeçmiş olduğunuzu fark ettim.</span></p>

    <p class="alinti" xml:lang="tr"><span class="dar-paragraf-duz">Bu yeni üslubunuz hoşuma gitti, çünkü yapmacıklıktan uzak.</span></p>

    <p class="alinti" xml:lang="tr"><span class="dar-paragraf-duz">Élisabeth, benimle samimi bir ilişki kurmak istiyorsanız, beni her şeyden önce bu içtenliğin gerçek olduğuna inandırmanız gerekiyor. Ancak ve ancak bu durumda, ben de size tüm sırlarımı açabilirim. Ve size bir dost gibi yazabilirim.</span></p>

    <p class="alinti" xml:lang="tr"><span class="dar-paragraf-duz">Eğer benim hakkımda bir şeyler öğrenmek istiyorsanız, önce kendiniz hakkında bazı bilgiler vermelisiniz. Sırlarınızı anlatmalısınız.</span></p>

    <p class="alinti" xml:lang="tr"><span class="dar-paragraf-duz">Ben bir dalgıcım, aletsiz dalış yapan bir sporcuyum. Bir ilişkiyi –mektupla, buradan, bu hapishaneden– ancak derinlere dalmak olarak algılayabilirim. Sizin derinliklerinize de dalıp, bu karşılıklı sır değiş tokuşundaki gerçeği keşfedeceğim. İçinize dalarak sizi dinleyebilecek, böylece dostça bir ilişki kurabilecek miyiz, anlayacağım.</span></p>

    <p class="alinti" xml:lang="tr"><span class="dar-paragraf-duz">Sırlarınızı açmayı kabul ediyor musunuz? Cevabınızı bekliyorum. Geleceğimiz sizin ellerinizde. Birlikte yapacağımız dalışın niteliğini sadece siz belirleyeceksiniz.</span></p>

    <p class="alinti" xml:lang="tr"><span class="dar-paragraf-duz">Hoşça kalın.</span></p>

    <p class="duz-sagdan-blok-altta-bosluk" xml:lang="tr"><span class="dar-paragraf-duz">Jacques Reverdi</span></p>

    <p class="duz" xml:lang="tr"><span class="duz">İlk seferki gibi, Marc yine bir süre hareketsiz kaldı.</span></p>

    <p class="duz" xml:lang="tr"><span class="duz">Ancak şaşkınlığı bu kez çok farklıydı. Kazandığı zaferin büyüklüğüne inanamıyordu. Bu kadar kısa bir sürede böyle radikal bir dönüş olabileceğini hayal bile edemezdi. Bir tuzak olabilir miydi? Ama ne tür bir tuzaktı? Ve bu tuzağa kimi düşürecekti ki?</span></p>

    <p class="duz" xml:lang="tr"><span class="duz">Hayır. Üslup değişikliğinin karşılığını almıştı sadece, hepsi buydu. Leş yiyici, ikinci mektuptaki içtenliği hissetmişti. Tabiî bunda hapiste olmanın verdiği sıkıntı, yalnızlık ve acı da etkiliydi. Bu tür zorlu koşullar içindeki biri, Reverdi de olsa, dışarıdan gelecek ricalara karşı çok daha duyarlı olmak zorundaydı.</span></p>

    <p class="duz" xml:lang="tr"><span class="duz">Marc eldivenlerini giydi, keçe uçlu kalemini ve müsvedde olarak kullandığı bloknotunu aldı. Cevabı tek kelimelikti: “Elbette.” Katilin istediği bütün sırları verecekti.</span></p>

    <p class="duz" xml:lang="tr"><span class="duz">Mektubunu yazarken Marc coşkudan titriyordu. Eğer bu şekilde devam ederse, eğer hata yapmazsa gerçek itirafları okuyacaktı: bundan kuşkusu yoktu. Ölümün eşiğindeki bir katil ona her şeyi anlatacaktı. Böylece onun öldürme itkisini anlayabilecekti. Kara ışıltıyı hayranlıkla seyredecekti.</span></p>

    <p class="duz" xml:lang="tr"><span class="duz">Otuz dakika içinde mektubunu bitirdi. Élisabeth’in el yazısıyla temize çekmek de bir yarım saatini aldı. Gitgide her alanda uzmanlaşıyordu: istediği mesajları verme, el yazısı... İlk iki mektupta da yaptığı gibi, faks makinesinden bir kopyasını aldı. Kişisel arşivi için. Sonra saatine baktı: on bir otuzdu.</span></p>

    <p class="duz" xml:lang="tr"><span class="duz">Bir kez daha, Saint-Lazare Sokağı’ndaki postaneye kadar koştu. Bugün cumartesiydi ve postane öğlen kapanıyordu. Yolda, Reverdi’nin mektubundaki bir cümle aklına geldi ve neşesi kaçtı: “İçinize dalarak sizi dinleyebilecek, böylece dostça bir ilişki kurabilecek miyiz, anlayacağım...” Eğer sıradan bir erkek size bunu yazarsa, bu ancak tuhaf olurdu. Ama söz konusu olan, bıçağını bir kadının vücuduna yirmi yedi kez saplayan bir katilse bunu dikkate almamak olmazdı.</span></p>

    <p class="duz" xml:lang="tr"><span class="duz">Marc aklının sesini dinledi. Canavar hapisteydi. Birkaç ay içinde de idam edilecekti. Artık Marc çok ihtiyatlı davranmalı ve onun sırrını gün ışığına çıkarmalıydı.</span></p>

    <p class="duz" xml:lang="tr"><span class="duz">Postanenin kapısından girerken, yeniden rahatladığını hissediyordu. Hatta mektubunu uzattığında ve “ekspres” dediğinde, büyük bir coşku içindeydi. Yeni bir dönemeci dönüyordu. Yeni bir baskı, yeni riskler...</span></p>

    <p class="duz" xml:lang="tr"><span class="duz">Posta memuresi sordu:</span></p>

    <p class="duz" xml:lang="tr"><span class="duz">– Bir şey mi söylediniz?</span></p>

    <p class="duz-son-paragraf-2" xml:lang="tr"><span class="duz">Marc, “hayır” anlamında bir işaret yaptı, ama dudakları onu ele vermişti. Aklındaki dalma düşüncesiyle, mırıldanmıştı: “Bayılmamaya dikkat.”</span></p>
  </div>
</body>
</html>