<html xmlns="http://www.w3.org/1999/xhtml">
<head>
  <title>14.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x14">
    <h1 class="bolum-ismi" id="toc-anchor" xml:lang="tr"><span class="bolum-ismi">14</span></h1>

    <p class="duz" xml:lang="tr"><span class="duz">Hücresinde, Reverdi bütün mektupları yere yaydı. En az, yüz mektup vardı. İçini bir gurur kapladı. Kanara’ya hapsedileli üç hafta olmuştu ve başta Fransa olmak üzere Avrupa’nın dört köşesinden mektup yağıyordu. Mektupları üç kategoriye ayırdı, sonra okumaya koyuldu.</span></p>

    <p class="duz" xml:lang="tr"><span class="duz">Önce medya organlarından gelenleri. Röportaj talebinde bulunanları hızla geçti. Dört yayınevinden gelen mektup ise hep aynı cümleyle sona eriyordu: “Niçin anılarınızı yazmıyorsunuz?” Ardından diğer gruba, resmî mektuplara hızla bir göz attı. Fransız Elçiliği ona sayısız mektup yollamıştı, sessiz kalmasının sebebini soruyorlardı. Çok sayıda Fransız avukattan gelmiş mektup da vardı: her biri uluslararası hukuk konusunda ün yapmış “profesyoneller”di; aşağı yukarı benzer dosyalar üzerinde çalışmışlardı –Güneydoğu Asya’da uyuşturucu kaçakçılığı yapmaktan tutuklanmış Avrupalılar gibi– ve onun davasını almak istiyorlardı. Aralarından bazıları bu davayı üstlenmekten şeref duyacaklarını bile yazıyorlardı. Niyetleri çok açıktı: Reverdi’yi savunmak, dava boyunca tüm dikkatlerin odağı olmak demekti. Çeşitli insan hakları derneklerinden gelmiş mektuplar da vardı, hapishane koşullarının nasıl olduğunu öğrenmek istiyorlardı. Gülmekten ölebilirdi.</span></p>

    <p class="duz" xml:lang="tr"><span class="duz">Bir sürü maskaralık içeren bu mektupları bir köşeye attı.</span></p>

    <p class="duz" xml:lang="tr"><span class="duz">Ve daha özel mektuplara geçti. İçerikleri –öfke, kaygı, hayranlık, aşk...– ne olursa olsun bunlar çok daha coşku vericiydi. Bir saatten uzun bir süre okudu. Ama bu mektuplar onun için yeni bir hayal kırıklığı oldu. Her biri diğerinden daha alıkçaydı. Hakaretler de iyi dilek temennileri de hep aynı vasatlıktaydı.</span></p>

    <p class="duz" xml:lang="tr"><span class="duz">Onun ilgisini üslup çekiyordu. Satır aralarından, cümlelerin gelişiminden algılayabildiği üslup, her virgülde, korkuyu, kızgınlığı, hayranlığı hissedebiliyordu. Ayrıca el yazılarını da seviyordu; elin kâğıda temasını, her kelimenin sonundaki titrek heyecanı. Sanki bu kadınlar –mektupların hemen hepsi kadınlardan geliyordu– onun kulağına fısıldıyorlardı. Ya da hafifçe tenine dokunuyorlardı. Bambu yaprakları gibi. Gözlerini kapattı, kendini anılarının okşayışına bıraktı. Yapraklar. Fısıltılar. İzlenecek yol...</span></p>

    <p class="duz" xml:lang="tr"><span class="duz">Sonra her mektubu tek tek incelemeye başladı, ampulünün ölgün ışığı altında her birini en ince ayrıntısına kadar okudu. Yazım hatalarını, sözdizimi yanlışlarını sayıyordu. Mektupların bayağılığı karşısında şaşkınlığa düştü. Üsluptaki senlibenlilikten rahatsız olmuştu. İster öfke, ister acıma dolu olsun veya daha da kötüsü anlayış ve sevgi dolu olsun tüm mektuplar çok senlibenliydi. Hem de haddinden fazla.</span></p>

    <p class="duz-son-paragraf-1" xml:lang="tr"><span class="duz">Bu mektuplar arasında bir tanesi ön plana çıkıyordu. Çok dikkat çekici, doğal ama biraz bönce bir üslubu vardı. Anlaşılması güç bir ruh haliyle birkaç kez okudu bu mektubu; öfkeyle karışık bir aşağılamayla.</span></p>

    <p class="duz-sagdan-blok-yakin" xml:lang="tr"><span class="dar-paragraf-duz">Paris, 19 şubat 2003</span></p>

    <p class="alinti" xml:lang="tr"><span class="dar-paragraf-duz">Sayın Bayım,</span></p>

    <p class="alinti" xml:lang="tr"><span class="dar-paragraf-duz">Adım Élisabeth Bremen. Yirmi dört yaşındayım, Nanterre Fakültesi’nde (Paris X) psikoloji master’ı yapıyorum ve psikolojik profil üzerine bir tez hazırlıyorum; Fransa’da bu yönteme “soruşturmaya psikolojik yardım” adı veriliyor ve cinayet mahalli ile soruşturmayı yürütenlerin buldukları diğer delillerin incelenmesinden sonra katilin psikolojik profilini saptamaya dayanıyor.</span></p>

    <p class="alinti" xml:lang="tr"><span class="dar-paragraf-duz">Araştırmalarım boyunca, özellikle de birçok tutukluyla yaptığım görüşmeler sırasında tez konumun, aslında beni gerçekten ilgilendiren temaya ulaşmak için sadece bir bahane olduğunu anladım: cinayet itkisi, yani ancak öldürme eylemiyle sona eren ya da hafifleyen fizyolojik veya ruhsal gerginlik teması.</span></p>

    <p class="alinti" xml:lang="tr"><span class="dar-paragraf-duz">Böylece, geçtiğimiz aylarda tez konumu değiştirmeye karar verdim. Tüm dikkatimi bizzat hükümlülere odaklamayı ve her türlü cezaî ve ahlakî değerlendirmeleri bir kenara bırakarak onların psikolojik profilini ortaya çıkarmayı hedefledim. Onların ortak noktalarını, hikâyelerini, kişiliklerini, öldürme biçimlerini gruplandırarak bir tür “üstprofil” çıkarmayı umuyordum.</span></p>

    <p class="alinti" xml:lang="tr"><span class="dar-paragraf-duz">Araştırmalarımda belirli bir yere gelmiştim ki, geçtiğimiz 10 şubatta, sizin yakalanmanız ve olağanüstü durumunuz hakkında yazılmış ilk makaleleri okudum. O anda bir karar aldım: tezimde sadece sizi konu edinmek.</span></p>

    <p class="alinti-son-paragraf" xml:lang="tr"><span class="dar-paragraf-duz">Elbette bu tür bir çalışma sizin onayınız, yani yardımınız olmadan yapılamaz. Sorularıma cevap vermeyi kabul ettiğiniz takdirde bu çalışmayı bitirebilirim...</span></p>

    <p class="duz" xml:lang="tr"><span class="duz">Jacques okumayı bıraktı. Bu kız, sadece, seri cinayetler işleyen bir katili serinkanlılıkla malzemesi yapmakla kalmıyor, bir de bunu herkesin okuduğu bir mektupta, üstelik dava henüz başlamadan yapıyordu. Onun, yere yaydığı diğer mektupların sahipleriyle arasındaki benzerlik büyüktü, ancak bu mektup, diğerlerinden daha fazla saflık ve alıklık içeriyordu.</span></p>

    <p class="duz-son-paragraf-1" xml:lang="tr"><span class="duz">Okumaya kaldığı yerden devam etti:</span></p>

    <p class="alinti-son-paragraf" xml:lang="tr"><span class="dar-paragraf-duz">Maddî durumum elvermediğinden, ne yazık ki yolculuk yapmam imkânsız, en azından şimdilik. Ama, sizinle ilk teması kurabilmemi sağlayacak bir dizi soru hazırladım. En kısa sürede size yollayabilirsem mutlu olacağım.</span></p>

    <p class="duz" xml:lang="tr"><span class="duz">Kız açıkça ondan itirafta bulunmasını istiyordu. Tabiî neden olmasın? Baştan aşağı aptallıkla dolu olan mektubu okumaya devam etti:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Yöntemimi anladınız sanırım: psikoloji eğitimim sayesinde, başkalarının anlamadıklarını, hatta akıllarından bile geçirmediklerini kavrayabileceğimi sanıyorum.</span></p>

    <p class="alinti-son-paragraf" xml:lang="tr"><span class="dar-paragraf-duz">Zaten, sorularım ve cevaplarınıza vakit geçirmeden yapacağım yorumlar sayesinde sizin de kendinizi daha iyi anlamanızı sağlayabilirim. Henüz resmen psikolog değilim, ama bazı gerçeklerle yüzleşmenize, onlara daha iyi karşı koymanıza yardımcı olabilirim...</span></p>

    <p class="duz" xml:lang="tr"><span class="duz">Reverdi kâğıdı avucunun içinde buruşturdu: öfkesi yakıcı dalgalar halinde büyüyordu. Burada tutukluydu, dikkatler ve meraklı bakışlar onun üzerindeydi. Bir hayvanat bahçesinin sakiniydi sanki, gelen geçenlerin saygısız ve müstehzi gözleriyle seyrediliyordu. Gözlerini kapattı; kafaca ve bedence sakinleşmek için uçsuz bucaksız bir düzlükte olduğunu düşündü.</span></p>

    <p class="duz" xml:lang="tr"><span class="duz">Kendini toparlayıp sakinleşince biraz önce buruşturduğu kâğıdı düzeltti; salaklığın son mertebesine vardıran bu yolculuğu bitirmek istiyordu.</span></p>

    <p class="duz" xml:lang="tr"><span class="duz">Sürpriz: mektubun son kısmı çok daha ilginçti. Başlangıçtaki o kendini beğenmiş üslubun bıçak gibi kesildiğini, bir anda duruma daha uygun bir üslubun benimsendiğini fark etti. Üniversiteli kız, aletsiz dalma ile cinayetler arasında bir mukayese yapmaya kalkıyordu:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Belki çok ileri gidiyorum, hem de bu kadar çabuk, ama, nasıl söyleyeyim, denizin derinlikleri ile maruz kaldığınız karanlık itkiler arasında bir tür benzerlik var mı anlamak istiyorum. Her iki durumda da karanlık var, baskı var, felaket var. Ama aynı zamanda, belirgin bir biçimde bir saflık duvarı, bilinmeyen bir yön de var...</span></p>

    <p class="alinti" xml:lang="tr"><span class="dar-paragraf-duz">Bunu size nasıl anlatabilirim? Bu eylemler ile bu dalışlar arasında, aynı keşfetme, aynı kendini aşma isteği olduğunu hissediyorum. Aynı baş dönmesinin aynı karşı konulmaz dürtünün.</span></p>

    <p class="alinti" xml:lang="tr"><span class="dar-paragraf-duz">Sizinle aynı bakış açısında olabilmek için bu baş dönmesini kavramak, sizin cephenizden bakmak istiyorum. Amacım yargılamak değil, paylaşmak.</span></p>

    <p class="alinti-son-paragraf" xml:lang="tr"><span class="dar-paragraf-duz">Tabiî, bana kılavuzluk etmeyi, sizinle birlikte yüzeyden derinlere inmek için elimden tutmayı kabul ederseniz, işte o zaman her şeyi anlayabileceğim. Sizinle birlikte sonuna kadar gitmek istiyorum.</span></p>

    <p class="duz" xml:lang="tr"><span class="duz">Peş peşe sıralanmış bu kelimeler fazla bir şey ifade etmese de Jacques bu satırlarda bir içtenlik olduğunu seziyordu. Bu genç kız, vücudu ve ruhuyla, karanlıklara doğru yapılacak bir yolculuğa atılmaya hazırdı. Ama bir leşçi içgüdüsüyle, bu satırlardaki belirgin ikiyüzlülüğü de hissediyordu. “Dünyadan bihaber bu saf genç kız” belki de bu mektuptakinden daha saftı.</span></p>

    <p class="duz" xml:lang="tr"><span class="duz">Mektubu kokladı: parfüm kokuyordu. Hoş bir kadın kokusu. Ya da daha doğru bir deyişle, kadın havalarında bir genç kızın kokusu. Chanel No 5 olduğuna dair iddiaya girebilirdi. Evet, Élisabeth sadece korku dolu bir yolculuğa çıkmak istemiyor, onu baştan çıkarmak, kızıştırmak da istiyordu, inine kadar onu takip etmeye hazırdı...</span></p>

    <p class="duz" xml:lang="tr"><span class="duz">Mektubu yere attı ve salaklıklardan, patavatsızlıklardan, yazım hatalarından oluşan bu yığını hayranlıkla seyretti. Birkaç hamamböceği kâğıt kıvrımlarının arasında gezinmeye başlamıştı bile. O sırada hücrelerin ışıkları söndü.</span></p>

    <p class="duz" xml:lang="tr"><span class="duz">Saat yirmi bir olmuştu. Jacques ayağıyla mektup yığınını itti ve duvarın kenarına uzandı. Öfkesi geçmişti, ama üzüntüsü devam ediyordu. Hep ölümle alay etmişti, ama ilk kez, yalnız olduğunu, anlaşılmadığını ve “eserinin” kendisiyle birlikte öleceğini anlıyordu.</span></p>

    <p class="duz" xml:lang="tr"><span class="duz">Bilinçaltında beliren bir düşünce diğerlerini unutturdu. Ne olduğunu tam olarak anlayamadığı bir ayrıntı içini kemiriyordu. Yattığı yerden kalktı ve el fenerini aldı. Ellerinin serbest kalması için feneri dişlerinin arasına sıkıştırdı, yerdeki mektupları karıştırmaya başladı. Birkaç saniye sonra, Élisabeth Bremen’in mektubunu buldu. Bir şey gözünden kaçmıştı, ama neydi?</span></p>

    <p class="duz" xml:lang="tr"><span class="duz">Mektubu hızla bir kez daha okudu; yeni bir şey yoktu. Zarfı buldu, içine baktı: boştu. Her tarafını iyice inceledi. Zarfın arkasında gönderenin adresini gördü.</span></p>

    <p class="duz" xml:lang="tr"><span class="duz">Élisabeth Bremen, kişisel adresini yazmamıştı, onun yerine Paris 9. Bölge’deki bir postrestant adresi vardı.</span></p>

    <p class="duz" xml:lang="tr"><span class="duz">İşte aradığı ayrıntı buydu. Tüm o güzel sözlere, onunla yakınlık kurma isteğine rağmen, üniversiteli kız bu önlemi almaktan geri kalmamıştı. Korkuyordu. Tıpkı diğerleri gibi. Elini “vahşi hayvana” uzatıyordu, ama tedbirli bir şekilde.</span></p>

    <p class="duz" xml:lang="tr"><span class="duz">Jacques el fenerini söndürdü ve karanlıkta gülümsedi.</span></p>

    <p class="duz" xml:lang="tr"><span class="duz">Biraz eğlenmenin ne zararı vardı?</span></p>
  </div>
</body>
</html>