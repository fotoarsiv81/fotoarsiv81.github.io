<html xmlns="http://www.w3.org/1999/xhtml">
<head>
  <title>56.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x56">
    <h1 class="bolum-ismi" id="toc-anchor" xml:lang="tr"><span class="bolum-ismi">56</span></h1>

    <p class="duz" xml:lang="tr"><span class="duz">Ağaçsız, küçük bir alanda, tahtalardan ve palmiye yapraklarından yapılmış kare biçimli bir kulübeydi. En ufak bir rüzgârda, çatıyı örten bambu yaprakları duvarları yalıyordu. Marc kulak kabarttı; içerden hiç ses gelmiyordu. Tedbiri elden bırakmadan kulübenin çevresinde bir tur attı; kapı ve pencereler sıkı sıkı kapalıydı.</span></p>

    <p class="duz" xml:lang="tr"><span class="duz">Kapıyı zorlamaya karar verdi.</span></p>

    <p class="duz" xml:lang="tr"><span class="duz">İçeri girer girmez ilk izlenimi kesif bir küf kokusu oldu. Ama aynı zamanda kulübenin havasının çok temiz olduğunu fark etti. Şu veya bu şekilde baraka yağmurlardan kendini korumuştu.</span></p>

    <p class="duz" xml:lang="tr"><span class="duz">Birkaç adım attı ve içeriyi dikkatle inceledi. Duvarlar çıplak, zemin ahşaptı, odanın en uzak köşesinde, sağ tarafta bir masa ile bir sandalye vardı. Solda, yerde, kemik gibi sertleşmiş rafyadan bir hasır seriliydi. Etrafta kan izi yoktu. Şiddet uygulandığına dair bir belirti de. Marc yarıkaranlıkta, duvar boyunca sıralanmış dalgıç malzemelerini gördü: kurşun kemer, oksijen tüpü, detandör, neopren dalgıç ceketi, alın lambası...</span></p>

    <p class="duz" xml:lang="tr"><span class="duz">Jacques Reverdi’nin, dalış öğretmeninin ininde olduğu kesindi.</span></p>

    <p class="duz" xml:lang="tr"><span class="duz">Ama neden “Arınma Odası”?</span></p>

    <p class="duz" xml:lang="tr"><span class="duz">Biraz daha ilerledi. Bu kulübede normal olmayan bir şeyler vardı. Fiziksel konumuna uygun olmayan bir ayrıntı. Kapıyı kapattı. İçerisi zifirî karanlık oldu. Bu imkânsızdı. Bu tür kulübelerde, güneş ışığı her zaman sızacak bir delik bulurdu.</span></p>

    <p class="duz" xml:lang="tr"><span class="duz">Kapıyı yeniden açtı ve dikkatle duvarları inceledi; tahtalar arasındaki yarıklar büyük bir özenle bitki lifleriyle doldurulmuştu. Hinthurması veya rafya olmalıydı. Kafasını yukarı kaldırdı ve duvarlar ile çatının birleşme yerlerini takip etmeye başladı; genellikle bu birleşmelerde daima küçük bir açıklık, doğal bir havalandırma olurdu. Ancak bu açıklık da sıkıca örülmüş, rotang sicimiyle bağlanmış palmiye yapraklarıyla iyice kapatılmıştı. Marc başını zemine çevirdi. İnanılır gibi değildi: kaplama tahtalarının arasına da silikon çekilmişti. Kapıyı kontrol etti ve burada da aynı sistemin kullanılmış olduğunu gördü; kapı bitkisel elyafla çevrelenmişti ve kapatıldıktan sonra içeriye bir damla hava girmesi imkânsızdı.</span></p>

    <p class="duz" xml:lang="tr"><span class="duz">Arınma Odası.</span></p>

    <p class="duz" xml:lang="tr"><span class="duz">Reverdi, içeriye en ufak bir toz dahi girmemesi için hücresini özenle hazırlamıştı.</span></p>

    <p class="duz" xml:lang="tr"><span class="duz">Jacques’ın mesajının son satırları geldi aklına:</span></p>

    <p class="duz" xml:lang="tr"><span class="duz">“Bir ritüel özel bir yer gerektirir. Her hareketin bir üst anlam taşıdığı, her davranışın bir sembol olduğu kutsal bir yer.”</span></p>

    <p class="duz" xml:lang="tr"><span class="duz">Marc, soluk almayarak kendini dış dünyaya kapatan Reverdi’nin apne krizlerini düşündü. Aynı olayı bu kez başka bir ölçekte gerçekleştiriyordu. Bütün delikleri, açıklıkları kapatılmış kulübe onun benliğinin, çılgınlığının mekânı haline gelmişti. Kişiliğinin bir uzantısı. Dr. Norman söylemişti: “... cinayet eyleminin bir tür dışavurma, içini dökme olduğunu düşünüyorum. O esnada tüm varlığını sergiliyor ve bu da kendini daha iyi korumak için kan akıtmasına sebep oluyor...”</span></p>

    <p class="duz" xml:lang="tr"><span class="duz">Bir kez daha psikiyatr haklı çıkıyordu. Marc sıcağa rağmen titremeye başladı. dalgıcın soluk almadığı sırada vücudunda olan biteni kafasında canlandırmaya başladı. Hayatî organlarına hücum eden kanı hayal etti. Bir yürek gibi çarpan kıpkırmızı organlar, tıpkı ocaktaki közler gibi... Bu odada yaşanan süreç de aynıydı; kan kulübenin merkezinde, kare biçimindeki bu odada toplanıyordu.</span></p>

    <p class="duz" xml:lang="tr"><span class="duz">Marc soluk alamıyordu. İstemsiz bir biçimde nefesini tutmuştu.</span></p>

    <p class="duz" xml:lang="tr"><span class="duz">Kapıya yöneldi.</span></p>

    <p class="duz" xml:lang="tr"><span class="duz">Eşikte durdu, geri döndü.</span></p>

    <p class="duz" xml:lang="tr"><span class="duz">Cinayet sahnesi, bütün açıklığıyla gözünün önünde cereyan ediyordu.</span></p>

    <p class="duz" xml:lang="tr"><span class="duz">Jacques Reverdi gözleri kapalı, etrafı mumlarla, tütsü çubuklarıyla ve bal şişeleriyle çevrili bir şekilde lotus pozisyonunda oturuyordu. Sessizlik, duruluk hâkimdi odaya. Ne bir toz zerresi ne de bir damla hava giriyordu içeri. Sadece dışarıdaki bambuların hışırtısı duyuluyordu. Tıpkı müminlerin dualar mırıldanışı gibi.</span></p>

    <p class="duz" xml:lang="tr"><span class="duz">Jacques gözlerini açtı ve kımıldanıp duran bağlı kadını seyretmeye başladı. Karanlığın içindeydi ve değerli bir kelebeği serbest bırakmak için acılar içinde kıvranan bir krizalite benziyordu. Jacques ayağa kalktı...</span></p>

    <p class="duz" xml:lang="tr"><span class="duz">Marc kapının pervazına yapıştı. Kaçmak istedi, fakat başaramadı. Kulübedeki cehennemi hissediyordu. Tütsü kokusunu soluyordu. Çok uzaklardan gelen, çorak toprakların ve nemli cangılların izlerini taşıyan kokuları alabiliyordu. Aklına Neşideler Neşidesi’nin dizeleri geldi.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Bu kim? Çölden çıkıyor,</span></p>

    <p class="alinti" xml:lang="tr"><span class="dar-paragraf-duz">Duman direkleri gibi,</span></p>

    <p class="alinti" xml:lang="tr"><span class="dar-paragraf-duz">Tütsülenmiş mür ile günnükle</span></p>

    <p class="alinti-son-paragraf" xml:lang="tr"><span class="dar-paragraf-duz">Satıcının her çeşit baharatı ile.</span></p>

    <p class="duz-son-paragraf-2" xml:lang="tr"><span class="duz">Reverdi ilk olarak bıçağını kadının gırtlağına sapladı. Marc bir çığlık attı; parmaklarının ucunda, bıçağın ağzının omura isabet edişini hissetmişti. Kulübeden çıktı ve ayaklarının altındaki bambuları ezerek kaçtı. Ağzı bir tıkaçla kapatılmış kurbanın iniltilerini duyar gibi oldu.</span></p>
  </div>
</body>
</html>