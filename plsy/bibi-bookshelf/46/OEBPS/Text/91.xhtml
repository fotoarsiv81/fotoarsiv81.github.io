<html xmlns="http://www.w3.org/1999/xhtml">
<head>
  <title>91.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x91">
    <h1 class="bolum-ismi" id="toc-anchor" xml:lang="tr"><span class="bolum-ismi">91</span></h1>

    <p class="duz" xml:lang="tr"><span class="duz">– Ne yapıyorsun?</span></p>

    <p class="duz" xml:lang="tr"><span class="duz">– Çantamı hazırlıyorum. Buradan gidiyorum.</span></p>

    <p class="duz" xml:lang="tr"><span class="duz">Marc hastane odasında ayakta durmuş eşyalarını topluyordu. “Hafif koma”dan iki saat önce çıkmıştı.</span></p>

    <p class="duz" xml:lang="tr"><span class="duz">– Haberim var.</span></p>

    <p class="duz" xml:lang="tr"><span class="duz">– Nereden öğrendin?</span></p>

    <p class="duz" xml:lang="tr"><span class="duz">Kısa bir süre durakladı, başıyla kapıyı işaret etti:</span></p>

    <p class="duz" xml:lang="tr"><span class="duz">– Dışarıda herkes bundan söz ediyor.</span></p>

    <p class="duz" xml:lang="tr"><span class="duz">– Ben...</span></p>

    <p class="duz" xml:lang="tr"><span class="duz">Marc ona doğru yürüdü ve kızı omuzlarından tutup sıktı:</span></p>

    <p class="duz" xml:lang="tr"><span class="duz">– Sizi uyarmıştım, değil mi? Sesini alçalttı... Herkesi uyarmıştım. Tanrım. Reverdi yaşıyor. Hepimizi öldürecek.</span></p>

    <p class="duz" xml:lang="tr"><span class="duz">– Onun eline geçmek istemiyorsan, dedi Hatica yumuşak bir sesle. Hastaneden çıkmamalısın.</span></p>

    <p class="duz" xml:lang="tr"><span class="duz">– Bunu yapmaktan kimse beni alıkoyamaz.</span></p>

    <p class="duz" xml:lang="tr"><span class="duz">– Peki nereye gideceksin?</span></p>

    <p class="duz" xml:lang="tr"><span class="duz">– Yurtdışına.</span></p>

    <p class="duz" xml:lang="tr"><span class="duz">– Yurtdışına mı? Ama... ama doktorlar buna izin vermez.</span></p>

    <p class="duz" xml:lang="tr"><span class="duz">– Doktorların yatağa ihtiyacı var ve ben bu sabah psikiyatrla görüştüm. Ona göre, bana acı veren “gerçek”miş. Bu yüzden normal hayatın içine girmeliyim. Öyleyse vakit kaybetmeyelim!</span></p>

    <p class="duz" xml:lang="tr"><span class="duz">Hatica başka bir kart sürdü:</span></p>

    <p class="duz" xml:lang="tr"><span class="duz">– Polisler senin Fransa’yı terk etmene izin vermez. Sen en önemli tanıksın. Ve hakkında dava açılma olasılığı da var.</span></p>

    <p class="duz" xml:lang="tr"><span class="duz">Çantasını kapattı, ceketini giydi:</span></p>

    <p class="duz" xml:lang="tr"><span class="duz">– Senin bir şeyden haberin yok, Hatica. Böyle bir şey söz konusu değil. Avukatım bütün sıkıntıları giderdi, dava yok. Malezya’ya bile gidebilirim. Burada, Fransa’da ben bir kurbanım. Bir kurban! Tanıklığıma gelince, polis ifademi aldı. Ekleyeceğim başka bir şey olduğunu sanmıyorum. Şu anki korkum dışında.</span></p>

    <p class="duz" xml:lang="tr"><span class="duz">Marc kapıya doğru yöneldi. Hatica yolunu kesti:</span></p>

    <p class="duz" xml:lang="tr"><span class="duz">– Nereye gidiyorsun? Bunu bilmek hakkım!</span></p>

    <p class="duz" xml:lang="tr"><span class="duz">– Sicilya. Gururla gülümsedi. Bu pislik herifin beni asla bulamayacağı bir yer biliyorum.</span></p>

    <p class="duz" xml:lang="tr"><span class="duz">Gözler her şeyi anlatır. Gerçi Marc’ın bakışlarında hep anlaşılmaz bir şeyler vardı, ama Hatica onlardan bazı ipuçları yakalamayı öğrenmişti. Onun gerçek niyetini anladı.</span></p>

    <p class="duz" xml:lang="tr"><span class="duz">Marc, Reverdi’den kaçmıyordu.</span></p>

    <p class="duz" xml:lang="tr"><span class="duz">Tam tersine onu, çok iyi bildiği bir alana çekmek istiyordu.</span></p>

    <p class="duz" xml:lang="tr"><span class="duz">Ona tuzak kurmak istiyordu.</span></p>

    <p class="duz" xml:lang="tr"><span class="duz">Hatica şaşkındı, sadece ağzından çıkan kelimeleri işitti:</span></p>

    <p class="duz" xml:lang="tr"><span class="duz">– Ben de seninle geliyorum.</span></p>
  </div>
</body>
</html>