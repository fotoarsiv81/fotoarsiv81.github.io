<html xmlns="http://www.w3.org/1999/xhtml">
<head>
  <title>2.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x2">
    <h1 class="bolum-ismi" id="toc-anchor" xml:lang="tr"><span class="bolum-ismi">2</span></h1>

    <p class="alinti-ilk-paragraf" xml:lang="tr"><span class="dar-paragraf-duz">[Özel haber]</span></p>

    <p class="bold-ortali-3" xml:lang="tr"><span class="dar-paragraf-duz">TROPİKLER’DE SERİ CİNAYETLER İŞLEYEN BİR KATİL Mİ?</span></p>

    <p class="alinti-ilk-paragraf" xml:lang="tr"><span class="dar-paragraf-duz">7 şubat 2003. Yerel saatle, sabahın on biri. Papan’da, Malezya’nın güneydoğu kıyısında yer alan Johore Sultanlığı’na ait bu küçük köyde diğerlerinden farksız sıradan bir gün. Turistler, tüccarlar, gemiciler; hepsi gri kumlarla kaplı büyük plaj boyunca uzanan yolda gidip geliyor. Birden çığlık, bağırışlar yükseliyor. Balıkçılar palmiye ağaçlarının altında rahatsız, kıpırdanıp duruyor. İçlerinden bazıları silahlı: sopalar, zıpkınlar, bıçaklar...</span></p>

    <p class="alinti" xml:lang="tr"><span class="dar-paragraf-duz">Plajın diğer ucundaki patikaya yöneliyorlar ve küçük bir tepenin eteğinde yer alan ormana doğru tırmanıyorlar. Gözlerinde öfke var. Suratlarındaysa şiddet, öldürme tutkusu... Çok geçmeden başka bir tepeye varıyorlar, burada yöreye has bildik cangıl, yerini bambu ormanına bırakıyor. Artık sakin olmaya çalışıyorlar, sessizce yürüyorlar. Aradıkları şeyi bulmuş gibiler: damı dallarla örtülü bir kulübe. Yaklaşıyorlar. Kapı kapalı. Hiç tereddüt etmeden zıpkınlarını saplayıp kulübenin duvarını söküp atıyorlar.</span></p>

    <p class="alinti" xml:lang="tr"><span class="dar-paragraf-duz">İçerisi cehennemi andırıyor. Belden yukarısı çıplak bir adam, bir</span> <span class="dar-paragraf-italik">mat salleh</span> <span class="dar-paragraf-duz">(bir Beyaz) kapı eşiğinin yakınında büzülmüş duruyor, trans halinde. Kulübenin dip tarafında bir iskemleye bağlanmış genç bir kadın görülüyor. Vücudunun her yanında yaralar var ve kanıyor. Suç aleti kadının ayaklarının dibinde duruyor: bir balıkadam bıçağı.</span></p>

    <p class="alinti" xml:lang="tr"><span class="dar-paragraf-duz">Balıkçılar suçluyu yakalıyorlar ve kumsala doğru sürüklüyorlar. Bir darağacı hazırlamışlar bile. İşte o anda beklenmedik bir şey oluyor, Papan’ın kuzeyinde on kilometre uzakta yer alan Mersing şehrinden polisler olay yerine varıyor. İhbar alan polisler bu linç girişimini önlemek için tam zamanında geliyor. Zanlı kurtarılıyor ve Mersing Polis Merkezi’nde gözaltına alınıyor.</span></p>

    <p class="alinti" xml:lang="tr"><span class="dar-paragraf-duz">Ama asıl şaşırtıcı olan, Singapur sınırından fazla uzak olmayan bu yerde son üç günde gelişen olaylar. Aslında tüm bu olanlar pek şaşırtıcı değil. Güneydoğu Asya’da idam cezası uygulaması var, hem de alelacele yapılan bir yargılama sonucunda. Ama bu kez durum farklı, şüpheli hiç beklenmedik biri. Bir Fransız. Adı Jacques Reverdi ve tanınmış bir kişi. 1977 ile 1984 yılları arasında “serbest dalış” ve “limitli ağırlıkla dalış” dallarında birkaç kez dünya rekoru kırmış, uluslararası çapta eski bir sporcu.</span></p>

    <p class="alinti" xml:lang="tr"><span class="dar-paragraf-duz">Seksenli yılların ortalarında sporu bıraktıktan sonra Güneydoğu Asya’ya yerleşmiş ve on beş yıldan fazla bir süredir de bu bölgede yaşıyor. Malezya, Tayland ve Kamboçya arasında mekik dokuyor, dalış hocalığı yapıyor, kırk dokuz yaşında. Tanıkların ilk ifadelerine göre, güler yüzlü, sosyal ilişkileri güçlü, ama kıyıdaki küçük koylardan birinde yalnız yaşayan, Robinson Crusoe hayatı sürmekten hoşlanan biri. 7 şubat 2003’te neler oldu? Genç bir kızın cesedi, onun birkaç aydan beri yaşadığı kulübede ne arıyordu? Ve niçin Malezyalı balıkçılar onu kendi elleriyle cezalandırmak istediler?</span></p>

    <p class="alinti" xml:lang="tr"><span class="dar-paragraf-duz">Jacques Reverdi, 1997’de de Kamboçya’da Linda Kreutz adında genç bir Alman turisti öldürmekten tutuklanmış. Delil yetersizliğinden serbest bırakılmış. Ama olay, o dönemde Güneydoğu Asya’da büyük gürültü kopardığından Papan’a gelip yerleştiğinde artık herkes onu tanıyordu. Ve köyde yaşayanlar tarafından göz hapsinde tutuluyordu. Kulübesine, Pernille Mosensen adında Danimarkalı bir genç kızı götürdüğünü gördüklerinde herkesin yüreğini bir korku kapladı. Günlerden beri ilk kez köylerine Avrupalı bir kız gelmişti. Evet, şüphelerinde ne kadar haklı olduklarını anlamaları için fazla bir zaman geçmesi gerekmemişti...</span></p>

    <p class="alinti" xml:lang="tr"><span class="dar-paragraf-duz">Johor Bahru Hastanesi doktorlarının yaptığı ilk açıklamalara göre, Pernille Mosensen’in vücudunda “delici ve kesici bir alet”le açılmış yirmi yedi yara var. Kollarda ve bacaklarda, yüzde, boyunda, göğüslerde ve üreme organında boydan boya açılmış yaralar. Uzmanlar 9 şubatta yaptıkları basın açıklamasında bunun “patolojik bir vahşet” olduğunu söylediler.</span></p>

    <p class="alinti" xml:lang="tr"><span class="dar-paragraf-duz">Malezya’daki gazeteler bu olayı, bu cinayet çılgınlığını, genelde Malezyalıları etkileyen ve öldürücü delilik anlamına gelen “amok” olarak adlandırdılar bile.</span></p>

    <p class="alinti" xml:lang="tr"><span class="dar-paragraf-duz">Mersing’de bir gece kaldıktan sonra Reverdi, Malezya’nın en meşhur enstitüsüne, İpoh Akıl Hastanesi’ne yollandı. Reverdi yakalandığı andan bu yana tek kelime söylemedi. Şoka girmiş gibi bir hali var. Doktorlara göre, bu, travma sonrası bir akıl durgunluğu ve fazla sürmeyecek. Acaba kendine geldikten sonra bütün yaptıklarını itiraf edecek mi? Yoksa kendini aklamaya mı çalışacak?</span></p>

    <p class="alinti" xml:lang="tr"><span class="dar-paragraf-italik">Limier</span><span class="dar-paragraf-duz">’nin yazı kurulunda yer alan biz gazeteciler, bu olaya ışık tutacak her şeyi araştırmaya söz verdik. Reverdi’nin tutuklanmasının ertesi günü ekibimiz Kuala Lumpur’a ulaştı ve Jacques Reverdi’nin izini sürmeye başladı. Onun yaşadığı, gittiği yerlere gitmek ve arkasında başka kayıplar, cinayetler var mı öğrenmek istiyoruz...</span></p>

    <p class="alinti-son-paragraf" xml:lang="tr"><span class="dar-paragraf-duz">Bu satırları yazdığımız sırada, özel haber kaynaklarımızdan beklenmedik önemli ipuçları elde ettik. Gelecek sayımızda, bu uğursuz “dalgaların prensi”nin gizli yüzü hakkında çok daha fazla şey öğreneceksiniz.</span></p>

    <p class="duz-sagdan-blok-yakin" xml:lang="tr"><span class="dar-paragraf-duz">Marc Dupeyrat</span></p>

    <p class="duz-sagdan-blok-yakin" xml:lang="tr"><span class="dar-paragraf-italik">Limier</span><span class="dar-paragraf-duz">’nin Kuala Lumpur’daki</span></p>

    <p class="duz-sagdan-blok-yakin" xml:lang="tr"><span class="dar-paragraf-duz">özel muhabiri</span></p>
  </div>
</body>
</html>