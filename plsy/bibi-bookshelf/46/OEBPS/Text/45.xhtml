<html xmlns="http://www.w3.org/1999/xhtml">
<head>
  <title>45.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x45">
    <h1 class="bolum-ismi" id="toc-anchor" xml:lang="tr"><span class="bolum-ismi">45</span></h1>

    <p class="duz" xml:lang="tr"><span class="duz">– Gel. Acil durum.</span></p>

    <p class="duz" xml:lang="tr"><span class="duz">Éric onu omzundan yakaladı. Bu hareketi bile durumun gerçekten acil olduğunun bir göstergesiydi: Reverdi’ye dokunmaya asla cesaret etmezdi, en azından özel koşullar dışında. Jacques halterini yere bıraktı ve Fransız’ı takip etti. Saat on üçtü. Sıcak hapishaneyi buharlaştırıyordu.</span></p>

    <p class="duz" xml:lang="tr"><span class="duz">Kısa ve sık adımlarla yürüyerek avluyu geçtiler; çıplak ayaklarının altındaki beton alev alev yanıyordu. Etraflarındaki gölgeler o kadar yoğun, o kadar kısaydı ki, toprağa ekili bitkilere benziyorlardı. Yemekhanenin sundurmasında biraz soluklandılar, duvar boyunca çömelip bir süre beklediler.</span></p>

    <p class="duz" xml:lang="tr"><span class="duz">– Beni nereye götürüyorsun?</span></p>

    <p class="duz" xml:lang="tr"><span class="duz">Éric cevap vermedi. İki eliyle dizlerine dayanmıştı, başıyla C binasını işaret etti. Bu, güneş altında kat edilecek elli metre demekti.</span></p>

    <p class="duz" xml:lang="tr"><span class="duz">Şeytan herif koşmaya başladı. Reverdi de istemeye istemeye peşinden. Ayaklarını iyice yukarıya kaldırıyorlar, zemine mümkün olduğunca az dokunup geçmeye gayret ediyorlardı. Birkaç saniye sonra başka bir gölgeye sığındılar. Éric çok daha uzağa bakıyordu; futbol sahasının ilerisine, bataklığa. Bu şaka gereğinden uzun sürmüştü:</span></p>

    <p class="duz" xml:lang="tr"><span class="duz">– Nereye gidiyoruz? diye sordu Reverdi kıpkırmızı bir suratla. Kahretsin!</span></p>

    <p class="duz" xml:lang="tr"><span class="duz">Éric, cevap vermeden yeniden ileri doğru atıldı. Jacques da ona ayak uydurdu, siniri tepesine çıkmıştı. Dikenli tellerle çevrili bir kapıdan geçtiler, sonra stada ulaştılar. İki yüz metre boyunca, darağaçlarını andıran terk edilmiş kale direkleri dışında bu ıssızlığın ortasında sığınılacak tek bir gölge yoktu.</span></p>

    <p class="duz" xml:lang="tr"><span class="duz">Artık koşamıyorlardı; sıcak onları mahvetmiş, bacaklarında derman kalmamıştı. Ama yine de hızlı adımlarla yürüyorlar, maraton yarışına katılan atletler gibi topuklarını yere değdirmemeye gayret ederek mekanik bir şekilde ilerliyorlardı. Aynı beyaz tişörtü, aynı biçimsiz bez pantolonu giymiş bir cüce ile bir dev. “Komik bir ikili” diye düşündü Jacques, sinirden dişlerini sıkmış.</span></p>

    <p class="duz" xml:lang="tr"><span class="duz">Sonuç olarak, bu saçma sapan koşu onu rahatsız ediyordu. İki günden beri sürekli olarak Élisabeth’in başarısızlığını düşünüp duruyordu. Öfkesi bir türlü yatışmıyordu. Hatta o kadar öfkelenmişti ki, az kalsın fotoğrafını bile yırtacaktı. Nasıl böyle bir hata yapmıştı? Cameron Highlands’te gitmiş olmasına rağmen nasıl hiçbir ipucu bulamadan geri dönmüştü. Yanılmıştı işte: bu kız da diğerlerinden farklı değildi.</span></p>

    <p class="duz" xml:lang="tr"><span class="duz">Futbol sahasının sonuna ulaştılar, sonra sıcaktan kızmış, hafif eğimli beton bir yamaçtan aşağı indiler. Éric en nihayet konuştu:</span></p>

    <p class="duz" xml:lang="tr"><span class="duz">– Geldik.</span></p>

    <p class="duz" xml:lang="tr"><span class="duz">– Nereye?</span></p>

    <p class="duz" xml:lang="tr"><span class="duz">Parmağını uzattı. Reverdi arazinin en uç noktasındaki büyük kanalizasyon borularını gördü. Beton boyunca gerilmiş sıra sıra tenteler vardı. Onların ilerisinde de aşılması imkânsız dikenli teller. Sonra, çok daha uzakta da bataklık...</span></p>

    <p class="duz" xml:lang="tr"><span class="duz">– AİDS’lilerin yaşadığı yer.</span></p>

    <p class="duz" xml:lang="tr"><span class="duz">Reverdi sırtından aşağı soğuk bir şeylerin aktığını hissetti. Ona bundan daha önce bahsetmişlerdi. Bir keresinde, eldivenli, maskeli gardiyanlar revire buradan bir kadavra getirmişlerdi. Kanara’da AİDS bir cüzam gibi kabul ediliyordu. Cezaevi müdürü “hastalar”ın hepsini aynı blokta toplamıştı. Ama gündüz, burada buluşuyorlardı. Onlar için burası hayat ile ölüm arasındaki sınırdı. Toplum tarafından dışlananların dışladıkları kişilerdi.</span></p>

    <p class="duz" xml:lang="tr"><span class="duz">Yaklaştılar. Her şeye rağmen Reverdi hem merak ediyor hem de korkuyordu. Son evredeki hastalar revire gelmezdi. Doğrudan Devlet Hastanesi’ne nakledilirlerdi. Bunlar ne durumdaydı? Cılız, bağışıklık sistemleri iflas etmiş, çeşit çeşit hastalıklarının pençesinde kıvranan insanlar hayal ediyordu...</span></p>

    <p class="duz" xml:lang="tr"><span class="duz">Yanılıyordu. Buranın sakinlerinin diğer standart mahkûmlardan bir farkı yoktu: güneşten kavrulmuş, kaba, paçavralar içinde dolaşan bir grup mahkûm. İçlerinden bazıları iskambil oynuyor, bazıları da kanalizasyon borularının dibine yerleştirilmiş bir maltızın çevresinde toplanmışlardı. Burada tasadan uzak bir hareketlilik göze çarpıyordu.</span></p>

    <p class="duz" xml:lang="tr"><span class="duz">Bir kenarda, siyah bir dumanın tüttüğü büyükçe bir ateş yanıyordu, çevresine toplanmış yirmi kadar tutuklu yüzlerini tişörtleriyle kapatmıştı. Dayanılmaz bir koku yayılıyordu.</span></p>

    <p class="duz" xml:lang="tr"><span class="duz">– Kristal<a class="footnote-link" href="#footnote-231-1" id="footnote-231-1-backlink">[1]</a> üretiyorlar.</span></p>

    <p class="duz" xml:lang="tr"><span class="duz">Reverdi bu uyuşturucuyu biliyordu. Üretilmesi çok basit berbat bir şeydi; çeşitli eriyikler, zayıflamada kullanılan ilaçlar, tuvaletleri açmada kullanılan sıvılar bu iş için yeterliydi... Gerçek bir nektar. Bu üretimin tek bir tehlikesi vardı: patlama riski. Böyle kararsız bir karışımı kimse yapmak istemezdi. Ama burada, uyuşturucu ehil ellerdeydi. Çoktan hüküm giymiş bu herifler betonun üzerinde havaya uçmaktan korkmuyordu.</span></p>

    <p class="duz" xml:lang="tr"><span class="duz">Éric kanalizasyonun girişine doğru yöneldi. Reverdi onu izledi. Güneşin ardından karanlık onu etkiledi. Durmak zorunda kaldı: hiçbir şey görmüyordu. Yavaş yavaş gözleri karanlığa alıştı. Burası gerçek bir yoldu sanki, silindir biçiminde, mesai saatlerinde bir metro istasyonunu andıracak kadar kalabalık bir sokak. İnsanlar duvara yaslanmış, gruplar halinde oturuyorlardı. Her yerde derme çatma tenteler vardı. Éric, yırtık pırtık giysili adamları yararak ilerledi. Etraftan alevler yükseliyordu, içeriye ağır bir petrol kokusu hâkimdi. Bir hayvan gibi duvar diplerine çömelmiş insanlar göze çarpıyordu. Bazıları yere boylu boyunca uzanmıştı, paçavraların altında tir tir titriyorlardı. Reverdi, bu heriflerin AİDS’li olup olmadıklarını bilmiyordu, ama hepsi bir boşluktaydı sanki.</span></p>

    <p class="duz" xml:lang="tr"><span class="duz">Revire acılarını hafifletmek için herhangi bir ilaç dilenmeye gelen hayaletler görmüştü. Demek sonra, bu terk edilmiş kanalizasyonlara dönüyorlardı. Aldıkları hapları satmak için. Atık suların aktığı bu borularda temiz para kazanmak için. Kullanılmış şırıngalarla birbirlerine hastalık bulaştırmak için. Artık Éric’e, buraya gelme nedenleri hakkında hiçbir şey sormuyordu. Herhangi biri bu ölüm sokaklarında gayet rahatlıkla saklanabilirdi.</span></p>

    <p class="duz" xml:lang="tr"><span class="duz">Hareketsiz vücutların üzerinden atlayıp geçtiler. Jacques aşina görüntülerle karşılaşıyordu. Şişmiş ve sert toplardamarlar; kemikleri çıkmış yüzler. Ayrıca parmakları olmayan eller ve ayaklar. Bir hapishane klasiği: triplerine dalmış, bütün duyarlılıklarını kaybetmiş eroinmanlar. Kanalizasyonda ilerlerken fareler, kemirmek için yerde uyuyan adamların bacaklarında dolanıyordu. Daha sonra uyandıklarında da kemiklerine kadar kemirilmiş birer jambon gibi hissediyorlardı kendilerini.</span></p>

    <p class="duz" xml:lang="tr"><span class="duz">Reverdi, bir tür “danışma salonu”na geldiklerini anladı. Ortada yanan bir ateşin çevresine bağdaş kurarak oturmuş, hareketsiz, sabit gözlerle bakan adamlar. Sadece çeneleri oynuyordu. Bıkmadan, usanmadan bir şeyler çiğniyorlardı. Sanki ağızları şeytanın esiri olmuştu, vücutlarının diğer kısımlarıysa bir ölüden farksızdı.</span></p>

    <p class="duz" xml:lang="tr"><span class="duz">–</span> <span class="italik">Dross,<a class="footnote-link" href="#footnote-231-2" id="footnote-231-2-backlink">[2]</a></span> <span class="duz">diye fısıldadı Éric. Afyon sakızından arta kalanlar. İçilemeyecek kadar serttir. Bu durumda onu yiyorlar. Yutulabilecek kıvama gelene kadar çiğniyorlar ve etkisini göstermesini bekliyorlar...</span></p>

    <p class="duz" xml:lang="tr"><span class="duz">Reverdi yeniden ürperdiğini hissetti.</span></p>

    <p class="duz" xml:lang="tr"><span class="duz">– Bu iş canımı sıktı. Burada ne aradığımızı bana açıklar mısın!</span></p>

    <p class="duz" xml:lang="tr"><span class="duz">Tavşandudak, ter içinde kalmış yüzüyle Jacques’a bakarak sırıttı. Yağlı bir balık kafasını andırıyordu.</span></p>

    <p class="duz" xml:lang="tr"><span class="duz">– Sinirlenme. Geldik.</span></p>

    <p class="duz" xml:lang="tr"><span class="duz">– Ama nereye, piç herif?</span></p>

    <p class="duz" xml:lang="tr"><span class="duz">Éric, sol tarafı, kanalizasyon borusunun dip tarafını işaret etti. Dizlerini karnına doğru çekmiş, kıvrılıp yatmış bir karaltı tir tir titriyordu. Reverdi yaklaştı. Bu Haccah’tı, babası ona “zorlu bir hayat” yaşattığını düşünürken, annesinin verdiği paraları harcayan muhallebi çocuğu. Tanınmaz bir haldeydi. Derisi kemiklerine yapışmış, gözleri çukura kaçmıştı. Sürekli burnunu çekiyordu.</span></p>

    <p class="duz" xml:lang="tr"><span class="duz">Éric mırıldandı:</span></p>

    <p class="duz" xml:lang="tr"><span class="duz">– Açıkgözlük yapmak istedi: Çinlilerle doğrudan temasa geçti. Misilleme olarak, Raman babasını çağırdı ve ona her şeyi anlattı. Gizlice gelen parayı. Uyuşturucuyu. Bunun üzerine babası bütün köprüleri attı. Haccah beş günden beri hiçbir şey almadı. Ve gırtlağa kadar borç içinde.</span></p>

    <p class="duz" xml:lang="tr"><span class="duz">Reverdi, bu piç kurusunun sanki olacakları önceden sezmiş gibi gelip kendisinden yardım istemiş olduğunu hatırladı.</span></p>

    <p class="duz" xml:lang="tr"><span class="duz">– Burada ne aradığını bana söyleyecek misin?</span></p>

    <p class="duz" xml:lang="tr"><span class="duz">– Eğer parayı ödemezse Hanlar Filipinlileri üzerine salacaklar...</span></p>

    <p class="duz" xml:lang="tr"><span class="duz">Jacques cevap vermeden, gitmek üzere arkasını döndü. Éric onu tişörtünden yakaladı. Bu kez, Reverdi onu tuttuğu gibi kavisli duvara yapıştırdı.</span></p>

    <p class="duz" xml:lang="tr"><span class="duz">– Israr etme, diye soludu. Yoksa...</span></p>

    <p class="duz" xml:lang="tr"><span class="duz">– Senden başka kimse bir şey yapamaz, diye yalvardı cüce. Çinlilerle görüş. Haccah’a süre vermelerini söyle... Babası gerekli ödemeyi yapacaktır...</span></p>

    <p class="duz" xml:lang="tr"><span class="duz">Tavşandudağın suratını dağıtmak için yumruğunu sıktı, ama o anda aklına gelen bir şey onu durdurdu. Éric’in yüzünde, Élisabeth’in harikulade yüz hatlarını görüyordu. Hafifçe asimetrik siyah gözbebeklerini. Neden kendine yalan söylüyordu? Onu seviyordu. Onun için deli oluyordu; onu terk edemezdi.</span></p>

    <p class="duz" xml:lang="tr"><span class="duz">Elini indirdi ve Éric’i bıraktı; adam kavisli duvar boyunca kayarak yere oturdu. Bir karar almıştı. Haccah’a değil, sevgilisine bir şans tanıyacaktı. Ona yeni bir ipucu verecekti. Eğer Élisabeth başarılı olursa, o da Haccah denilen piç kurusunu kurtaracaktı...</span></p>

    <p class="duz-son-paragraf-2" xml:lang="tr"><span class="duz">– İki gün içinde cevap vereceğim, dedi, yerde hareketsiz duran çocuğa bakarak.</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Metamfetamine verilen ad. “Buz” da denir. (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">“Kötü mal, ıskarta” anlamında İngilizce kelime. (ç.n.)</span></p>
      </div>
    </div>
  </div>
</body>
</html>