<html xmlns="http://www.w3.org/1999/xhtml">
<head>
  <title>53.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x53">
    <h1 class="bolum-ismi" id="toc-anchor" xml:lang="tr"><span class="bolum-ismi">53</span></h1>

    <p class="duz" xml:lang="tr"><span class="duz">Jacques Reverdi, Perak Sultanlığı kraliyet ailesi mensubu Haccah Elahe Tengku Noumah’ın cesedine hayran hayran bakıyordu.</span></p>

    <p class="duz" xml:lang="tr"><span class="duz">Çocuk hücresinde ölü bulunmuştu.</span></p>

    <p class="duz" xml:lang="tr"><span class="duz">Gecenin üçünde, bir devriye sırasında.</span></p>

    <p class="duz" xml:lang="tr"><span class="duz">İki “gönüllü” cesedi taşımak için çağrılmıştı. Reverdi de ekipteydi. Cesedi, Devlet Hastanesi morguna nakledilmeden önce bekletilmesi için revirin muayene odasına taşımışlardı. Dr. Gupta uykulu uykulu gelmiş ve Jacques’tan gece boyunca cesedin yanında kalmasını istedikten sonra yeniden yatmaya gitmişti.</span></p>

    <p class="duz" xml:lang="tr"><span class="duz">İlk bakışta intihara benziyordu. Genç aristokrat, televizyon kablosuyla hücresinde kendini asmıştı. Asılmış; Reverdi’nin buna itirazı yoktu. Ama bu kendi arzusuyla olmamıştı; boyun omurları kırılmış, kablo ise lavabo borularına bağlanmıştı.</span></p>

    <p class="duz" xml:lang="tr"><span class="duz">İsteyerek ve tek hamlede kim dizlerinin üzerinde kendini asabilirdi?</span></p>

    <p class="duz" xml:lang="tr"><span class="duz">Jacques gibi bir adam, belki, ama Haccah gibi bir çocuk asla.</span></p>

    <p class="duz" xml:lang="tr"><span class="duz">Para içinde yüzdüğünden bugüne dek hiç çaba göstermemiş bir aile çocuğu. Reverdi cesetle yalnız kalınca çocuğun bacaklarını yokladı. Eklemler pelte gibi olmuştu; hepsi kırılmıştı. Olayın nasıl olduğunu tahmin etmek güç değildi. Çinliler tarafından finanse edilen Filipinliler, Raman’ın da göz yummasıyla Haccah’ı hücresinde kıstırmışlardı. Ağzını tıkamışlar ve boruya bağladıkları televizyon kablosunu çocuğun boynuna dolamışlardı. Ardından da, onu yerde yatar konumdayken var güçleriyle ayaklarından, boyun omurları kırılana dek çekmişlerdi.</span></p>

    <p class="duz" xml:lang="tr"><span class="duz">Kurbanın tırnaklarının arasında, Reverdi bazı deri parçaları da bulmuştu. Herifler onu bacaklarından çekerken çocuk kendini savunmaya çalışmıştı herhalde. Ama bir paket sigara için tanımadıkları birini öldürmeyi göze alan katiller karşısında hiç şansı yoktu.</span></p>

    <p class="duz" xml:lang="tr"><span class="duz">Bir keresinde, Haccah, Reverdi’nin himayesini istemişti.</span></p>

    <p class="duz" xml:lang="tr"><span class="duz">“Düşünürüz” diye cevap vermişti.</span></p>

    <p class="duz" xml:lang="tr"><span class="duz">Bir başka sefer, Éric çocuğa yardım etmesi için yalvarmıştı.</span></p>

    <p class="duz" xml:lang="tr"><span class="duz">Yine “Düşünürüz” diye cevap vermişti.</span></p>

    <p class="duz" xml:lang="tr"><span class="duz">Artık düşünüyordu.</span></p>

    <p class="duz" xml:lang="tr"><span class="duz">Ve çocuğu korumak için parmağını bile kıpırdatmamıştı.</span></p>

    <p class="duz" xml:lang="tr"><span class="duz">En ufak bir pişmanlık duymuyordu. Hapishaneler yardımlaşma veya dayanışma sistemi üzerine kurulmuş yerler değildi. Buralar, insanların ortak kişisel menfaatlerinin olduğu, ama bu menfaatlerin asla çakışmadığı bir dünyaydı. Bazen mahkûmlar aynı hedefe yoğunlaşabilirlerdi, ama kural kendi yaşam alanından asla dışarı çıkmamaktı. Bu farelerin mantığıydı; zekânın hayatta kalmaya pek yararı yoktu.</span></p>

    <p class="duz" xml:lang="tr"><span class="duz">Bununla birlikte, şimdi her şey çok farklıydı.</span></p>

    <p class="duz" xml:lang="tr"><span class="duz">Cesedin başında geçireceği bu geceden yararlanarak Jacques, formol ve dezenfektan şişeleriyle dolu ıssız revirde, küçük ajandasını kullanarak elektronik postasını kontrol etmişti.</span></p>

    <p class="duz" xml:lang="tr"><span class="duz">Harika bir haber onu bekliyordu: Élisabeth yolu bulmuştu. Sonsuzluğun İşaretleri’nin anlamını çözmüştü. Ve artık aşk sözcükleriyle dolu bir dil kullanıyordu.</span></p>

    <p class="duz" xml:lang="tr"><span class="duz">Jacques da, sözcüklerine gem vurmadan mesajını yazdı, yeni talimatlar verdi. Her seferinde nedenini bilmediği bir kaygı duyuyordu. Bu noktada ona güvenmekte haklı mıydı? Bu kelimeler, bu olaylar, bugüne kadar hep ikisinin arasında kalmıştı...</span></p>

    <p class="duz" xml:lang="tr"><span class="duz">Ama başka çaresi yoktu.</span></p>

    <p class="duz" xml:lang="tr"><span class="duz">Élisabeth’le bir araya gelmenin tek yolu buydu.</span></p>

    <p class="duz" xml:lang="tr"><span class="duz">Bir saat sonra, ilk sayım öncesi onu hücresine götürdüler.</span></p>

    <p class="duz" xml:lang="tr"><span class="duz">Jacques doğruca tuvalete gitti ve diş fırçasını aldı.</span></p>

    <p class="duz" xml:lang="tr"><span class="duz">Sapın uç kısmına, kılların arasına bir ustura jileti gizlemişti. Tamamen görünmez öldürücü bir silahtı. İşaretparmağıyla hafifçe jilete dokundu.</span></p>

    <p class="duz" xml:lang="tr"><span class="duz">Haccah’ın intikamını alma zamanı gelmişti.</span></p>

    <p class="duz" xml:lang="tr"><span class="duz">Ve Élisabeth’e hizmetlerinin karşılığını ödemenin.</span></p>
  </div>
</body>
</html>