<html xmlns="http://www.w3.org/1999/xhtml">
<head>
  <title>89.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x89">
    <h1 class="bolum-ismi" id="toc-anchor" xml:lang="tr"><span class="bolum-ismi">89</span></h1>

    <p class="duz" xml:lang="tr"><span class="duz">– Kahretsin!</span></p>

    <p class="duz" xml:lang="tr"><span class="duz">Hatica ışıklı saatine baktı. Gecenin ikisiydi. Işığı henüz söndürmüştü. Bilgisayar ekranındaki o yazıyı bulunca hemen Başkomiser Michel’i aramış, o da derhal gelmişti. Hatica ona mesajı göstermiş; o ve adamları Marc’ın bilgisayarını alıp götürmüştü. Ve büyük bir ihtimalle de bu saatte arayan oydu:</span></p>

    <p class="duz" xml:lang="tr"><span class="duz">– Kahretsin, dedi başkomiser.</span></p>

    <p class="duz" xml:lang="tr"><span class="duz">Hatica, gayri ihtiyarî buklelerini geriye atmaya çalıştı, artık saçlarının uzun olmadığını hatırladı. Gözlerini koyu renkli parkeye dikti.</span></p>

    <p class="duz" xml:lang="tr"><span class="duz">– Ne oldu?</span></p>

    <p class="duz" xml:lang="tr"><span class="duz">– Mesajın yollandığı bilgisayarı ve kullanılan telefon hattını belirledik.</span></p>

    <p class="duz" xml:lang="tr"><span class="duz">Hatica sırtının alt kısmında bir acı hissetti:</span></p>

    <p class="duz" xml:lang="tr"><span class="duz">– Mesaj nereden geliyor? Reverdi nerede?</span></p>

    <p class="duz" xml:lang="tr"><span class="duz">Polis cevap vermedi.</span></p>

    <p class="duz" xml:lang="tr"><span class="duz">– Ağzınızdaki baklayı çıkartın; mesajı nereden yollamış?</span></p>

    <p class="duz" xml:lang="tr"><span class="duz">– Sizin oradan. Atölyeden.</span></p>

    <p class="duz" xml:lang="tr"><span class="duz">Hatica yüzünün donduğunu hissetti. Adam konuşmayı sürdürdü:</span></p>

    <p class="duz" xml:lang="tr"><span class="duz">– Yeni açtırdığınız telefon hattını kullanmış. Modeminizin bağlı olduğu hattı. Uzmanlarımız çok emin. Adam mesajı sizin bilgisayarınızdan yollamış. Yani sizin e-posta adresinizi kullanmış. Bunun için bir şifre gerekiyor mu?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Öğleden sonra saat üçü on geçe evde değil miydiniz?</span></p>

    <p class="duz" xml:lang="tr"><span class="duz">Hatica, ona o saatte çekimde olduğunu söyledi, sesi kendisine çok yabancı geliyordu. Vücudunun ağırlaştığını, midesinin ağrıdığını hissediyordu.</span></p>

    <p class="duz" xml:lang="tr"><span class="duz">– Hiç şüphe yok, bu Reverdi, diye devam etti polis. Bu, onun tarzı. Tam bir provokasyon. Size, hiçbir zorlukla karşılaşmadan evinize girebildiğini gösteriyor. Size göz kulak olmaları için birkaç adam yolladım. Birkaç dakika içinde orada olurlar. Ayrıca bazı teknisyenler de gelecek; sizi dinlemeye alacaklar. Şimdi.</span></p>

    <p class="duz" xml:lang="tr"><span class="duz">Telefonu kapatmadan önce yatağın yanındaki komodinin üstündeki gece lambasının düğmesini el yordamıyla buldu. Yanan ışıkla, atölyenin eksiksiz yerinde durduğunu hayretle gördü. Gerçek buradaydı, bütün içtenliği ve katılığıyla.</span></p>

    <p class="duz" xml:lang="tr"><span class="duz">– Benim de gelmemi ister misiniz?</span></p>

    <p class="duz" xml:lang="tr"><span class="duz">Polis, bunu hem ciddi hem de müşfik bir ses tonuyla sormuştu; bu Hatica’ya buruşmuş çiçek buketini hatırlattı. Tam bir acımasızlıkla Hatica, ona sorusunu yineletti:</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Gelmemi ister misiniz? Yani bizzat benim gelmemi... ister misiniz, diyorum?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz-ilk-paragraf" xml:lang="tr"><span class="duz">Hatica, artık korkmamaya yemin etmişti.</span></p>

    <p class="duz" xml:lang="tr"><span class="duz">Çok eskiden verilmiş bir sözdü. Kişisel bir meseleydi.</span></p>

    <p class="duz" xml:lang="tr"><span class="duz">Ayağa kalktı, bir blucin giydi ve ona yatak görevi gören, mutfak tezgâhının yanına, yere serilmiş kamp şiltesini terk etti. Bu yatak onu rahatsız ediyordu, bazı yeni düzenlemeler yapmalıydı. Bir an kulak kabarttı, dışarıdan, kötüye yorulabilecek bazı sesler geliyordu.</span></p>

    <p class="duz" xml:lang="tr"><span class="duz">Jacques Reverdi geri dönmüştü.</span></p>

    <p class="duz" xml:lang="tr"><span class="duz">Birden dondu kaldı; ya da hiç gitmemişti.</span></p>

    <p class="duz" xml:lang="tr"><span class="duz">Kalbi, göğüs kafesinden fırlayacakmış gibi çarpıyordu. Rasgele etrafı karıştırmaya başladı, mümkün olduğunca çok gürültü çıkarmaya çalışıyordu, tıpkı çocukken evde yalnız olduğunda, korkusunu yenmek için kapıları çarptığı, televizyonun sesini açtığı gibi...</span></p>

    <p class="duz" xml:lang="tr"><span class="duz">Elbette hiç kimse yoktu.</span></p>

    <p class="duz" xml:lang="tr"><span class="duz">Etrafın sessiz olduğuna kanaat getirdi. Birkaç tıkırtı, güvencin kuğurdaması ve kanat çırpışı dışında. Beyaz perdelerinin çekili olduğu pencerenin önünde durdu. Ya avludaysa? Ya içeriyi perdenin aralığından gözlüyorsa?</span></p>

    <p class="duz" xml:lang="tr"><span class="duz">Hatica anahtarlarını, elektrik sayacının yanında duran el fenerini aldı, sonra, hiç tereddüt etmeden, üzerinde blucini ve tişörtüyle, ayakları çıplak dışarı çıktı.</span></p>

    <p class="duz" xml:lang="tr"><span class="duz">El fenerinin ışığı karanlığın içinde titriyordu. Göğüs kafesinin içinde çarpan kalbinin gürültüsünü duyuyordu. Marc’ı düşünüyordu. Artık onu terk edemezdi. Hele şimdi asla. Onu deliliğiyle baş başa bırakıp gitmek istemişti, ama Reverdi hayattaysa, Marc iyice aklını kaçırırdı; oysa şimdi krizleri arada bir ortaya çıkıyordu.</span></p>

    <p class="duz" xml:lang="tr"><span class="duz">Avluda ilerledi. Atölyenin karşısındaki apartmanın pencerelerinde hiç ışık yoktu. El fenerini sola, avlunun giriş kapısına çevirdi. Kimse yoktu. Sadece, uzaktan, Paris’in hiç bitmeyen trafiğinin sesi geliyordu. Şehrin, mayhoş, kirli ama bu saatte insana çok daha tatlı ve hafif gelen kokusu –uykunun kokusu– duyuluyordu.</span></p>

    <p class="duz" xml:lang="tr"><span class="duz">Hatica lambayı aşağı eğdi. Korkusunu yenmişti. Her şey kafasındaydı. Her şey... Ayak seslerini duyunca bağırdı.</span></p>

    <p class="duz" xml:lang="tr"><span class="duz">El feneri yere düştü ve eğimli zeminde yuvarlandı.</span></p>

    <p class="duz" xml:lang="tr"><span class="duz">Burun kısımlarında demir bulunan ayakkabılara çarpıp durdu.</span></p>

    <p class="duz" xml:lang="tr"><span class="duz">– Matmazel Kacem? Bizi Başkomiser Michel yolladı.</span></p>

    <p class="duz-ilk-paragraf" xml:lang="tr"><span class="duz">Saat sabahın beşi olmuştu.</span></p>

    <p class="duz" xml:lang="tr"><span class="duz">Bu hayatı boyunca yaşadığı en uzun geceydi.</span></p>

    <p class="duz" xml:lang="tr"><span class="duz">Teknisyenler, sabit telefonlara, cep telefonlarına, bilgisayarlara ve modemlere dinleme aleti takmışlardı. Hatica, onlara kahve ikram etmiş –artık makineyi kullanmayı öğrenmişti– sonra da uğurlamıştı. Şimdi kapısında iki polis bekliyordu.</span></p>

    <p class="duz" xml:lang="tr"><span class="duz">Hatica yorgun, lambaları söndürdü ve yatağına uzandı. Anında uykuya daldı.</span></p>

    <p class="duz" xml:lang="tr"><span class="duz">Telefon sesiyle yatağında sıçradı. Hemen kendini toparladı ve ahizeye uzandı:</span></p>

    <p class="duz" xml:lang="tr"><span class="duz">– Alo!</span></p>

    <p class="duz" xml:lang="tr"><span class="duz">Perdelerin aralığından içeri ışık sızıyordu. Sabah olmuştu. Gözü saate takıldı; dokuzdu. Bir kez daha “Alo!” diye yineledi, kaygı dolu bir sesle.</span></p>

    <p class="duz" xml:lang="tr"><span class="duz">– Madam Kacem? Adım Solin. Komiser Solin. Sizinle Quai des Orfèvres’de karşılaşmıştık, bilmem hatırlıyor musunuz?..</span></p>

    <p class="duz" xml:lang="tr"><span class="duz">– Adamlarınız hâlâ burada.</span></p>

    <p class="duz" xml:lang="tr"><span class="duz">– Biliyorum, rahatsız ettiğim için özür dilerim. Sizi aradım... Bir haber vermem gerekiyor... Ben... Her neyse, hemen öğrenmeniz daha iyi; Başkomiser Michel öldü.</span></p>

    <p class="duz" xml:lang="tr"><span class="duz">– Öö... öldü mü?</span></p>

    <p class="duz" xml:lang="tr"><span class="duz">Hatica konuşamıyordu. Agraflar sanki yeniden dudaklarındaydı. Ağzını açamıyordu:</span></p>

    <p class="duz" xml:lang="tr"><span class="duz">– Nee... ne olmuş?</span></p>

    <p class="duz" xml:lang="tr"><span class="duz">– Sabah sekizde ona uğramam gerekiyordu. Onu evinde ölü buldum... Ölmüş... yani... öldürülmüş.</span></p>

    <p class="duz" xml:lang="tr"><span class="duz">– Evinde mi?</span></p>

    <p class="duz" xml:lang="tr"><span class="duz">– Ben olay mahallindeyim. Sanırım size gelmek üzereyken hazırlıksız yakalanmış.</span></p>

    <p class="duz" xml:lang="tr"><span class="duz">Bıçak darbeleri. Yaralar. Yanık izleri.</span></p>

    <p class="duz" xml:lang="tr"><span class="duz">Dudaklarını güçlükle aralamayı başardı:</span></p>

    <p class="duz" xml:lang="tr"><span class="duz">– Reverdi mi öldürmüş?</span></p>

    <p class="duz" xml:lang="tr"><span class="duz">Kısa bir sessizlik oldu. Sonra polis fısıldar gibi konuştu:</span></p>

    <p class="duz" xml:lang="tr"><span class="duz">– Bunu söylemek için çok erken, ama...</span></p>

    <p class="duz" xml:lang="tr"><span class="duz">– Bana adresi verin.</span></p>

    <p class="duz" xml:lang="tr"><span class="duz">Adam duymamış gibi davrandı ve konuşmayı sürdürdü:</span></p>

    <p class="duz" xml:lang="tr"><span class="duz">– ... ama evet, olabilir, önemli benzerlikler var, cinayet...</span></p>

    <p class="duz" xml:lang="tr"><span class="duz">– BANA ŞU KAHROLASI ADRESİ SÖYLEYİN.</span></p>
  </div>
</body>
</html>