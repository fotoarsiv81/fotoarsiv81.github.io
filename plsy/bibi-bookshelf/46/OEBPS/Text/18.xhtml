<html xmlns="http://www.w3.org/1999/xhtml">
<head>
  <title>18.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x18">
    <h1 class="bolum-ismi" id="toc-anchor" xml:lang="tr"><span class="bolum-ismi">18</span></h1>

    <p class="duz" xml:lang="tr"><span class="duz">–</span> <span class="italik">Gosok kuat sikit!</span> <span class="duz">(Daha güçlü ov!)</span></p>

    <p class="duz" xml:lang="tr"><span class="duz">Güneşin altında, Jacques Reverdi dizlerinin üstündeydi. Elinde tel bir fırça, yanında içinde çamaşır suyu bulunan bir su kovası vardı ve silinemezi silmeye çalışıyordu: avludaki duvarlardan birine iyice nüfuz etmiş ter ve kir lekelerini. Çimentonun içine kadar işlemiş lekeler sanki fosillerden bile derindeydi. Var gücüyle ovmasına rağmen, lekeler azalmıyordu. Kazımak, zımparalamak, bir süngertaşıyla duvarı aşındırmak gerekiyordu.</span></p>

    <p class="duz" xml:lang="tr"><span class="duz">Raman, tepesine dikilmiş ona bakıyordu. Bacakları ayrıktı, ellerini kemerinin üzerinde kenetlemişti. Adam sımsıkı kapalı dudaklarının arasından küfürler savuruyor, copunun birazdan beynine ineceğini mırıldanıyordu.</span></p>

    <p class="duz" xml:lang="tr"><span class="duz">Reverdi kayıtsızdı. Ne fiziksel bir acı hissediyor ne de edilen hakaretlere aldırıyordu. Bir cam parçası gibi hissediyordu kendini. Kelimeler, vücuduna inen darbeler, bir camı delip geçen ışık gibiydi. Böyle anlarda, tepkilerini ayrıştıran, onu zayıf düşürebilecek utancı, acıyı ve korkuyu safdışı etmesini sağlayan bir prizmaya dönüşüyordu...</span></p>

    <p class="duz" xml:lang="tr"><span class="duz">–</span> <span class="italik">Celaka punya mat salleh!</span> <span class="duz">(Pislik Beyaz!)</span></p>

    <p class="duz" xml:lang="tr"><span class="duz">Böğrüne bir tekme yedi. Vücudu öylesine yanıyordu ki, bu acısını artırmadı. Yeni tekme, nefesini kesti sadece. Reverdi adama kaçamak bir bakış attı. Raman sinirli sinirli gidip geliyordu. Jacques dişlerini sıktı, fırçasını aldı ve doğruldu; Kanara’ya geldiğinden beri bu tür bir görüntü yaratmaktan özellikle sakınıyordu.</span></p>

    <p class="duz" xml:lang="tr"><span class="duz">Abdullah Maduban Raman, elli iki yaşında, beş çocuk babası, bağnaz bir Müslüman’dı; güç, yetki ve sadizm onun vazgeçemediği şeylerdi. Kamboçya’daki tutukluluk günlerinde, Reverdi onun gibi sert ve acımasız adamlar tanımıştı. Sertliği, işlerinin bir parçası olarak gören gardiyanlar. Bir gardiyanın yumuşak davranmasını Raman’ın kafası bir türlü almazdı. Malezyalı acı vermekten zevk alıyordu. Acı onun içini titretiyordu. Kanara’da bir araya gelmiş tüm katillerden çok daha tehlikeli bir psikopattı.</span></p>

    <p class="duz" xml:lang="tr"><span class="duz">Malezyalı damarlarında Tamil kanı da taşıyordu. Kapkara bir suratı vardı, bir boğanın geniş burun deliklerine sahipti. Gözbebekleri ise yüzünden daha siyahtı, bir pide gibi ezik yüzü derin çizgilerle doluydu; Avustralyalı bir Aborijin’e benziyordu.</span></p>

    <p class="duz" xml:lang="tr"><span class="duz">Herif bir metre seksen santim boyundaydı ve bu Malezyalılar arasında istisnaî bir durumdu; bu sıcağa rağmen rütbe şeritleriyle donanmış, vücuduna cuk oturan, ancak yanlardan dar gelen koyu renkli bir ceket giyiyordu. Kemerinde mahkûmlara gözdağı verecek bir sürü şey asılıydı: tabanca, elektrikli cop, göz yaşartıcı bomba, anahtarlar... Hapishanedeki en son kapıyı –dış kapı– açan anahtarla bir tutuklunun gözünü çıkarttığı kulaktan kulağa yayılmıştı.</span></p>

    <p class="duz" xml:lang="tr"><span class="duz">Her ne kadar fanatik bir dindar olsa da, “el arkam” adlı, yasaklanmış bir tarikatın mensubuydu Raman, aynı zamanda da iflah olmaz bir homoseksüeldi. Éric onu bu konuda uyarmıştı, ama kötü öngörülerden biri sanmıştı. Oysa pislik herifin aklı götündeydi. Etrafı ısmarlama oluşturulmuş küçük bir grupla çevriliydi; aynı cinsel saplantıları olan gardiyanlar, güçlü kaslara sahip amatör sporcular, dövüş sporlarında uzmanlaşmış kişiler. Karşılığı Raman tarafından taze etle “ödenen”, işkence etmekten ve ağız burun dağıtmaktan hoşlanan acımasız ibneler. Bütün mahkûmlar, öğleden sonraları duşlardan yükselen çığlıklara alışmıştı. Ama Éric yanılıyordu: kurbanlar tecavüze uğramıyordu. Sadece bayılana kadar yumruk ve tekmelere maruz kalıyorlardı. Böylece gardiyanlar, kan kokusundan sarhoş olmuş bir halde kendi aralarında sevişiyorlardı.</span></p>

    <p class="duz" xml:lang="tr"><span class="duz">Bu tür durumda, o rezil binadan ilk önce o işkencecilerin şefi çıkıyordu; sendeleyerek, gözleri güneşten kamaşmış bir halde. Avludaki herkes, uzaktan korkmuş gözlerle, başlarına aynı şey gelebilir endişesiyle ona bakardı.</span></p>

    <p class="duz" xml:lang="tr"><span class="duz">– Dur! diye bağırdı Roman, Reverdi’nin arkasından. Bugünlük yeter.</span></p>

    <p class="duz" xml:lang="tr"><span class="duz">Jacques, Batılı bir yıldız olma statüsünün kendisine özel bir itibar kazandırdığını biliyordu. Bu sabahki angarya, gelecek günlerdeki şenliğin başlangıcıydı.</span></p>

    <p class="duz" xml:lang="tr"><span class="duz">– Yarın, diğer duvarı temizleyeceksin, dedi gardiyan, ona doğru yaklaşarak. Ve devamı da gelecek. Kömür karası gözlerini avluda gezdirdi. Bu siktirici duvarlarda en ufak bir ter lekesi görmek istemiyorum.</span></p>

    <p class="duz" xml:lang="tr"><span class="duz">Reverdi ayağa kalktı ve bakışları gardiyanınkilerle karşılaştı. Malayca olarak herife fısıldadı:</span></p>

    <p class="duz" xml:lang="tr"><span class="duz">– Bir dakikasını bile kaçırmayacaksın, adamım.</span></p>

    <p class="duz" xml:lang="tr"><span class="duz">Raman, ani bir hareketle belindeki copu çıkardı ve Reverdi’nin çıplak gövdesine indirirken Jacques kollarıyla böğrünü korudu.</span></p>

    <p class="duz" xml:lang="tr"><span class="duz">– Burada, dakikaları da ben sayarım!</span></p>

    <p class="duz" xml:lang="tr"><span class="duz">Reverdi gözlerini kaçırmadı. Raman yeniden copunu havaya kaldırdıktan sonra, aniden bembeyaz dişlerini sergileyerek sırıttı, sanki aklına çok daha acımasız bir fikir gelmişti.</span></p>

    <p class="duz" xml:lang="tr"><span class="duz">– Seni asacakları gün, pislik, kimseye bu gözlerle bakamayacaksın. Kafana geçirecekleri kukuleta gördüğün en son şey olacak.</span></p>

    <p class="duz" xml:lang="tr"><span class="duz">Jacques ağır ağır kafasını salladı:</span></p>

    <p class="duz" xml:lang="tr"><span class="duz">– Asılanların sikleri bir tekeninki gibi dikilir, biliyor musun? Böylece sen benim kamışımı emebilirsin.</span></p>

    <p class="duz" xml:lang="tr"><span class="duz">Cop bir kez daha indi. Reverdi son anda yana doğru kaçtı, darbe omuz çukuruna gelmişti. Sol köprücükkemiğinin çatırdadığını duydu. Acı kürekkemiğine doğru yayıldı. Geriledi, sallandı, ama düşmedi. Gözlerine yaş dolmuştu, fırçayı yavaşça kovanın içine bıraktı:</span></p>

    <p class="duz" xml:lang="tr"><span class="duz">– Sana yemin ederim ki, buradan çıktığımda sahip olduğun güç ve yetki bile seni kurtaramayacak.</span></p>

    <p class="duz" xml:lang="tr"><span class="duz">Raman başparmağıyla copunun üzerindeki elektrik düğmesine bastı, ama sonra vazgeçti. Diğer mahkûmlar onlara doğru ilerliyorlardı. Bütün gözler üzerlerine çevrilmişti. Atmosfer hiç de umut verici değildi. Herkes iki adamın, iki irikıyım herifin –Beyaz ve Siyah– arasında vuku bulabilecek bir kapışmayı bekliyordu.</span></p>

    <p class="duz" xml:lang="tr"><span class="duz">Ama gardiyan, böyle bir riski göze alacak kadar çılgın değildi. Copunu yerine taktı ve tek kelime etmeden arkasını dönüp gitti. O kadar ruhsuz, mekanik adımlarla yürüyordu ki, insana topalladığını düşündürtüyordu. Güneşten yayılan beyaz sıcaklık, herif uzaklaştıkça siluetini belirsizleştiriyordu.</span></p>

    <p class="duz-ilk-paragraf" xml:lang="tr"><span class="duz">Saat, sabahın on biriydi.</span></p>

    <p class="duz" xml:lang="tr"><span class="duz">Jacques halter kaldırıyordu, her hareketinde aynı acıyı hissederek. Köprücükkemiği kırılmış olabilir miydi? Cevap aramak yerine ağırlıkları kaldırmaya devam ediyordu. Kendi kendine acı vererek, kaslarına işkence ederek bu acıyı yok etmek istiyordu.</span></p>

    <p class="duz" xml:lang="tr"><span class="duz">Birinin seslendiğini duydu. Reverdi kalakaldı, banka uzanmış, halteri iki eliyle sıkı sıkı kavramıştı. Böyle bir zamanda onu kim rahatsız ediyor olabilirdi? Kaslarını iyice gerginleştirdi, ağırlığı yavaşça çatalların üzerine bıraktı ve doğruldu, ter içindeydi.</span></p>

    <p class="italik" xml:lang="tr"><span class="italik">Tengku.</span></p>

    <p class="duz" xml:lang="tr"><span class="duz">Reverdi kendisine seslenildiğini anladı. Ama bu piç çalışmasını yarıda kestiğine göre büyük bir gaflet içindeydi herhalde. Malayca’da</span> <span class="italik">tengku,</span> <span class="duz">bir kraliyet mevkiini belirtiyordu; uzaktan da olsa ülkenin dokuz sultanıyla akrabalık bağı olan birinin mevkiini. Haccah Elahe Numah, Perak Sultanı’nın ailesindendi. Uyuşturucu kaçakçılığı yüzünden Kanara’da hapisti. Dört yüz gram eroinle yakalanmıştı. Aslında kraliyet ailesinden biri asla hapse atılmazdı: bir telefon bütün sorunları çözerdi. Ama bu kez, baba, Kanara’da birkaç ay geçirmesine göz yumarak oğluna bir ders vermek istemişti. Uyuşturucu kullanmaktan vazgeçirmenin kaba bir yöntemi olmalıydı bu.</span></p>

    <p class="duz" xml:lang="tr"><span class="duz">– Rahatsız mı ettim? diye sordu İngilizce olarak.</span></p>

    <p class="duz" xml:lang="tr"><span class="duz">Reverdi cevap vermeden tişörtünü aldı. Giyinirken acısı bir kat daha arttı. Köprücükkemiğinin kırıldığından emindi. Lanet olsun.</span></p>

    <p class="duz" xml:lang="tr"><span class="duz">Haccah tam karşısına, sıcak, beton zemine oturdu. Uzun boyunlu, bakır tenli genç bir adamdı. İngiliz üniversitelerinden diploma almıştı, ama aklı fikri uyuşturucudaydı. Bir devekuşununki gibi iri ve patlak gözlerini ona dikmişti. Dünya üzerinde ilk kez gördüğü bir yaratığa bakar gibiydi.</span></p>

    <p class="duz" xml:lang="tr"><span class="duz">– Ne istiyorsun?</span></p>

    <p class="duz" xml:lang="tr"><span class="duz">– Ben...</span></p>

    <p class="duz" xml:lang="tr"><span class="italik">Tengku</span> <span class="duz">kısa bir tereddüt geçirdi.</span></p>

    <p class="duz" xml:lang="tr"><span class="duz">– Dilinin altındaki baklayı çıkar.</span></p>

    <p class="duz" xml:lang="tr"><span class="duz">Reverdi’nin, vücudunda bir yerin kırılabileceği hiç aklına gelmezdi. Kendini kolu askıya alınmış hayal etmeye başlamıştı bile. Sonunda Haccah konuşmaya karar verdi:</span></p>

    <p class="duz" xml:lang="tr"><span class="duz">– Beni korumak için kaç para istersin?</span></p>

    <p class="duz" xml:lang="tr"><span class="duz">– Seni korumak mı? Kimden?</span></p>

    <p class="duz" xml:lang="tr"><span class="duz">– Çinlilerden. Filipinlilerden.</span></p>

    <p class="duz" xml:lang="tr"><span class="duz">– Çinliler neden canını sıkıyor ki? Onların gözünde yağlı bir müşteri olman gerekir.</span></p>

    <p class="duz" xml:lang="tr"><span class="duz">Oğlunu memeden kesmek isteyen, Haccah’ın babası yanlış bir hesap yapmıştı. Uyuşturucu açısından, Kanara aristokratlar için bir cennetti, tabiî annesi para yolladıkça.</span></p>

    <p class="duz" xml:lang="tr"><span class="duz">– Ben... İçimde bir his var. Bu durum böyle devam etmez.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Eğer babam, annemin bana para yolladığını anlarsa, ben...</span></p>

    <p class="duz" xml:lang="tr"><span class="duz">Haccah cümlesini tamamlamamıştı. Son kelimeleri telaffuz etme yerine yutma âdeti vardı herhalde. Reverdi midesinin bulandığını hissetti: bu uyuşturucu müptelası ona İpoh’u ve zombilerini hatırlatıyordu.</span></p>

    <p class="duz" xml:lang="tr"><span class="duz">– Paran yoksa, bana nasıl ödeme yapmayı düşünüyorsun?</span></p>

    <p class="duz" xml:lang="tr"><span class="duz">– Ben... Yani... Senin sevgilin...</span></p>

    <p class="duz" xml:lang="tr"><span class="duz">Haccah başını öne eğdi. Reverdi onun sıkıntısını anlamıştı. Oturduğu banktan kalktı:</span></p>

    <p class="duz" xml:lang="tr"><span class="duz">– Benim tarzım değilsin, cicim. Eğer seni korumaya karar verirsem, bu ne senin götün ne de paran için olur.</span></p>

    <p class="duz" xml:lang="tr"><span class="duz">– Öyleyse?</span></p>

    <p class="duz" xml:lang="tr"><span class="duz">– Ancak ben istersem. Hepsi bu. Şimdi siktir git.</span></p>

    <p class="duz" xml:lang="tr"><span class="duz">Oğlan Reverdi’ye küçümseyen gözlerle baktı, yerinden kımıldamamıştı bile. İçinde bulunduğu ağır koşullara, hassas duruma rağmen, aristokrat tavrından taviz vermiyordu. Reverdi sesini yükseltti:</span></p>

    <p class="duz" xml:lang="tr"><span class="duz">– Sana, siktir git dedim.</span></p>

    <p class="duz" xml:lang="tr"><span class="duz">Uyuşturucu müptelası oğlan ısrarından vazgeçti, hassas ayaklara sahip bir sıçan gibi beton zemin üzerinde ağır adımlarla uzaklaştı.</span></p>

    <p class="duz" xml:lang="tr"><span class="duz">Sayım zili çaldı. Saat on bir otuzdu. İçindeki öfkenin sebebini o anda anladı. Ne aptal Malezyalının teklifiydi onu öfkelendiren ne de kırık köprücükkemiği. Hapishanede, etrafında dolanan tehlike de onu öfkelendirmiyordu. Hayır, öfkesinin nedeni kızdı. Élisabeth. İşte, aklını meşgul eden buydu.</span></p>

    <p class="duz" xml:lang="tr"><span class="duz">Her şeye rağmen, mektubunu bekliyordu. Jimmy’nin bugün gelmesi gerekiyordu ve kendisi için bir şey ifade etmeyen bu düşünce onu sıkıyordu. Bu bağımlılık onu hasta ediyordu. Böylesi bir ayrıntıyı nasıl takıntı haline getirebilmişti?</span></p>

    <p class="duz-ilk-paragraf" xml:lang="tr"><span class="duz">Jimmy formda gözüküyordu. Her şeyini bu davaya adamıştı ve “müşterisi”nden de övgü dolu birkaç sözcük bekliyormuş gibi bir hali vardı. Konuşmaya başladığında, Jacques henüz yere zincirlenmemişti:</span></p>

    <p class="duz" xml:lang="tr"><span class="duz">– Bu hafta bizim için çok olumluydu. Balıkçılar size saldırdıklarını inkâr ettiler. Aslında, ben onlara bir uzlaşma önermiştim: eğer tanıklık yapmazlarsa, siz de onlardan şikâyetçi olmayacaktınız. Sonuçta bir meskene tecavüz söz konusu. Herkesin işine gelen bir pazarlık.</span></p>

    <p class="duz" xml:lang="tr"><span class="duz">Reverdi konuşmasına müdahale etmedi, başarısının zevkini çıkarmasını bekliyordu.</span></p>

    <p class="duz" xml:lang="tr"><span class="duz">– Hepsi bu kadar değil. Sizin davanızda, yakalanmanız sırasında çok önemli bir hata var. O şaşkınlıkta, polisler size sorgulama koşullarını yazılı olarak belirtmeyi unutmuşlar. Üstelik siz, polis karakolunda hiçbir şey söylememişsiniz. Malezya adaleti için bu belirleyici bir şey. Tutanakta da adınız geçmiyor. Kazai içtihattan doğruladım ve...</span></p>

    <p class="duz" xml:lang="tr"><span class="duz">– Mektup var mı?</span></p>

    <p class="duz-ilk-paragraf" xml:lang="tr"><span class="duz">Jacques istediğine kavuşmuştu.</span></p>

    <p class="duz" xml:lang="tr"><span class="duz">Öğle yemeği sırasında duşlarda kimse olmazdı. Lavabolar boyunca yürüdü ve sigara içmek için gizlenen bir okullu gibi tuvalet kabinlerinden birine kapağı attı.</span></p>

    <p class="duz" xml:lang="tr"><span class="duz">Bir sürü mektup gelmişti, ama o, içlerinden sadece birini almıştı. İlk bakışta, yazıyı tanımıştı. Sesli harflerin yuvralak biçimleri, “l”lerin ve “b”lerin yüksek kıvrımları. Mektubu ekspres olarak yollamıştı. Demek bu denli sabırsızdı.</span></p>

    <p class="duz" xml:lang="tr"><span class="duz">İlk okuması birkaç saniye sürdü, dudaklarında bir gülümseme vardı. Bu kızla eğlenebilirdi. Özetle, Élisabeth ondan özür diliyordu, her şeyi dinlemeye hazırdı: “Çeşit çeşit derinlik vardır. Ve hepsi beni ilgilendiriyor.”</span></p>

    <p class="duz-ilk-paragraf" xml:lang="tr"><span class="duz">Kahkahalarla gülmesi gerekirdi.</span></p>

    <p class="duz" xml:lang="tr"><span class="duz">Bu yavrunun anlamadığı bir şey vardı.</span></p>

    <p class="duz" xml:lang="tr"><span class="duz">İtiraf etmesi gereken kendisi değildi.</span></p>

    <p class="duz-son-paragraf-2" xml:lang="tr"><span class="duz">Oydu. Élisabeth’ti.</span></p>
  </div>
</body>
</html>