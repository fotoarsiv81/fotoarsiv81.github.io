<html xmlns="http://www.w3.org/1999/xhtml">
<head>
  <title>78.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x78">
    <h1 class="bolum-ismi" id="toc-anchor" xml:lang="tr"><span class="bolum-ismi">78</span></h1>

    <p class="duz" xml:lang="tr"><span class="duz">Jacob Sokağı’na doğru giderken, Marc sürekli Vincent’ı arıyordu. Hiç cevap yoktu. Herhangi bir telesekreter mesajı da. Ama bu fotoğrafçının stüdyoda olmadığı anlamına gelmiyordu. Tam tersine, çalışırken cep telefonunu ve sabit telefonunu kapatırdı. Marc, Paris’in sadece insanın bunalmasına ve sinirlenmesine neden olan ve “gitgide daha da boktanlaşan” trafiğinde biraz daha hızlı gitmesi için şoföre bağırdı.</span></p>

    <p class="duz" xml:lang="tr"><span class="duz">Marc yeniden düşüncelerine gömüldü, aklında bir tek şey vardı: Hatica’yı kurtarmak. Onu saklamak, korumak; şu veya bu şekilde ona durumu izah etmeliydi. Paniğe kapılacaktı, evet; ama en zoru ona durumu açıklamak olacaktı.</span></p>

    <p class="duz" xml:lang="tr"><span class="duz">Olan biteni ona nasıl anlatacaktı?</span></p>

    <p class="duz" xml:lang="tr"><span class="duz">Taksi artık hiç ilerlemiyordu. Saint-Michel Bulvarı’nda trafik tıkanmıştı. Bir kez daha Vincent’ın numarasını tuşladı. Kocaoğlan mutlaka Hatica’nın yerini bilirdi. Ayrıca onu da uyarması gerekiyordu. Marc katilin ne şekilde hareket edeceği üzerinde kafa yoruyordu: afişler, parfüm şirketiyle veya reklam ajansıyla temas kuracaktı. Sonra da Vincent’ın, hatta Hatica’nın telefon ve adreslerini elde edecekti.</span></p>

    <p class="duz" xml:lang="tr"><span class="duz">Araba hâlâ aynı yerdeydi. Marc taksinin ücretini ödedi ve yürüyerek devam edeceğini söyledi. Şoför “Merhaba dayanışma” diye homurdandı. Marc hızlı adımlarla bulvardan yukarı doğru yürüdü, sonra sağa, Médicis Sokağı’na saptı, Luxembourg Bahçesi boyunca aşağı doğru indi. Tournon Sokağı’nın köşesine vardığında, aklına Renata Santi geldi. O da tehlikedeydi. Numarasını tuşladı, bir yandan da yürüyordu.</span></p>

    <p class="duz" xml:lang="tr"><span class="duz">– Marc? Nerelerdesiniz? Üç gün oldu, ben...</span></p>

    <p class="duz" xml:lang="tr"><span class="duz">– Kitabı gördüm.</span></p>

    <p class="duz" xml:lang="tr"><span class="duz">– Beğendiniz mi?</span></p>

    <p class="duz" xml:lang="tr"><span class="duz">Kadının akciğerlerinden gelen ses, onun aceleciliğinin bir göstergesiydi. Marc oyunu sürdürmek zorundaydı, tartışma zamanı değildi:</span></p>

    <p class="duz" xml:lang="tr"><span class="duz">– Süper.</span></p>

    <p class="duz" xml:lang="tr"><span class="duz">– Ama röportaj isteklerine cevap verme...</span></p>

    <p class="duz" xml:lang="tr"><span class="duz">– Renata size sormak istediğim bir şey var.</span></p>

    <p class="duz" xml:lang="tr"><span class="duz">– Söyleyin. Kitapçılardan aldığım ilk bilgiler hatırına, istekleriniz bir emirdir.</span></p>

    <p class="duz" xml:lang="tr"><span class="duz">– Bir adam kitapla ilgili olarak sizinle temas kurmaya çalıştı mı? Tuhaf bir adam.</span></p>

    <p class="duz" xml:lang="tr"><span class="duz">– Tuhaf mı? Nasıl tuhaf?</span></p>

    <p class="duz" xml:lang="tr"><span class="duz">Marc; yanlış yolda olduğunu anladı. Reverdi’nin asla tuhaf ve şüphe çekici bir hali olamazdı. Tam tersine. Yine de, devam etti:</span></p>

    <p class="duz" xml:lang="tr"><span class="duz">– Bilmiyorum. Medya ilişkilerinden sorumlu arkadaşlarınızın bugüne kadar karşılaşmadığı bir gazeteci. Şu veya bu sebeple bana yaklaşmak isteyen bir tip. Bu tür bir talep oldu mu?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Peki yayınevinin önünde dikkatinizi çeken bir şey?</span></p>

    <p class="duz" xml:lang="tr"><span class="duz">– Beni korkutuyorsunuz...</span></p>

    <p class="duz" xml:lang="tr"><span class="duz">Marc, Bonaparte Sokağı’na saptı.</span></p>

    <p class="duz" xml:lang="tr"><span class="duz">– Bakın. Eğer beni gerçekten memnun etmek istiyorsanız, ofisinizi terk edin ve kendinize sakin bir köşe bulun, ama eviniz olmasın. Ve özellikle bu gece evinizde kalmayın.</span></p>

    <p class="duz" xml:lang="tr"><span class="duz">– Bütün bunlar, ne demek oluyor? Gerçekten can sıkıyorsunuz, Marc.</span></p>

    <p class="duz" xml:lang="tr"><span class="duz">– Size yarın her şeyi anlatacağım. Söz. Ama bu gece, lütfen dediklerimi yapın, tamam mı?</span></p>

    <p class="duz" xml:lang="tr"><span class="duz">– Ee... peki... Soluğu telaştan hırıltılı çıkıyordu. Bir istek olarak son derece ilginç, ama tamam... Bugüne dek birçok tuhaf insanla karşılaştım, ama siz, siz en tuhafısınız!</span></p>

    <p class="duz" xml:lang="tr"><span class="duz">Marc telefonu kapattı: Jacob Sokağı’na varmıştı. Sola döndü, kapıya ulaştı. Kalbi göğüs kafesinden fırlayacakmış gibi atıyordu. Bacakları titriyordu. Stüdyonun görünüşü her zamanki gibiydi: perdeleri sıkı sıkı kapalı geniş pencereler. Elini zile uzattı.</span></p>

    <p class="duz" xml:lang="tr"><span class="duz">Sonra aniden durdu.</span></p>

    <p class="duz" xml:lang="tr"><span class="duz">Camlı kapı açıktı. Marc bacaklarının titremesinin geçtiğini hissetti. Kendi etrafında döndü ve vitrine yaslandı. Vücudunun çatırdadığını, kol ve bacak kemiklerinin birer birer kırıldığını hissediyordu.</span></p>

    <p class="duz" xml:lang="tr"><span class="duz">Jacques Reverdi ondan önce davranmıştı.</span></p>

    <p class="duz" xml:lang="tr"><span class="duz">Ve belki de hâlâ içerdeydi...</span></p>

    <p class="duz" xml:lang="tr"><span class="duz">Buradan yüz metre ilerde, Abbaye Sokağı’nda bir karakol olduğunu hatırladı. Ama aklına Vincent geldi ve geri döndü. Bu kâbusun tek sorumlusu kendisiydi.</span></p>

    <p class="duz" xml:lang="tr"><span class="duz">Gürültü etmeden kapıyı itti. Stüdyoya bir tapınak sessizliği hâkimdi. Bütün perdeler çekiliydi. Sadece, birkaç tavan penceresinden içeri zayıf bir ışık sızıyordu. Durumu anlaması için iki adım atması yeterli oldu: Reverdi buraya uğramış ve çoktan gitmişti.</span></p>

    <p class="duz" xml:lang="tr"><span class="duz">Yerde yüzlerce fotoğraf vardı. Katil, Hatica Kacem’in, yani namı diğer “Élisabeth Bremen”in fotoğraflarını ve adresini bulmak için Vincent’ın arşivini altüst etmişti.</span></p>

    <p class="duz" xml:lang="tr"><span class="duz">Ama çok daha vahim bir şey daha vardı.</span></p>

    <p class="duz" xml:lang="tr"><span class="duz">Sönük projektörlerin biraz ilerisinde, Vincent koltuğunda oturur haldeydi; Reverdi tarafından platonun tam ortasına itilerek getirilmiş tekerlekli bir koltukta. İriyarı adamın sırtı dönüktü, başı öne düşmüştü, tavandan yere uzanan renkli, büyük fon perdelerine bakıyordu. Durumu her şeyi açıklıyordu; öldürülmüştü. Çevresine bir sürü fotoğraf bir gökkuşağı gibi yayılmıştı.</span></p>

    <p class="duz" xml:lang="tr"><span class="duz">Marc ilerledi, o da canlıdan çok bir ölüydü artık. Kafasının içi bir karanlık oda gibiydi, sadece ölüm fotoğraflarının tab edildiği bir oda.</span></p>

    <p class="duz" xml:lang="tr"><span class="duz">Vincent da, Alain gibi çıplaktı, ama tek farkla; onun bedeni XXL’tı ve çok daha korkunç görünüyordu. Kat kat vücudu koltuğuna koli bandıyla sımsıkı bağlanmıştı. Bir balinayı andıran gövdesinde çok sayıda yara izi vardı. Ancak bunlar Reverdi’nin kadın kurbanlarının vücuduna kusursuz, ölümcül ve belirgin bir biçimde açtıklarından çok farklıydı. Bu kez, güzel görünümlü gerçek birer bıçak yarasıydı. Öfkeli, vahşi ve derin. Bazen iki metre uzağa kadar fışkıran koyu renkli kanlara bakılırsa, Reverdi bu kez toplardamarları değil atardamarları tercih etmişti; yüksek debili ve basınçlı damarları.</span></p>

    <p class="duz" xml:lang="tr"><span class="duz">Bununla birlikte Marc, burada da Reverdi’nin, yaraları önce koli bandıyla kapattığını anlıyordu. Bir kez daha, sorularının cevaplarını beklerken kanın akmasına izin vermeyerek kan şantajına başvurmuştu. Cevapsız bıraktığı veya cevaplamayı reddettiği her soruda yapıştırdığı koli bandını çekmiş ve ölüm vanasını açmıştı.</span></p>

    <p class="duz" xml:lang="tr"><span class="duz">Biraz daha yaklaşınca Marc şaşırtıcı bir ayrıntıyı fark etti. Uzun saçları öne eğik yüzünü tamamen örtüyordu, ama bazı saç tutamları, Jamaikalı</span> <span class="italik">dreadlock</span><span class="duz">’lar gibi saçak saçak ve sert görünüyordu. Yavaş; çok yavaş, Marc Vincent’ın çenesini tuttu ve başını kaldırdı.</span></p>

    <p class="duz" xml:lang="tr"><span class="duz">Katil, fotoğrafçının gözlerini oymuş ve göz çukurlarına rulo yaptığı filmleri sokmuştu. Derken Marc, cesedin kafasının belli bir noktaya çevrilmiş olduğunu gördü. Gözleri çıkarılmış bu yüz, Marc’ın arkasındaki bir şeye “bakıyordu”.</span></p>

    <p class="duz" xml:lang="tr"><span class="duz">Arkasını döndü ve renkli fon perdelerin etrafındaki kan izlerini fark etti. Hiç tereddüt etmeden perdeleri teker teker kaldırdı ve yazıyı gördü.</span></p>

    <p class="duz-son-paragraf-1" xml:lang="tr"><span class="duz">Menekşe renkli sonuncu fon perdesinin üzerine, katil kurbanının kanıyla bir mesaj bırakmıştı:</span></p>

    <p class="bold-ortali-2" xml:lang="tr"><span class="duz">GÖRMEK BİLMEK DEĞİLDİR!</span></p>

    <p class="duz-ilk-paragraf" xml:lang="tr"><span class="duz">Marc geriledi ve cesede çarptı. Bütün stüdyo sanki sallanıyordu, bayılacağını anladı. Son anda, işkenceyle öldürülmüş arkadaşının omzuna tutundu. Bu temasla ulur gibi bağırdı; Alain’in evinden beri içinde tuttuğu çığlığı sonunda atmıştı. Bağırdı, bağırdı. Öfkeden, korkudan iki büklüm olmuştu. Ses telleri yırtılana kadar bağırdı.</span></p>

    <p class="duz" xml:lang="tr"><span class="duz">Sonra dizlerinin üzerine çöktü, kurumuş kanla yere yapışmış dağınık fotoğrafların üzerinde hıçkırarak ağlamaya başladı.</span></p>

    <p class="duz" xml:lang="tr"><span class="duz">O anda, bu mesajın kıssadan hissesini anladı.</span></p>

    <p class="duz" xml:lang="tr"><span class="duz">Bütün bu fotoğraflar tek bir ismi işaret ediyordu: Hatica.</span></p>

    <p class="duz" xml:lang="tr"><span class="duz">Vincent kızın adresini vermiş miydi? Şüphesiz, evet.</span></p>

    <p class="duz" xml:lang="tr"><span class="duz">Peki başka ne söylemiş olabilirdi? Hiç. Bir şey bilmiyordu ki. Boşu boşuna işkenceye maruz kaldığını düşününce Marc’ın gırtlağında yeni bir hıçkırık dalgası düğümlendi; ama buna engel oldu.</span></p>

    <p class="duz" xml:lang="tr"><span class="duz">Belki hâlâ Hatica’nın hayatını kurtarabilirdi.</span></p>

    <p class="duz" xml:lang="tr"><span class="duz">Ayağa kalktı, çalışma masasına doğru yürüdü ve Vincent’ın sabit telefonunu kullandı. Hatica’nın cep numarası telefonun hafızasındaydı. Cevap yoktu. Marc’ın aklına, kızın özel makyözü Marine geldi. Onun numarası da hafızadaydı. Üçüncü çalıştan sonra cevap verdi.</span></p>

    <p class="duz" xml:lang="tr"><span class="duz">– Marc! Nasılsın?</span></p>

    <p class="duz" xml:lang="tr"><span class="duz">Marc, Vincent’ın oyulmuş gözlerine, kanla yazılmış mesaja, Hatica’nın pıhtılaşmış fotoğraflarına baktı.</span></p>

    <p class="duz" xml:lang="tr"><span class="duz">– İyiyim, dedi.</span></p>

    <p class="duz" xml:lang="tr"><span class="duz">– Ne istemiştin?</span></p>

    <p class="duz" xml:lang="tr"><span class="duz">Katliama sırtını döndü ve sesine güvenli bir hava verdi:</span></p>

    <p class="duz" xml:lang="tr"><span class="duz">– Hatica’yı arıyordum.</span></p>

    <p class="duz" xml:lang="tr"><span class="duz">– Ha, ha, ha... diye güldü makyöz.</span></p>

    <p class="duz" xml:lang="tr"><span class="duz">– Nerede olduğunu biliyor musun?</span></p>

    <p class="duz" xml:lang="tr"><span class="duz">– Yanımda. Fotoğraf çekiliyor.</span></p>

    <p class="duz" xml:lang="tr"><span class="duz">Derin bir rahatlama hissetti.</span></p>

    <p class="duz" xml:lang="tr"><span class="duz">– Neredesiniz?</span></p>

    <p class="duz" xml:lang="tr"><span class="duz">– Daguerre Stüdyosu’nda.</span></p>

    <p class="duz" xml:lang="tr"><span class="duz">– Adres?</span></p>

    <p class="duz" xml:lang="tr"><span class="duz">– Daguerre Sokağı, 56 numara, ama...</span></p>

    <p class="duz" xml:lang="tr"><span class="duz">– Geliyorum.</span></p>

    <p class="duz" xml:lang="tr"><span class="duz">– Çalışma henüz bitmedi, ben...</span></p>

    <p class="duz" xml:lang="tr"><span class="duz">– Geliyorum.</span></p>

    <p class="duz" xml:lang="tr"><span class="duz">Marc telefonu kapatmadan önce sordu:</span></p>

    <p class="duz" xml:lang="tr"><span class="duz">– Bu öğleden sonra onu biri aradı mı? Cep telefonundan.</span></p>

    <p class="duz" xml:lang="tr"><span class="duz">– Hiçbir fikrim yok. Neden?</span></p>

    <p class="duz" xml:lang="tr"><span class="duz">– Beni iyi dinle. Ben oraya gelene kadar telefona cevap vermesin. Mesajlarını dinlemesin. Fotoğraf ekibi dışında kimse ona yaklaşmasın. Anladın mı?</span></p>

    <p class="duz" xml:lang="tr"><span class="duz">Marine alaylı alaylı güldü:</span></p>

    <p class="duz" xml:lang="tr"><span class="duz">– Bakıyorum kıskanç biri olmuşsun. Bundan hoş-la-na-cak!</span></p>
  </div>
</body>
</html>