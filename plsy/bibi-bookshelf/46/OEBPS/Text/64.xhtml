<html xmlns="http://www.w3.org/1999/xhtml">
<head>
  <title>64.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x64">
    <h1 class="bolum-ismi" id="toc-anchor" xml:lang="tr"><span class="bolum-ismi">64</span></h1>

    <p class="duz" xml:lang="tr"><span class="duz">Beşinci mesaj iki kelimeden oluşuyordu:</span> <span class="italik">“Bangkok’a git.”</span> <span class="duz">Marc’ın kendini naza çekecek hali yoktu. Hiç vakit kaybetmeden Birmanya sınırından hareket ederek gece boyunca yol almış, sadece benzin için durmuştu. Dokuz saat aralıksız araba kullandıktan sonra sabah beşte Phuket Havalimanı’na varmıştı. Orada, Suzukisinin içine kıvrılarak, yağmurluğunun altında sıkı sıkı tuttuğu şırıngasıyla –ganimeti, tılsımı– iki saat boyunca uyumuştu. Bangkok’a kalkacak ilk uçağa yetişmek için yarı terli, yarı donmuş bir vaziyette, tam zamanında uyanmıştı.</span></p>

    <p class="duz" xml:lang="tr"><span class="duz">Ölüler adasına yaptığı ziyaretten beri, şırınganın içinde ne olduğunu düşünmekten kendini alamıyordu. Çıplak gözle bakıldığında, lenf sıvısı ve pembemsi taneciklerle hafifçe renklendirilmiş uçucu bir gaz ihtiva ediyordu. “Gerçeğin Rengi”, sahiden de bu muydu? Kurbanın ciğerlerinin derinliklerinden ne örneği almıştı? Bu örnek ona ritüelin açıklığa kavuşmasında nasıl yardımcı olacaktı?</span></p>

    <p class="duz" xml:lang="tr"><span class="duz">Başkente varışı, ona görece bir sükûnet getirdi. Yeniden hayata dönmek, arabaların kulaklarda uğuldayan sesleri, gökdelenlerin alışılmış kayıtsızlıkları onu mutlu etti. Otoyoldan, megapolün görüntüsü ona, insanı sakinleştiren bir maviliği hatırlatıyordu. Kuşkusuz, cam kulelerin etrafından akıp giden duru gökyüzünün etkisiydi bu.</span></p>

    <p class="duz" xml:lang="tr"><span class="duz">İşte yeniden şehirdeydi, vardığı yargıyı gözden geçirmesi gerekiyordu. Bangkok, kendi basıncı altında çatırdıyordu. Binaları, trafiği, tık nefesi bunaltmıştı onu. Devasa beton köprüler, binaları aralayarak, zorla caddelere dalıyor, tartışma götürmez ve muzaffer yeni dünyanın gücünü kabul ettiriyordu. Bütün semtler, daracık sokaklara kadar her taraf asfaltlanmıştı. Burada geçmiş, sanki, utanılacak bir cesetmiş gibi toprağın altına gömülmüştü.</span></p>

    <p class="duz" xml:lang="tr"><span class="duz">Takside sarsıla sarsıla ilerlerken, Marc altıncı dosyadaki talimatları okuyordu:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Siriraj Hastanesi’ne doğru git. Havaalanından şehre gelirken, bir nehir otobüsü durağı bulana kadar taksiyle kıyıyı izle. Durağı bulunca, “Wang Lang” da denilen “Pran Nok” için bir bilet al. Pran Nok’a ulaşınca bir sonraki dosyayı aç.</span></p>

    <p class="duz-ilk-paragraf" xml:lang="tr"><span class="duz">Marc şoförün parasını ödedi ve bir tekneye atladı. Afallamıştı, şehrin zıtlıklarını kayıtsızlıkla seyrediyordu. Modern kulelerin diplerine, yeşil adalar üzerine kondurulmuş, kahverengi ahşap barakalar. Çelik ve beton gökdelenler arasına yerleştirilmiş stupalar ve pagodalar. Güçlü motorları olan sürat tekneleriyle aynı sularda seyreden yaprak biçiminde sandallar... Bu dünya, ona heyecan verici olduğu kadar hastalıklı da geliyordu. Çevresindeki yolcular bile, donuk, solgun ve kirliydi.</span></p>

    <p class="duz" xml:lang="tr"><span class="duz">Pran Nok’ta pazar kurulmuştu. O kadar kalabalıktı ki, tekneden zorlukla indi. Marc, dip tarafta, garın parmaklıklarla çevrili bekleme yerinde bir bank buldu ve yedinci dosyayı açtı. Yuhanna’nın Vahyi’nin Yedinci Mührü’nü düşündü.</span></p>

    <p class="duz" xml:lang="tr"><span class="duz">Okuduğu şey kanını dondurdu, ama seçme şansı yoktu.</span></p>

    <p class="duz" xml:lang="tr"><span class="duz">Kalabalığın arasına daldı. Pazarcılar, dükkânlar kaldırımlardan caddeye taşmıştı. Küçük dükkânların sergilemek için dışarıya yanar halde bıraktıkları mangallar, maltızlar, gaz ocakları havanın boğuculuğunu daha da artırıyordu. Bu kargaşanın içinde, Marc’ın gözüne kokulu krepler, yakıcı buharlar, yarısaydam rengârenk hamurlar, şişte pişirilmiş etler, kızarmış beyaz etli balıklar çarpıyordu...</span></p>

    <p class="duz" xml:lang="tr"><span class="duz">Siriraj Hastanesi’ne vardı, ama yoluna devam etti. Gitmesi gereken yer orası değildi. Reverdi, ona, aynı sokakta, birkaç numara ilerde bulunan bir tıbbî tahlil laboratuvarını tarif etmişti. Orada Kantamala adında bir kimyacıyı bulması gerekiyordu; adam büyük sanayi şirketlerinin canını sıkan numune analizlerini yapan militan bir çevreciydi.</span></p>

    <p class="duz" xml:lang="tr"><span class="duz">Reverdi onu nereden tanıyordu? Bunun pek bir önemi yoktu ve Marc’ın yapacak başka işleri vardı. Kimyacının karşısında rolünü çok iyi oynamalıydı. İsimleri, terimleri, hatta araştırmasıyla ilgili söyleyeceği sözleri çok iyi ezberlemeliydi.</span></p>

    <p class="duz" xml:lang="tr"><span class="duz">Laboratuvarın renkli cam kapısını itti ve bir bankiz blokundan daha beyaz bir bankoyla karşılaştı. Marc, Kantamala’yı sordu. Birkaç saniye sonra tertemiz beyaz önlüğü içinde iriyarı bir Taylandlı geldi. Esmer tenli, uzun saçlarını atkuyruğu yapmış, yüz ifadesi düşmanca bir adam. Marc, Reverdi’nin söylediği bir İngiliz çevrebilimcinin adını telaffuz edince Taylandlı gülümsedi.</span></p>

    <p class="duz" xml:lang="tr"><span class="duz">Kaldırıma çıktılar. Kantamala bir sigara yaktı. Kron Tip adında, yerel bir markaydı. Entrikacı bir ses tonuyla İngilizce olarak sordu:</span></p>

    <p class="duz" xml:lang="tr"><span class="duz">– Bugün neyimiz var?</span></p>

    <p class="duz" xml:lang="tr"><span class="duz">– Bir ölü. Zehirlenme.</span></p>

    <p class="duz" xml:lang="tr"><span class="duz">Kantamala kaşlarını çattı:</span></p>

    <p class="duz" xml:lang="tr"><span class="duz">– Bir... bir ölü mü? Nerede?</span></p>

    <p class="duz" xml:lang="tr"><span class="duz">– Hiçbir şey söyleyemem.</span></p>

    <p class="duz" xml:lang="tr"><span class="duz">Taylandlı sigarasını büyük bir iştahla içiyordu. Hava kirliliği son haddine ulaşmış sokakta, bu ikinci bir intihar demekti.</span></p>

    <p class="duz" xml:lang="tr"><span class="duz">– Net bilgilere ihtiyacım var. Bir ölü, özel bir durum. Pek alışıldık değil de...</span></p>

    <p class="duz" xml:lang="tr"><span class="duz">– Ben de fazla bir şey bilmiyorum. Sanırım söz konusu yer bir maden ocağı, Ranong yakınlarında...</span></p>

    <p class="duz" xml:lang="tr"><span class="duz">Bir anda aklına gelmiş, söyleyivermişti, ama isim Kantamala’yı memnun etmişti.</span></p>

    <p class="duz" xml:lang="tr"><span class="duz">– Hiç şaşırmadım! Orada cıva kullanıyorlar ve...</span></p>

    <p class="duz" xml:lang="tr"><span class="duz">– Ancak durum acil. Dava açmak için sonuçları bekliyorlar.</span></p>

    <p class="duz" xml:lang="tr"><span class="duz">Adam başıyla onayladı. Sigara izmaritini ayağıyla ezdi, kuşkulu gözlerle sürekli çevresine bakıyordu.</span></p>

    <p class="duz" xml:lang="tr"><span class="duz">– Ama bu ölü, diye devam etti. Ne olmuş?</span></p>

    <p class="duz" xml:lang="tr"><span class="duz">– Bir şey bilmiyorum. Bir gaz soludu. Ne olduğunu kesin bilmediğimiz bir şey.</span></p>

    <p class="duz" xml:lang="tr"><span class="duz">– Örnek olarak ne getirdin?</span></p>

    <p class="duz" xml:lang="tr"><span class="duz">Marc şırıngayı kimyacının avucuna bıraktı.</span></p>

    <p class="duz" xml:lang="tr"><span class="duz">– Akciğerlerine ponksiyon yapıldı.</span></p>

    <p class="duz" xml:lang="tr"><span class="duz">– Kahretsin!</span></p>

    <p class="duz" xml:lang="tr"><span class="duz">Marc kararlı bir hava takındı:</span></p>

    <p class="duz" xml:lang="tr"><span class="duz">– Eğer senin için çok zorsa, ben...</span></p>

    <p class="duz" xml:lang="tr"><span class="duz">Kantamala izmaritinin üzerinde bir kez daha yaylandı:</span></p>

    <p class="duz" xml:lang="tr"><span class="duz">– İki saat sonra görüşürüz.</span></p>

    <p class="duz-ilk-paragraf" xml:lang="tr"><span class="duz">Marc, bir restoranın kaldırım üzerindeki masalarından birine oturdu; bulunduğu yerden laboratuvarın füme renkli camlarını görebiliyordu. Bu gözlem mevkii, eğer Kantamala “kanıtı”yla birlikte kaçmaya kalkarsa, onu görmesini sağlayacaktı.</span></p>

    <p class="duz" xml:lang="tr"><span class="duz">Bir çay ısmarladı. Midesinin kahveyi kaldıracak hali yoktu. Bir anda kafasının içinin boşalmış olduğunu hissetti. Düşünmekten, ipucu peşinde koşmaktan, sürekli korku duymaktan yorgun düşmüştü. Neşideler Neşidesi’nin mısralarının bilincinde yankılanmasına aldırış etmedi.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Bu kim çölden çıkıyor,</span></p>

    <p class="alinti" xml:lang="tr"><span class="dar-paragraf-duz">Duman direkleri gibi,</span></p>

    <p class="alinti" xml:lang="tr"><span class="dar-paragraf-duz">Tütsülenmiş mür ile günnükle</span></p>

    <p class="alinti-son-paragraf" xml:lang="tr"><span class="dar-paragraf-duz">Satıcının her çeşit baharatı ile.</span></p>

    <p class="duz" xml:lang="tr"><span class="duz">İşte bunu hiç beklemiyordu. Reverdi’nin kullandığı kokunun veya tütsünün ne olduğunu anlamayı. Bir mucizenin gerçekleşeceğinden artık emindi. Bu son bilgi çemberi kapatacak, bütünde bir tutarlık sağlayacaktı.</span></p>

    <p class="duz" xml:lang="tr"><span class="duz">Bunu, dua eder gibi sürekli yineliyordu. Ama inanmadan. Kirlilik, sıcak, yorgunluk onu bir uyurgezere dönüştürmüştü.</span></p>

    <p class="duz" xml:lang="tr"><span class="duz">Uzun duasından uyandı ve saatine baktı. İki saat, hiç farkına varmadan geçivermişti. Sokakta değişen bir şey yoktu. Pazaryerinden hâlâ dayanılmaz kokular yükseliyor, arabalar hâlâ zehirli gazlarını yaymaya devam ediyordu. Marc bacakları titreyerek laboratuvara doğru yöneldi.</span></p>

    <p class="duz" xml:lang="tr"><span class="duz">– Benimle alay mı ediyorsun?</span></p>

    <p class="duz" xml:lang="tr"><span class="duz">Kimyacı öfkeli görünüyordu, izmariti ağzındaydı.</span></p>

    <p class="duz" xml:lang="tr"><span class="duz">– Ne buldun?</span></p>

    <p class="duz" xml:lang="tr"><span class="duz">– Hiç.</span></p>

    <p class="duz" xml:lang="tr"><span class="duz">– Ne demek, hiç?</span></p>

    <p class="duz" xml:lang="tr"><span class="duz">– Ciğerlerde herhangi bir kirlilik söz konusu değil, hatta yabancı bir madde bile yok.</span></p>

    <p class="duz" xml:lang="tr"><span class="duz">– Bu imkânsız... Örnek akciğerlerden alındı. O...</span></p>

    <p class="duz" xml:lang="tr"><span class="duz">– Doğru, sana inanıyorum. Ama senin adam zehirlenerek ölmemiş. Ölüm nedeni asfiksi.</span></p>

    <p class="duz" xml:lang="tr"><span class="duz">Marc bakışlarını kaldırdı; adam gezinip duruyordu.</span></p>

    <p class="duz" xml:lang="tr"><span class="duz">– Şırınganda miyoglobin vardı, oksijeni depolayan bir kas dokusu molekülü. Analiz ettim. Yüzde seksen karbondioksit yüklüydü.</span></p>

    <p class="duz" xml:lang="tr"><span class="duz">Marc verecek cevap bulamıyordu. Kantamala, sigarasından üst üste birkaç nefes çekerek devam etti:</span></p>

    <p class="duz" xml:lang="tr"><span class="duz">– Bir entoksikasyon söz konusu değil. Senin herif hiçbir şey solumamış. Hem de hiç. Hatta ölüm nedeni de bu. Boğulma. Ama yüzüne kapatılan bir yastıkla değil. Herhangi bir travma belirtisi de yok. Plevra sıvısına da rastlamadım: bu sarımsı bir sıvıdır ve şiddet sonucu ölümlerde, akciğerlerin çevresinde görülür. Hayır, senin herif ağır ağır ölmüş, oksijen yetersizliğinden, kendi karbondioksit gazını soluyarak.</span></p>

    <p class="duz" xml:lang="tr"><span class="duz">Bütün sokak ayaklarının altında sallanıyordu sanki. Kimyacı ses tonunu yükseltti:</span></p>

    <p class="duz" xml:lang="tr"><span class="duz">– Ne dümen çevirdiğinizi bilmiyorum, ama beni suçunuza ortak edemeyeceksiniz. Bu işin çevrecilikle bir ilgisi yok. Bu bir cinayet, anlıyor musun?</span></p>

    <p class="duz" xml:lang="tr"><span class="duz">Marc, arabaların, tezgâhların, yayaların arasına, yola doğru geriledi. Şaşırtıcı gerçekle yüz yüze gelmişti.</span></p>

    <p class="duz" xml:lang="tr"><span class="duz">Cinayet aleti bıçak değildi.</span></p>

    <p class="duz" xml:lang="tr"><span class="duz">Kulübeydi.</span></p>

    <p class="duz" xml:lang="tr"><span class="duz">Arınma Odası, boğma odası işlevi taşımıştı.</span></p>

    <p class="duz-son-paragraf-2" xml:lang="tr"><span class="duz">Dalma üstadı, kurbanlarını oksijensiz bırakarak öldürüyordu.</span></p>
  </div>
</body>
</html>