<html xmlns="http://www.w3.org/1999/xhtml">
<head>
  <title>74.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x74">
    <h1 class="bolum-ismi" id="toc-anchor" xml:lang="tr"><span class="bolum-ismi">74</span></h1>

    <p class="duz" xml:lang="tr"><span class="duz">İlk zil sesiyle Marc gözlerini açtı; yatağındaydı. Bir mucize olmalıydı. Eve nasıl döndüğü hakkında en ufak bir fikri yoktu. Kolunu hareket ettirdi, elinin sargılı olduğunu gördü. İkinci mucize. Ne hastaneye gittiğini ne de o kâbus dolu gecede eline pansuman yapan doktoru hatırlıyordu.</span></p>

    <p class="duz" xml:lang="tr"><span class="duz">Tekrar zil sesi.</span></p>

    <p class="duz" xml:lang="tr"><span class="duz">Kımıldamaya çalıştı ve kendindeki değişikliğin farkına vardı. Kafatası –sadece kemikli kısmı değil, beyni ve beyin zarı da– taşlaşmıştı. Ağırlaşmış ve sertleşmiş başı yastığı ezmiş, içine gömülmüştü. Ensesi bu ağırlığı kaldırabilecek kadar güçlü değildi.</span></p>

    <p class="duz" xml:lang="tr"><span class="duz">Bir zil sesi daha.</span></p>

    <p class="duz" xml:lang="tr"><span class="duz">Yakınlardan, kulakları sağır edici ve katlanılmaz. Belleğinde Hatica’nın görüntüsü canlandı. Sahnede dans ediyordu, vücudu gizemli bir biçimde dalgalanıyordu. Yorumu hâlâ kulaklarındaydı, üzerine eğilmişti: “Sen gerçekten korkuyorsun!”</span></p>

    <p class="duz" xml:lang="tr"><span class="duz">Dördüncü zil.</span></p>

    <p class="duz" xml:lang="tr"><span class="duz">Şimdi gözlerini kırpabilirdi. Hayata geri dönüyordu. Hatica’nın haberini verdiği felaketi hatırlamasına birkaç saniye yetti.</span> <span class="italik">Élégie</span> <span class="duz">Asya’da yeni bir kampanya başlatıyordu. Bu kâbus asla bitmiyordu. Élisabeth’in yüzü Jacques Reverdi’nin hücresine kadar ulaşacaktı. Görmemesine imkân yoktu.</span></p>

    <p class="duz" xml:lang="tr"><span class="duz">Reverdi’nin öfkesini şimdiden hissedebiliyordu. Çölde, kum fırtınasının gelişi gibi öfkesinin kabardığını görüyordu. Ufku kaplamış ağır, karanlık, can sıkıcı bir toz bulutu. Çok yakında üzerine çökecek ve onu bir böcek gibi ezecek müthiş bir öfke.</span></p>

    <p class="duz" xml:lang="tr"><span class="duz">Marc hafifçe kıpırdamayı başardı. Ona çok uzun gelen bir süre sonunda, ağırlığını yana verdi ve karnından yaralanmış bir asker gibi iki büklüm oldu. Bu tek hareket, midesindeki viskinin, ona yer değiştiriyormuş gibi gelmesine yetmişti. Ağzının içi yapış yapıştı, karaciğeri ağrıyordu.</span></p>

    <p class="duz" xml:lang="tr"><span class="duz">Zil çalmaya devam ediyordu.</span></p>

    <p class="duz" xml:lang="tr"><span class="duz">Bir dirseğinin üstünde doğruldu, diğer kolunu uzattı. Güneş, eğik çizgiler halinde atölyeyi dolduruyordu. Saat kaç olmuştu? Ahizeyi aldı.</span></p>

    <p class="duz" xml:lang="tr"><span class="duz">– Alo?</span></p>

    <p class="duz" xml:lang="tr"><span class="duz">– Verghens.</span></p>

    <p class="duz" xml:lang="tr"><span class="duz">Ses, beynin uyanmayı sağlayan bölgesine ulaşıncaya kadar birkaç sis tabakasının içinden geçti. Marc, adamın akşamki davette olduğunu hatırladı. Şaşırmıştı:</span></p>

    <p class="duz" xml:lang="tr"><span class="duz">– Ne var?</span></p>

    <p class="duz" xml:lang="tr"><span class="duz">– Umarım uyandırmadım. Ses tonu alaycıydı. Dünkü davetin çok güzeldi. Ama artık kendini göstermen gerekiyor. Senin için bir iş var.</span></p>

    <p class="duz" xml:lang="tr"><span class="duz">Marc biraz kendine gelmişti. Zımpara gibi bir sesle konuştu:</span></p>

    <p class="duz" xml:lang="tr"><span class="duz">– Artık gazeteye yazmıyorum.</span></p>

    <p class="duz" xml:lang="tr"><span class="duz">– Önemli birisin, biliyorum dostum, ama önemli bir durum. Bir ölüm.</span></p>

    <p class="duz" xml:lang="tr"><span class="duz">– Kim?</span></p>

    <p class="duz" xml:lang="tr"><span class="duz">Verghens derin bir iç çekti, birkaç saniye konuşmadı. Marc, onun yazı işleri toplantılarında da bilgilerin hepsini hemen vermediğini, uzun uzun beklettiğini hatırlıyordu. Sonunda baklayı ağzından çıkardı:</span></p>

    <p class="duz" xml:lang="tr"><span class="duz">– Reverdi dün öldü. Saat on altıda, Malezya saatiyle. Ajanslar haberi bu gece geçti.</span></p>

    <p class="duz" xml:lang="tr"><span class="duz">Marc yataktan yere doğru kaydı, parkenin sert zeminini hissetti. Reverdi idam edilememişti, hatta yargılanamamıştı bile.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Araba kazası. Cezaevi arabası, tatbikat için onu güneye götürüyormuş, bir köprüden geçerken birden yoldan çıkmış. Korkulukları parçalamış ve nehre uçmuş.</span></p>

    <p class="duz" xml:lang="tr"><span class="duz">Buzdan bir perde bilincini kararttı. Artık her şey çok açıktı. Suyun tek anlamı vardı: Jacques Reverdi yaşıyordu. Sordu:</span></p>

    <p class="duz" xml:lang="tr"><span class="duz">– Ceset bulunmuş mu?</span></p>

    <p class="duz" xml:lang="tr"><span class="duz">– Henüz, hayır. Sadece gardiyanlarınki. Nehri tarıyorlar. Ama akıntı çok güçlüymüş, öyle görünüyor ki... Ne var? İyi misin?</span></p>

    <p class="duz" xml:lang="tr"><span class="duz">Marc, bir müddet sonra, kahkahalarla gülmekte olduğunu fark etti. Kahkahaları her geçen saniye şiddetleniyor, yükseliyor, gırtlağında patlıyordu. Bütün bunlar, artık ona o kadar komik geliyordu ki... Hikâyesi, ikiyüzlülüğü, yalanları ve şimdi de gelecekteki başarısı şanssızlığı nedeniyle elinden kayıp gidecekti.</span></p>

    <p class="duz" xml:lang="tr"><span class="duz">Bundan en ufak bir şüphesi yoktu.</span></p>

    <p class="duz" xml:lang="tr"><span class="duz">Jacques Reverdi, nehrin de suç ortaklığıyla firar etmişti.</span></p>

    <p class="duz-son-paragraf-2" xml:lang="tr"><span class="duz">Ve şimdi ona doğru geliyordu.</span></p>
  </div>
</body>
</html>