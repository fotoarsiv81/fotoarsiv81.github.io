<html xmlns="http://www.w3.org/1999/xhtml">
<head>
  <title>73.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x73">
    <h1 class="bolum-ismi" id="toc-anchor" xml:lang="tr"><span class="bolum-ismi">73</span></h1>

    <p class="duz" xml:lang="tr"><span class="duz">Renata Santi her şeyi çok iyi hazırlamıştı.</span></p>

    <p class="duz" xml:lang="tr"><span class="duz">Ofisinde veya modası geçmiş bir restoranda bir edebiyat kokteyli düzenlemek yerine, Sen Nehri kıyısında, Tolbiac Köprüsü’ndeki son dokların bulunduğu yerde yeni açılmış bir gece kulübünü, Les Remises’yi kiralamıştı. 14 ekim salı akşamı,</span> <span class="italik">Siyah Kan</span><span class="duz">’ın, Marc Dupeyrat’nın bestseller olarak ilan edilen ilk romanının tanıtım kutlaması yapılıyordu.</span></p>

    <p class="duz" xml:lang="tr"><span class="duz">Mekân, bu tür kutlamalar için alışılmamış bir yerdi, ama Renata’nın stratejisiyle uyum içindeydi; klasik yayınevlerinden farklı olduğunu vurgulamak istiyordu. Kibrini gizleme gereği duymaksızın, “thriller”ını tam sezon başlangıcına yetiştirerek putkırıcı rolü oynuyor, olay yaratacağını var gücüyle haykırıyordu.</span></p>

    <p class="duz" xml:lang="tr"><span class="duz">Şimdiye dek her şey yolunda gitmişti.</span></p>

    <p class="duz" xml:lang="tr"><span class="duz">Söz verdiği gibi bir ay içinde kitabı yayımlamayı başarmıştı. Marc çok etkilenmişti. Bu el yakan dokümanlar üzerinde çalışmış, birkaç hafta içinde elden geçirmişti, ama bir romanın hazırlanmasının daha çok zaman alacağını düşünüyordu.</span></p>

    <p class="duz" xml:lang="tr"><span class="duz">Bir yandan da kapak ve sayfa düzeni yapılıyordu; Renata bütün cephelerde tam yol ilerliyordu. Her seferinde Marc’a danışıyordu, ama sadece şeklen. Marc, gerçek patronun o olduğunu anlamıştı. Eylül ayının sonunda her şey hazırdı, geriye sadece baskı işi kalmıştı, marketingin başlaması için gazetecilere “okuma kopyası” bile yollanmıştı.</span></p>

    <p class="duz" xml:lang="tr"><span class="duz">Bu akşam, sonuç ortadaydı; henüz satışa çıkmadan kitap büyük sükse yapmıştı. Basın organlarında bu romandan söz ediliyordu ve “polisiye” sezonunun açılışının en iyi kitapları arasında yer aldığı kulaktan kulağa fısıldanıyordu. Renata ellerini ovuşturuyordu; yazarlar edebiyat ödülleri listesinde yer bulmak için itişip kakışırken, o sipariş listelerini yetiştirmeye çalışıyor, hipermarketlere palet palet kitap yolluyordu. “Bir olay!” “Kıyamet gibi!” diye bağırarak ofisini çınlatıyordu.</span></p>

    <p class="duz" xml:lang="tr"><span class="duz">Marc’ın etekleri zil çalıyordu. Mutluluktan sarhoş olmuştu, bu tatlı yalpalamaya bırakmıştı kendini. İltifatlar, pohpohlamalar, teklifler ve çek; telifinin kalan ikinci kısmını da almıştı. Aklına ilk gelen, yolculuk için Vincent’dan aldığı borcu –kitabı artık bittiğine göre– ödemek olmuştu. Bu Reverdi olayını kapatmanın bir başka yoluydu.</span></p>

    <p class="duz" xml:lang="tr"><span class="duz">Nanterre’de mektuplardan kurtulduğu o uğursuz geceden sonra bütün sıkıntıları yok olmuştu. Jacques’ın dava tarihi 5 kasım olarak belirlenmişti. Katil DPP tarafından sorgulanmış, ama cevap vermeyi reddetmişti; bu durumunu daha da “ağırlaştıran” bir tutumdu. Geriye artık cinayet tatbikatının yaptırılması kalıyordu, sonra sanık davanın görüleceği Johor Bahru Hapishanesi’ne nakledilecekti. Malezya basınına göre, yargıçların onu idam sephasına yollaması en fazla birkaç günlerini alırdı.</span></p>

    <p class="duz" xml:lang="tr"><span class="duz">Bir başka olay daha vardı Marc’ı rahatlatan: Hatica’nın afişleri sonunda Paris duvarlarından kaldırılmıştı. Ve basın kampanyası da sona ermişti. İhtiyatla bir ayrıntıyı tahkik etmekten de geri kalmamıştı: gerçek Élisabeth Bremen –hâlâ pasaportunu saklıyordu– üniversite kampüsünden haziranda ayrılmış ve bir daha ortalarda görünmemişti. İşte bir kapı daha kapanıyordu.</span></p>

    <p class="duz" xml:lang="tr"><span class="duz">En son olarak hâlâ ilk kullanıcısının adına kayıtlı olan bilgisayarını satmaya karar vermişti. Böylece alet, ismi bir yerlerde görünmeden bir anda el değiştirmişti. Geçmişi gömmüştü. Artık gelecekteki başarısının tadını çıkarabilir ve hatta yeni bir roman düşünmeye bile başlayabilirdi...</span></p>

    <p class="duz" xml:lang="tr"><span class="duz">Bara doğru, ağır adımlarla ilerledi. Bu biraz çılgın görünen yerden hoşlanmıştı. Müziğin, çinko bir çamaşır teknesinin içinde çalınıyormuş gibi çınladığı, boyasız duvarlarıyla ve çelik armatürleriyle bir tür ambardı burası. İçeride yosun ve küf kokusu vardı; şüphesiz, binanın kazık temellerini yalayan Sen Nehri’nden geliyordu. Üstelik spotlardan yayılan ısıdan uzaklaşılır uzaklaşılmaz da, nem yüzünden tir tir titreniyordu. Gülümsedi; edebiyat çevresini, pek alışılmış olmayan bir ortamda titretmek fikri epey hoşuna gidiyordu. Ve sonra müzik o kadar yüksekti ki konuşmak imkânsızdı. Herkesi susturmanın, eleştirileri ve dedikoduları daha başlamadan bastırmanın iyi bir yoluydu.</span></p>

    <p class="duz" xml:lang="tr"><span class="duz">Marc, yerçekimsiz bir ortamdaymış gibi ilerleyerek bara ulaştı.</span></p>

    <p class="duz" xml:lang="tr"><span class="duz">Hatica kalabalığın arasına daldı.</span></p>

    <p class="duz" xml:lang="tr"><span class="duz">Les Remises’i biliyordu. Manken arkadaşlarının piyasa yapmaya geldikleri bu büyük çarşıya bayılıyordu. Kimi “hayatlarının erkeği”ni aramaya gelir, kimi bir “para babası” peşinde koşar kimi de sadece koca bir “babafingo”su olan bir herif bulmak isterdi. Rahatsız edici bir biçimde sarsılan bu buz gibi soğuk doklar, her tür ilişkiye sonsuz seçenek sunan bir trafiğe sahipti.</span></p>

    <p class="duz" xml:lang="tr"><span class="duz">O da, bu gece piyasa yapacaktı. Onu yeniden göreceğinden emindi. Yaz başında, Marc’ın döndüğünü öğrenince ona bir hoş geldin e-postası yollamıştı. Cevap alamamıştı. Ardından telesekreterine bir mesaj bile bırakma cesaretini göstermişti. Yine cevap yoktu.</span></p>

    <p class="duz" xml:lang="tr"><span class="duz">Temmuz ayının sonunda, bir fotoğraf çekimi sırasında, çaktırmadan Vincent’ı sorgulamıştı; Marc, güneyde bir yerlerde, kitabını bitirmek için inzivaya çekilmişti. Hangi kitap? Vincent bilmiyordu. Asıl sebep başkaydı: Marc’ın bir mazereti vardı. Elde olmayan bir neden. “Sanatçı”yı rahatsız etmemek gerekiyordu.</span></p>

    <p class="duz" xml:lang="tr"><span class="duz">Şimdi her şey resmîleşmişti: Marc Dupeyrat, çok olumlu eleştiriler alan,</span> <span class="italik">Siyah Kan</span> <span class="duz">adında bir roman yazmıştı. Onu kutlama fikri Hatica’yı titretiyordu. Geçmişe sünger çekmeye karar vermişti. Onun sevimsiz tavrını, suskunluğunu, kabalığını unutacaktı. Geçen ilkbaharda, polaroidini çalması dışında. Birçok kez bu sahneye geri dönmüş, bu birkaç saniye, Mısır komedi filmlerini içeren VHS kasetleri gibi kafasında canlılığını korumuştu.</span></p>

    <p class="duz" xml:lang="tr"><span class="duz">Kalabalığın içinde kendine yol açıyordu. Artık bir yazar olmuş o ufak tefek adamı bulmak için sabırsızlanıyordu. O da değişmemiş miydi? Her hafta, magazin dergilerinin parlak sayfalarına giriyor, podyumlarda boy gösteriyordu. Büyük parfüm ve kozmetik markaları tarafından ona özel kontratlar teklif ediliyordu. Taşınmıştı; bir hizmetçi odasında üç yıl hapis hayatı yaşadığı apartmanda dört odalı bir daire tutmuştu. Ehliyet sınavında başarılı olmuş ve tezini savunmayı bir yıl ertelemeye karar vermişti. Para mankenlikteydi; kazanmalıydı. Freud ve Lévi-Strauss biraz daha bekleyebilirdi.</span></p>

    <p class="duz" xml:lang="tr"><span class="duz">Evet, Marc ve o işlerini yoluna koymuştu.</span></p>

    <p class="duz" xml:lang="tr"><span class="duz">Şimdi sıra zirvede yeniden buluşmaya gelmişti.</span></p>

    <p class="duz" xml:lang="tr"><span class="duz">Ama Marc neredeydi?</span></p>

    <p class="duz-ilk-paragraf" xml:lang="tr"><span class="duz">Bir köşeye çekilmiş, müziğin ritmiyle başını sallıyor ve dekoru hayranlıkla seyrediyordu. Kalabalığın üstünde, set benzeri bir çıkıntı vardı, birkaç dansçı müziğin ritmine uyarak Çinlilerin gölge oyununu andıran hareketler yapıyordu. Bali’ye özgü gerçek bir teatral gösteri. Bir ayrıntı bu büyüyü tamamlıyordu; dev vantilatörler, kâğıt bebekler gibi siluetleri sallıyordu. Sağ tarafta, sahnenin biraz üstünde, bir DJ dirsekleriyle disklerini parlatıyor, bu gece için seksenlerin parçalarını çalıyor ve metal boruların ağırlıkta olduğu mekânı eski sintizayzırlardan yayılan parazitli ve tiz seslerin bombardımanına tutuyordu.</span></p>

    <p class="duz" xml:lang="tr"><span class="duz">Şampanya etkisini gösteriyordu. Marc bir süre insanları seyretti. Kimseyi tanımıyordu. Ve bu nedenle, Renata her şeyle ilgilenmişti. Yayınevlerinin ünlü simalarını ve “jetset”in meşhurlarını davet etmişti. Zaten Marc edebiyat dünyasından kimseyi tanımıyordu ve sosyete âlemini de epeydir takip etmiyordu.</span></p>

    <p class="duz" xml:lang="tr"><span class="duz">Ama birden, bir kafa ona tanıdık geldi. Sonra ikinci. Sonra üçüncü. Canı sıkıldı; bu herifler onun meslektaşlarıydı. Adliye muhabirleri, gazeteciler, haber fotoğrafçıları. Burada ne arıyorlardı? Verghens’i bile gördü, halbuki onu davet etmemişti...</span></p>

    <p class="duz" xml:lang="tr"><span class="duz">Kalabalığın arasında zorlukla ilerledi ve büfenin yanında, biriyle fısıltıyla konuşan Renata’yı gördü. Onu kolundan yakaladı ve bir kenara çekti.</span></p>

    <p class="duz" xml:lang="tr"><span class="duz">– Bu boktan durum da neyin nesi? diye bağırdı. Bana edebiyat çevrelerinin davetli olduğu bir kokteyl demiştiniz. Paris’in bütün akbabaları burada. Bütün polis ve adliye muhabirleri. Reverdi’yle bir ilişki kurulmayacağına dair anlaşmıştık!</span></p>

    <p class="duz" xml:lang="tr"><span class="duz">Renata rahatsız olmuştu, Marc’ın elinden kurtuldu.</span></p>

    <p class="duz" xml:lang="tr"><span class="duz">– Ben de ne olduğunu anlamadım, sizi temin ederim! Bazı gazeteciler içeri sızmış, ben...</span></p>

    <p class="duz" xml:lang="tr"><span class="duz">– Beni aptal mı sanıyorsunuz? Benim kitabım bir roman. Tanrım! Bir kurgu! Gerçekle hiç ilgisi yok!</span></p>

    <p class="duz" xml:lang="tr"><span class="duz">Renata’nın yüz ifadesi değişti, dudaklarında aldırmaz bir gülümseme vardı.</span></p>

    <p class="duz" xml:lang="tr"><span class="duz">– Siz bir oyunbozansınız. Şunlara bakın! dedi, Marc’ın koluna girerek. Hepsi kıskançlıktan kireç gibi olmuş. Siz, içlerinden hiçbirinin başaramadığı bir şeyi başardınız. Arazi deneyimlerinizi sanatsal bir yapıta dönüştürdünüz. Çünkü sizin roman yazmak için yeterince hayal gücünüz vardı. Bu bir gerçek!</span></p>

    <p class="duz" xml:lang="tr"><span class="duz">Marc ürperdiğini hissetti. Bu kez o, kadının kolundan kurtuldu ve kalabalığın arasında kayboldu. Omuzlar, dirsekler, kumaşlar her yanına sürtünüyordu. Tayland’daki cangılı hatırladı. Bambu yapraklarını. Alevin etkisiyle eriyen altın renkli balı...</span></p>

    <p class="duz" xml:lang="tr"><span class="duz">Barı görmek için ayakuçlarında yükseldi.</span></p>

    <p class="duz" xml:lang="tr"><span class="duz">Bir kadeh içkiye ihtiyacı vardı, acilen.</span></p>

    <p class="duz" xml:lang="tr"><span class="duz">Hatica hâlâ zorlukla ilerliyordu.</span></p>

    <p class="duz" xml:lang="tr"><span class="duz">Birçok insanı tanıyordu, en azından göz aşinalığı vardı. Starlarla, ünlü kişilerle,</span> <span class="italik">Gala</span><span class="duz">’da ve</span> <span class="italik">Voici</span><span class="duz">’de gördüğü şahsiyetlerle karşılaşıyordu. Hafif gülümsemelerle selamlanıyor, bu üzerinde elektrostatik bir etki yapıyor ve o da aynı şekilde karşılık veriyordu.</span></p>

    <p class="duz" xml:lang="tr"><span class="duz">Kokteylde entelektüeller de vardı. Felsefeciler, yazarlar, asla karşılaşabileceğini düşünmediği insanlar. Onlar da Hatica’ya gülümsüyor ve kadeh kaldırıyorlardı. Bundan çıkartılacak küçük bir ders vardı: bu parlak adamlara revaçta bir manken olarak yakınlaşması, bir felsefe doktoru olarak yakınlaşmasından çok daha kolaydı. Bu ayrıntı hücuma geçmesi için onu cesaretlendirdi. Fiziğini bir silah olarak kullanmalıydı: “meşalesi vücudu olacaktı.”</span></p>

    <p class="duz" xml:lang="tr"><span class="duz">Dev gibi bir karaltı yolunu kesti. Sanki aniden güneş tutulmuştu.</span></p>

    <p class="duz" xml:lang="tr"><span class="duz">– Neredeydin? diye çıkıştı Vincent. On dakikadır seni arıyorum.</span></p>

    <p class="duz" xml:lang="tr"><span class="duz">Her iki elinde de kabarcıklar saçan kadehler vardı. Hatica adamın kulağına bağırdı:</span></p>

    <p class="duz" xml:lang="tr"><span class="duz">– Hayran oldum. Muhteşem, değil mi?</span></p>

    <p class="duz" xml:lang="tr"><span class="duz">– Dâhice. Ona kadehlerden birini uzattı. Şampanya.</span></p>

    <p class="duz" xml:lang="tr"><span class="duz">Hatica hiç içki içmezdi. Müslüman olduğundan değil alışkanlığı yoktu, ayrıca anne ve babası da bunda etkiliydi; müptelaydılar. Başını “hayır” dercesine salladı, sonra aklına Marc geldi.</span></p>

    <p class="duz" xml:lang="tr"><span class="duz">Onu yeniden görebileceği düşüncesiyle kadehi aldı ve bir dikişte içti.</span></p>

    <p class="duz" xml:lang="tr"><span class="duz">– Dans edelim mi?</span></p>

    <p class="duz-ilk-paragraf" xml:lang="tr"><span class="duz">Üçüncü viski.</span></p>

    <p class="duz" xml:lang="tr"><span class="duz">Marc, elinde kadehi, bir sütuna yaslanmış, gülümsemeleri, tebrikleri başıyla cevaplamayı sürdürüyordu, ama ruhu başka yerdeydi. Neyse ki, müzik bütün konuşmaların kısa sürmesini sağlıyordu. İç sıkıntısının bu kadar çabuk yeniden başlaması onu şaşırtmıştı. Gerçeğin basit bir imasıyla –Reverdi davası– bir saralı gibi titremeye başlamıştı. Son haftalarda yaşadığı rahatlık duygusu ince bir cila tabakasından başka bir şey değildi. Jacques Reverdi onu asla terk etmemişti ve asla etmeyecekti.</span></p>

    <p class="duz" xml:lang="tr"><span class="duz">Bir adam ona doğru yaklaştı:</span></p>

    <p class="duz" xml:lang="tr"><span class="duz">– Dengeleri sevmem.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Burada olağanüstü bir ortam var, diyorum.</span></p>

    <p class="duz" xml:lang="tr"><span class="duz">Marc adamı onayladı, susamıştı, bir bardak dolusu viskiyi gövdeye indirdi. Müziğin ritmi gittikçe artıyor, alkolün yakıcılığı damarlarında yayılırken, müzik de onu istila ediyor, her yanını kaplıyordu.</span></p>

    <p class="duz" xml:lang="tr"><span class="duz">Başka bir davetli omzuna dokundu:</span></p>

    <p class="duz" xml:lang="tr"><span class="duz">– Yerinde olmak istemezdim.</span></p>

    <p class="duz" xml:lang="tr"><span class="duz">– Ha?</span></p>

    <p class="duz" xml:lang="tr"><span class="duz">– Duyduğuma göre sana önemli bir yatırım yapmışlar!</span></p>

    <p class="duz" xml:lang="tr"><span class="duz">Marc geriledi. Soluk yüzler görüyordu; ışıkta kırış kırış görünen karnaval maskeleri, kemiklerin üzerine yapışmış, pörsümüş deri parçaları. Dönen, yanıp sönen spotlar yüz ifadelerini donduruyor, hatları abartılı bir hale getiriyor, insanların hareketlerini ağırlaştırıyordu. Bardağına baktı: parmaklarının arasında altın renkli pırıltılar oynaşıyordu. Elindeki bir tılsım, bütün halüsinasyonlarının kaynağıydı sanki, bir yudum daha aldı. Artık hiçbir şey duymuyordu, korkunun girdabında sürüklenmeye başlamıştı.</span></p>

    <p class="duz" xml:lang="tr"><span class="duz">Tam o sırada, onu gördü.</span></p>

    <p class="duz" xml:lang="tr"><span class="duz">Silueti, vantilatörlerin esintisiyle dalgalanıyordu. Vücudu, kahverengi bukleleriyle uyum içinde salınırken, bileziklerinin şıkırtısı kimi zaman bu uyumu bozuyordu. Her hareketi, elbisesinde parlak yansımalar oluşturuyor, kalçalarının salınımını daha da belirgin kılıyordu. Marc, üzerinde sadece birkaç altın tanesi barındıran bir kum eleğini düşündü.</span></p>

    <p class="duz" xml:lang="tr"><span class="duz">Onlara biraz daha incelik, çekicilik katmak için, resmettikleri kadınların sırtına fazladan bir omur ekleyen XIX. yüzyıl ressamlarını hatırladı. Hatica’ya acaba kaç omur eklenmişti? Marc hipnotize olmuştu. Gözlerini hâlâ ondan ayıramıyordu, kalçalarını sallarken, önce hafifçe sol ayağının sonra sağ ayağının üzerinde yaylanıyor, bir Venüs gibi çevresinde dönüyor, o sırada ince kollarındaki gümüş bilezikler eski bir terazinin kefeleri gibi inip çıkıyordu...</span></p>

    <p class="duz" xml:lang="tr"><span class="duz">Birden gözlerinin önüne başka bir görüntü geldi. Hatica şimdi, etine gömülen bağlarını hissederek, bir koltukta, baldan pırıl pırıl, kıpırdanıp duruyordu. Balla kapatılmış yaraları her geçen saniye şişiyor, o ise nefes alabilmek için vücudunu yay gibi geriyordu. Esmer vücudunun her yerinde açılıveren, öldürücü yaralardan oluk oluk siyah mürekkep akmaya başlıyordu...</span></p>

    <p class="duz" xml:lang="tr"><span class="duz">Marc başını önüne eğdi, boş bardağında biçimsiz yansımasını gördü. Bu baştan çıkarıcı esmerle bir katilin arzularını tahrik etmişti. Onu kaçık bir caniye kendi elleriyle sunmuştu. Ve aynı zamanda da, haftalarca onun gibi düşünerek, onun gibi davranarak ve yazarak “o” olmuştu.</span></p>

    <p class="duz" xml:lang="tr"><span class="duz">Parmaklarının arasında sıktığı bardak kırılıverdi.</span></p>

    <p class="duz" xml:lang="tr"><span class="duz">Şaşkın bir halde, avucundan akan kana baktı.</span></p>

    <p class="duz" xml:lang="tr"><span class="duz">“O” olmuştu.</span></p>

    <p class="duz" xml:lang="tr"><span class="duz">Ve onu sevdiğini şimdi fark ediyordu.</span></p>

    <p class="duz" xml:lang="tr"><span class="duz">Setin üzerinde olmasına ve projektörler gözünü kamaştırmasına rağmen, ölü bölgedeki kızıl saçlı ufak tefek adamı seçebildi. Tek başına bırakılmış, yaramaz bir çocuk gibi üzgündü.</span></p>

    <p class="duz" xml:lang="tr"><span class="duz">Bir sıçrayışta yere atladı. Az kalsın yuvarlanıyordu, sarhoşluğunu belli etmemeliydi; sivri topuklar ve şampanya, bu denklem felaketi kolaylaştırsa da. Yine de, avına saldırmadan önce bara kadar sendeleyerek ilerledi; bir garsonun elinden yeni bir şampanya aldı. Kadehi kalabalığın üstünde tutarak, içkisinin bir damlasını bile dökmeden döndü.</span></p>

    <p class="duz" xml:lang="tr"><span class="duz">Marc’a birkaç metre kalınca, bir kolonun arkasına süzüldü sonra belli etmeden arkadan yaklaştı.</span></p>

    <p class="duz" xml:lang="tr"><span class="duz">– Selam! diye bağırdı, kahkaha atarak.</span></p>

    <p class="duz" xml:lang="tr"><span class="duz">Marc arkasına döndü, tek kelime bile etmemişti. Düşmanca bakıyordu.</span></p>

    <p class="duz" xml:lang="tr"><span class="duz">– Her zamanki gibi çok naziksin!</span></p>

    <p class="duz" xml:lang="tr"><span class="duz">Arkasından kahkahayı bastı ve düşmemek için Marc’ın omzuna tutundu.</span></p>

    <p class="duz" xml:lang="tr"><span class="duz">– Sana uzun süreden beri bir şey söylemek istiyordum, diye Marc’ın kulağına bağırdı. Sen gerçekten, korkuyorsun!</span></p>

    <p class="duz" xml:lang="tr"><span class="duz">Kikirdedi, sonra bir dikişte kadehini bitirdi. Yaşadığı vicdanî karmaşa arasında, bir de bu olanlar son derece tuhaftı. Kıza öfkeyle baktı:</span></p>

    <p class="duz" xml:lang="tr"><span class="duz">– Sen içtin mi?</span></p>

    <p class="duz" xml:lang="tr"><span class="duz">– Bulabilirsem içiyorum! Bir saatte ancak iki kez bara ulaşmayı başardım.</span></p>

    <p class="duz" xml:lang="tr"><span class="duz">Yeniden güldü, ama Marc gülmüyordu. Bir masanın üzerine bırakılmış viski şişesini kaptı ve büyük bir öfkeyle Hatica’nın bardağını doldurdu. Onun ince kadehindeki yoğun içkinin görüntüsü Marc’a çok müstehcen geldi. Kız sanki bir anda ayıldı; bütün bunlar çok onur kırıcı, çok kasvetliydi.</span></p>

    <p class="duz" xml:lang="tr"><span class="duz">İçini derin bir hüzün kapladı. Halbuki yeniden kavuşmalarını başka türlü hayal etmişti. Gözleri doldu, ayaklarının altındaki zemin sarsılıyordu. Bir an ambarın kıyıdan kopacağı ve Sen üzerinde yüzeceği duygusuna kapıldı. Sıcak viskisinden bir yudum aldı ve dayandığı sütundan ayrıldı:</span></p>

    <p class="duz" xml:lang="tr"><span class="duz">– Bizim de Vincent’la kutlayacak bir şeyimiz var, biliyor musun?</span></p>

    <p class="duz" xml:lang="tr"><span class="duz">– Ne?</span></p>

    <p class="duz" xml:lang="tr"><span class="duz">– Yeni bir kampanya.</span> <span class="italik">Élégie.</span> <span class="duz">Uzun ve kapsamlı bir kampanya.</span></p>

    <p class="duz" xml:lang="tr"><span class="duz">Marc, kızı bileğinden yakaladı. Hatica, bileziğinin etine gömüldüğünü hissetti.</span></p>

    <p class="duz" xml:lang="tr"><span class="duz">– En azından yurtiçinde, öyle değil mi?</span></p>

    <p class="duz" xml:lang="tr"><span class="duz">Hatica kendini kurtardı ve bileğine baktı; kolunda kan izi oluşmuştu.</span></p>

    <p class="duz" xml:lang="tr"><span class="duz">– Bu ne demek oluyor?</span></p>

    <p class="duz" xml:lang="tr"><span class="duz">Marc yeniden kızın bileğini tuttu; bu kez Hatica’nın canı iyice yandı, yaralanmıştı. Marc kızın kulağına doğru bağırdı:</span></p>

    <p class="duz" xml:lang="tr"><span class="duz">– Yurtdışında mı?</span></p>

    <p class="duz" xml:lang="tr"><span class="duz">“Bu herif deli” diye düşündü. Bir saniyede ondan tiksinmişti.</span></p>

    <p class="duz" xml:lang="tr"><span class="duz">– Asya’da çok büyük bir kampanya, dostum, diye suratına tükürür gibi konuştu. Japonya, Çin, Tayland, Malezya. Büyük bir iş. Ve sana paradan söz bile etmiyorum! Ses tonu değişmişti, boğazına bir şeyler düğümlenmişti sanki. Marc! Marc! Nereye gidiyorsun?</span></p>
  </div>
</body>
</html>