<html xmlns="http://www.w3.org/1999/xhtml">
<head>
  <title>13.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x13">
    <h1 class="bolum-ismi" id="toc-anchor" xml:lang="tr"><span class="bolum-ismi">13</span></h1>

    <p class="duz" xml:lang="tr"><span class="duz">Jimmy Wong-Fat her zamanki gibi giyinmişti. Yakası açık, şık bir kostüm, kırmızı evrak çantası ve elinde kahve fincanı. Bu şişko herifin tek eğlencesi haline gelmeyi Jacques’ın aklı bir türlü almıyordu.</span></p>

    <p class="duz" xml:lang="tr"><span class="duz">– Kötü haberlerim var, diye söze girdi. Karşı keşif yapmak için sizi sorgulayan Kuala Lumpur’daki psikiyatrların verdiği ilk raporu ele geçirdim. Bu rapordan bayağı umutluydum. Ama çıkardıkları sonuç olumsuz. Onlara göre sağlıklısınız. Hareketlerinizden, eylemlerinizden tümüyle sorumlusunuz.</span></p>

    <p class="duz" xml:lang="tr"><span class="duz">– Sana söylemiştim.</span></p>

    <p class="duz" xml:lang="tr"><span class="duz">Jimmy masanın etrafında dolanıyordu; her zamankinden daha yavaş soluk alıyordu sanki. Jacques zemine zincirlenmişti.</span></p>

    <p class="duz" xml:lang="tr"><span class="duz">– Beni anlamıyorsunuz, diye soludu. Her ne olursa olsun bir çıkış yolu bulamazsam durum boka saracak. Bu da ölüm cezası demek!</span></p>

    <p class="duz" xml:lang="tr"><span class="duz">Reverdi sessizliğini korudu; daha önce söylediklerini tekrarlamak istemiyordu. Konuyu değiştirmeyi tercih etti:</span></p>

    <p class="duz" xml:lang="tr"><span class="duz">– Kitaplarımı getirdin mi?</span></p>

    <p class="duz" xml:lang="tr"><span class="duz">Soru avukatı şaşırttı. Kısa bir tereddütten sonra, masanın yanına, yere bıraktığı koca çantayı karıştırdı. Reverdi, Çinliye güvenmişti: banka hesaplarının denetimi için ona vekâlet vermişti.</span></p>

    <p class="duz" xml:lang="tr"><span class="duz">Wong-Fat masanın üzerine bir yığın kitap koydu:</span> <span class="italik">Kanjur</span><span class="duz">,</span> <span class="italik">Yoga-Sutra</span><span class="duz">, Mevlânâ’nın</span> <span class="italik">Rubaiyat</span><span class="duz">’ı.</span></p>

    <p class="duz" xml:lang="tr"><span class="duz">– Eksik.</span></p>

    <p class="duz" xml:lang="tr"><span class="duz">Avukat cebinden bir liste çıkardı ve ikiye katlanmış kâğıdı açıp okudu:</span></p>

    <p class="duz" xml:lang="tr"><span class="duz">–</span> <span class="italik">Kudüs’ün Kitabı Mukaddesi</span><span class="duz">.</span> <span class="italik">Üstat Eckhart’ın Eğitsel Konuşmaları.</span> <span class="duz">Plotinos’un</span> <span class="italik">Ennead</span><span class="duz">’ı. Bu kitapları nereden bulmamı istiyorsunuz?</span></p>

    <p class="duz" xml:lang="tr"><span class="duz">– Hepsi İngilizce’ye çevrildi.</span></p>

    <p class="duz" xml:lang="tr"><span class="duz">– Biliyorum, söylemiştiniz. Hepsinin siparişini verdim. Yeniden çantanın içini karıştırdı. En azından bedeninize uygun birkaç pantolon buldum.</span></p>

    <p class="duz" xml:lang="tr"><span class="duz">Memnun bir ifadeyle, özenle katlanmış pantolonları masanın üzerine bıraktı. Sonra iskemleyi çekip oturdu ve ellerini masanın üzerinde kavuşturdu.</span></p>

    <p class="duz" xml:lang="tr"><span class="duz">– Artık ciddi konulara dönelim. Tedavinize düzenli olarak devam ediyor musunuz?</span></p>

    <p class="duz" xml:lang="tr"><span class="duz">– Tedavim mi?</span></p>

    <p class="duz" xml:lang="tr"><span class="duz">– Dr. Norman’ın talimatları. Her gün düzenli olarak anksiyolitik almanız gerekiyordu. Bu reçeteye uyuyor musunuz, bilmek istiyorum. Ve tabiî her çarşamba, öngörüldüğü üzere İpoh’tan gelen psikiyatrla görüşüp görüşmediğinizi. Bu konuda her şey yolunda mı?</span></p>

    <p class="duz" xml:lang="tr"><span class="duz">Jacques, hap pazarlayan Éric’i düşündü: anksiyolitiklerden tekini bile almamıştı. İpohlu psikiyatra gelince, onu sadece bir kez görmüştü ve Jimmy’nin yolladığı bilirkişi heyetiyle –her seferinde aynı bulanık soruları soran Tamiller– birlikte.</span></p>

    <p class="duz" xml:lang="tr"><span class="duz">– Her şey yolunda.</span></p>

    <p class="duz" xml:lang="tr"><span class="duz">– Çok güzel. Tedavi altında olmanız sizin psikolojik profiliniz için çok önemli.</span></p>

    <p class="duz" xml:lang="tr"><span class="duz">Reverdi kafasını salladı. Wong-Fat işaretparmağını kaldırdı:</span></p>

    <p class="duz" xml:lang="tr"><span class="duz">– Yine de sizin için iyi bir haberim var. Pernille Mosensen’in ailesi, müdahil taraf olarak katılması için Johor Bahru’ya Danimarkalı bir avukat yolladı. Ayrıca Almanların kurduğunu düşündüğüm bir dernek, davaya burnunu sokmak istiyor. Kamboçya dosyasını yeniden açmaya çalışıyorlar. DPP bunu değerlendirmeye almayacaktır, bana güvenin. Suçlama, dolayısıyla da dava giderek antipatikleşiyor. Bu bizim için çok iyi.</span></p>

    <p class="duz" xml:lang="tr"><span class="duz">Reverdi, sürekli tekrarlanan bu argümanları ilk defa duyuyordu. Karşısında oturan bu soytarıya biraz takılmaya karar verdi:</span></p>

    <p class="duz" xml:lang="tr"><span class="duz">– Babanın evinde mastürbasyon yaparken böceklerden mi yararlanıyordun?</span></p>

    <p class="duz" xml:lang="tr"><span class="duz">– Buraya işimi yapmaya geldim. Beni bu tür şeylerin içine çekmeyin...</span></p>

    <p class="duz" xml:lang="tr"><span class="duz">– Peki ya küçük bakireleri bozduktan sonra, kanlarının rengine bakıyor musun?</span></p>

    <p class="duz" xml:lang="tr"><span class="duz">Avukat dudaklarını “pekâlâ” dercesine büzdü. Çantasını kapattı. Alınmış, kırılmış bir öğrenci gibiydi. Reverdi sordu:</span></p>

    <p class="duz" xml:lang="tr"><span class="duz">– Sırlarım artık seni ilgilendirmiyor mu?</span></p>

    <p class="duz" xml:lang="tr"><span class="duz">Çinli gözlerini kaldırdı. Jacques gülümsedi:</span></p>

    <p class="duz" xml:lang="tr"><span class="duz">– Ya Pernille Mosensen’i öldürdüğümü söylersem?</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Bir çocuk.</span></p>

    <p class="duz" xml:lang="tr"><span class="duz">– Siz neden bahsediyorsunuz?</span></p>

    <p class="duz" xml:lang="tr"><span class="duz">Reverdi, aniden çok üşümüş gibi elleriyle omuzlarını tuttu. Zincir gövdesinin üzerinde şıkırdadı...</span></p>

    <p class="duz" xml:lang="tr"><span class="duz">– Duvarçocuk, diye fısıldadı. Benim içimdeki çocuk... soluğunu tutan...</span></p>

    <p class="duz" xml:lang="tr"><span class="duz">Wong-Fat, günah çıkarma kabininin kafesine yapışan bir rahip gibi ona doğru eğildi:</span></p>

    <p class="duz" xml:lang="tr"><span class="duz">– Tekrar ediniz, lütfen.</span></p>

    <p class="duz" xml:lang="tr"><span class="duz">– Kafamdaki saçkıranı hatırlıyor musun?</span></p>

    <p class="duz" xml:lang="tr"><span class="duz">Başını, çaprazladığı kollarının arasına almış konuşuyordu, ensesi Jimmy’ye dönüktü.</span></p>

    <p class="duz" xml:lang="tr"><span class="duz">– Sana sözünü ettiğim şoku hatırlıyor musun? Sesi boğuktu. İşte o dönemde duvarçocuk doğdu...</span></p>

    <p class="duz" xml:lang="tr"><span class="duz">Parmaklarıyla kafasını sıktı:</span></p>

    <p class="duz" xml:lang="tr"><span class="duz">– O çocuk sayesinde ellerinden kaçıp kurtuldum.</span></p>

    <p class="duz" xml:lang="tr"><span class="duz">– Kaçıp kurtuldunuz mu? Kimlerden?</span></p>

    <p class="duz" xml:lang="tr"><span class="duz">– Yüzlerden... rotangların arkasında. İçime nüfuz etmiş yüzler. Çocuk olmasaydı, durumum...</span></p>

    <p class="duz" xml:lang="tr"><span class="duz">– Ne? Durumunuz ne olurdu?</span></p>

    <p class="duz" xml:lang="tr"><span class="duz">Reverdi kafasını kaldırdı, sırıtıyordu.</span></p>

    <p class="duz" xml:lang="tr"><span class="duz">– Boş ver. Dalga geçiyordum.</span></p>

    <p class="duz" xml:lang="tr"><span class="duz">Çinlinin beti benzi atmıştı. Kafasının karıştığı yüzündeki tiklerden anlaşılıyordu.</span></p>

    <p class="duz" xml:lang="tr"><span class="duz">– Olacak şey değil. Benimle alay ediyorsunuz. Bu tavrınızı anlamıyorum. Evrak çantası ile yerdeki büyük çantayı hırsla aldı. Daha sonra gelsem iyi olacak.</span></p>

    <p class="duz" xml:lang="tr"><span class="duz">Ayağa kalktı. Jacques hayal kırıklığına uğramıştı: bu küçük numarası eğlendirmemişti. Aslında bu yağ tulumu onu hiç ilgilendirmiyordu.</span></p>

    <p class="duz" xml:lang="tr"><span class="duz">– Az kalsın unutuyordum. Mektuplarınız.</span></p>

    <p class="duz" xml:lang="tr"><span class="duz">Jimmy masanın üzerine büyük bir kraft zarf bıraktı.</span></p>

    <p class="duz" xml:lang="tr"><span class="duz">– Röportaj talepleri. Avukat önerileri. Aşk mektupları. Sırıttı. Ve gerçek bir yıldız.</span></p>

    <p class="duz" xml:lang="tr"><span class="duz">İki parmağıyla Reverdi zarfları araladı. Bütün mektup zarfları açılmıştı.</span></p>

    <p class="duz" xml:lang="tr"><span class="duz">– Okudun mu?</span></p>

    <p class="duz" xml:lang="tr"><span class="duz">– Herkes onları okudu. Kanara’dasınız. Sheraton Oteli’nde değil.</span></p>

    <p class="duz" xml:lang="tr"><span class="duz">Wong-Fat ceketinin koluyla suratını kuruladı; işte yeniden terlemişti:</span></p>

    <p class="duz" xml:lang="tr"><span class="duz">– Hapishane müdürü, yazılanları satır satır çevirtmek için elçiliğinizden bir çevirmen talep etti. Sonra da mektupların tümünü, gardiyanlara para vererek satın almam gerekti. Kural böyle.</span></p>

    <p class="duz" xml:lang="tr"><span class="duz">Jacques büyük kraft zarfın içinden birkaç mektup çıkardı:</span></p>

    <p class="duz" xml:lang="tr"><span class="duz">– Hesaba geçersin.</span></p>

    <p class="duz" xml:lang="tr"><span class="duz">– Geçtim bile.</span></p>

    <p class="duz" xml:lang="tr"><span class="duz">Mektupların üzerindeki adresler elle yazılmıştı. Bazılarına dikkatle baktı: yuvarlak, özenli harfler. Kadın yazısı. Zincirlerini paketin üzerine koydu ve avukata bakmadan fısıldadı:</span></p>

    <p class="duz" xml:lang="tr"><span class="duz">– Teşekkür ederim. Görüşmek üzere.</span></p>
  </div>
</body>
</html>