<html xmlns="http://www.w3.org/1999/xhtml">
<head>
  <title>19.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x19">
    <h1 class="bolum-ismi" id="toc-anchor" xml:lang="tr"><span class="bolum-ismi">19</span></h1>

    <p class="duz" xml:lang="tr"><span class="duz">Hatica, bunun bir rüya olduğunu biliyordu.</span></p>

    <p class="duz" xml:lang="tr"><span class="duz">Ama, rüya görürken bile, bu sahneyi gerçekmiş gibi yaşıyordu.</span></p>

    <p class="duz" xml:lang="tr"><span class="duz">Kapalı bir kapının önünde duruyordu. Bir omuz darbesiyle yıkılacakmış izlenimi veren, basit bir kontrplak duvarın önünde. Yine de, onu, kutsal bir giriş, gizemli bir ısı yayan geçilmesi yasak bir eşik olarak algılıyordu. Hatica, kapının ardından kulağına ulaşan ateş çıtırtılarını işitiyordu. Kuru, belirgin, bir fırında yanan akasya dalları gibi.</span></p>

    <p class="duz" xml:lang="tr"><span class="duz">Biraz daha ilerledi. O anda kapı açıldı, sanki onu içeri çekmek istiyordu. Alevler yüzünü yaladı. Suratına çarpan bu kızıl renkli bomba onu yakmıyordu.</span></p>

    <p class="duz" xml:lang="tr"><span class="duz">Yanmakta olan odayı buldu. Her yer alevlerle kaplıydı. Zeminden dumanlar fışkırıyordu. Duvar kâğıtları yavaş yavaş kavrulmaktaydı. Bu karmaşa içinde, odadaki her eşya ağır ağır eriyor, güçlü çenelerin öğüttüğü besinler gibi yok oluyordu: başucu lambası, yorganlar, perdeler, giysiler... Hatica bir adım attı ve yatağın üzerindeki siluetleri görmek için gözlerini kırpıştırdı.</span></p>

    <p class="duz" xml:lang="tr"><span class="duz">Yatakta oturan adam babasıydı. Doktor bekler gibi bir hali vardı. Ya da bir ölü gömücü. Alevler içindeydi ve derisi karanlık miyasmalar yayıyordu. Düşünceli görünüyordu, suratı çıtırdayarak yanıyordu. Gördükleriyle Hatica irkilmiş, tedirgin olmuştu, ama bunun hissetmesi gereken korkuyla bir ilişkisi yoktu. Farklı, bugüne dek hiç yaşamadığı bir korkuydu bu.</span></p>

    <p class="duz" xml:lang="tr"><span class="duz">Bir ses ona fısıldadı: “Korkma. Sana bir şey söylemek istiyor.” Hızla döndü ve kendisiyle konuşan kişinin de alevlerin içinde olduğunu gördü. Kafası tıraşlanmıştı, üzerinde bir ihram vardı. Hatica onu tanıyordu: bu, Vietnam’da, kaldırımda lotus pozisyonunda otururken kendini yakarak öldüren bir Buddha rahibiydi. Şimdi ayaktaydı, ama hâlâ dazlaktı ve alevler içindeydi. Artık sadece gözbebekleri görünüyordu, ama bembeyaz dişleri hâlâ alevlere karşı koyuyordu. Elini Hatica’nın omzuna koydu. Bu temas onu rahatlattı. Artık en ufak bir korku hissetmiyordu, yatağa doğru ilerledi ve ayaklarının altında akan kırmızı bir denizin üzerinde yürüdüğünü anladı.</span></p>

    <p class="duz" xml:lang="tr"><span class="duz">Babasının karşısına oturdu, tıpkı bir hastanın başucuna oturan biri gibi. Ama adam acımasız gözlerle Hatica’ya baktı. Sanki gözlerinin yerinde iki yanardağ krateri vardı:</span></p>

    <p class="duz" xml:lang="tr"><span class="duz">– Kafamın içi karıncalanıyor.</span></p>

    <p class="duz" xml:lang="tr"><span class="duz">Hatica geri çekildi. Adam bağırmaya devam ediyordu, dudaklarından alevler fışkırıyordu:</span></p>

    <p class="duz" xml:lang="tr"><span class="duz">– Kafamın içi karıncalanıyor. Ve bu senin hatan!</span></p>

    <p class="duz" xml:lang="tr"><span class="duz">Kavrulmuş bir ağaç dalı gibi sert ve simsiyah kolunu yana doğru açtı. Hatica kolundaki şırıngayı gördü. Bu görüntü diğerlerinden çok daha garipti: babası yıllardan beri koluna iğne yapmamıştı. Aynı şeyi tekrarlıyordu:</span></p>

    <p class="duz" xml:lang="tr"><span class="duz">– Bu senin hatan. Sesi çıtırdamıyordu ama, diş mineleri dumanların içinde Buddha rahibininki gibi hiç bozulmadan duruyordu. Pamuğu temizlememişsin!</span></p>

    <p class="duz" xml:lang="tr"><span class="duz">Hatica ayağa kalktı, korkmuştu. Ses dişlerinin arasından gıcırdayarak çıkıyordu:</span></p>

    <p class="duz" xml:lang="tr"><span class="duz">– Karınca vardı. Pamukta karınca. Bu senin hatan!</span></p>

    <p class="duz" xml:lang="tr"><span class="duz">Hatica kendini savunmak istedi, ama alev alev yanan bir pamuk ağzını kapattı. Ses, çıtırdayan alevlerin arasından hırıldayarak çıkmaya devam ediyordu: “Bu senin hatan!” Bir kez daha cevap vermeye çalıştı, ama ağzındaki tıkaç onu yakıyor, nefesini kesiyordu. Kelimeler dudaklarının arasından bilinçsizce dökülmeye başlamıştı: “Bu doğru değil... Her zamanki gibi yaptım... Her şeyi temizledim...”</span></p>

    <p class="duz-ilk-paragraf" xml:lang="tr"><span class="duz">Hatica çırpınarak uyandı.</span></p>

    <p class="duz" xml:lang="tr"><span class="duz">Yastığı terden ve gözyaşından sırılsıklamdı.</span></p>

    <p class="duz" xml:lang="tr"><span class="duz">Gırtlağında hâlâ yanık kokusu vardı, henüz kendinde değildi. Kolunu yatağın dışına uzattı, parmakları yer karosunun soğukluğunu hissetti. Bu temas onu gerçeğe döndürdü. Yatakta doğrulurken, eğimli tavana başını çarpmamaya dikkat etti. Odası çok küçüktü; en fazla beş metrekare. Buradaki hiçbir şey onun boyunda değildi.</span></p>

    <p class="duz" xml:lang="tr"><span class="duz">İyice uyanmak için gözlerini ovuşturdu. Duman tamamen yok oldu. Alevlerin arasındaki görüntüler kayboldu. Daha kaç yıl bu kâbusu yaşayacaktı? Bu saçma vicdan azabını daha ne kadar çekecekti?</span></p>

    <p class="duz" xml:lang="tr"><span class="duz">Çalar saate bir göz attı: gecenin üçüydü. Yeniden uyumayı başaramayacaktı. Yatağa uzandı, midesinin bulandığını hissediyordu.</span></p>

    <p class="duz" xml:lang="tr"><span class="duz">Aklı başına geldikçe bir gerçek biçimleniyordu: manken olmak zorundaydı. Böylece kendini o boktan geçmişinden kurtaracaktı. Bu hizmetçi odasını terk edecekti. Gerçek refaha ulaşacaktı. Para sayesinde, sosyal terfi sayesinde geçmişinden, kâbuslarından kurtulmayı başaracaktı.</span></p>

    <p class="duz" xml:lang="tr"><span class="duz">Karanlıkta gülümsedi.</span></p>

    <p class="duz" xml:lang="tr"><span class="duz">Bu tamamen yoksullara özgü bir düşünceydi: paranın her şeye kadir olduğunu düşünmek.</span></p>

    <p class="duz" xml:lang="tr"><span class="duz">Son kasting başvurusunu düşündü. Terslik üstüne terslik. Yine de ajansı ona sebat göstermesi gerektiğini söylüyordu: fiziği “müsait”ti. Ama öyleyse neden ona hiç iş vermiyorlardı? Kendisine cevap veren beyzbol şapkalı sersemin sesi kulaklarında çınladı: “Kataloğun, bir karnaval kataloğuna benziyor.”</span></p>

    <p class="duz" xml:lang="tr"><span class="duz">Başka fotoğraflar çektirmesi gerekiyordu, daha modern, daha tatlı, daha erotik. Bundan ajansın patronuna bahsetmiş, ama adam başka fotoğraf için verecek parası olmadığını söylemişti. O halde ne yapması gerekiyordu?</span></p>

    <p class="duz" xml:lang="tr"><span class="duz">Mide bulantısı hâlâ devam ediyordu, tüm vücudu, düşünceleri ağırlaşmıştı.</span></p>

    <p class="duz" xml:lang="tr"><span class="duz">Dirseklerinden birine dayanarak doğruldu ve bir karar aldı. Bu fotoğrafları çektirecek, parasını da ödeyecekti. Cachan’a Casino’nun kafeteryasındaki işine geri dönmeliydi. Yanık yağ kokusuna rağmen. Huysuz ve can sıkıcı şefine rağmen. Selfservis camekânından ona, sanki bir yemek çeşidiymiş gibi bakan ayaktakımına rağmen.</span></p>

    <p class="duz" xml:lang="tr"><span class="duz">Yataktan çıktı, çatı arasında iki büklüm duruyordu.</span></p>

    <p class="duz" xml:lang="tr"><span class="duz">Önce kusmalıydı.</span></p>

    <p class="duz-son-paragraf-2" xml:lang="tr"><span class="duz">Sonra oturup havanın aydınlanmasını bekleyecekti, işine yeniden kavuşmak için.</span></p>
  </div>
</body>
</html>