<html xmlns="http://www.w3.org/1999/xhtml">
<head>
  <title>15.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x15">
    <h1 class="bolum-ismi" id="toc-anchor" xml:lang="tr"><span class="bolum-ismi">15</span></h1>

    <p class="duz" xml:lang="tr"><span class="duz">Marc, mektubundan son derecede umutluydu.</span></p>

    <p class="duz" xml:lang="tr"><span class="duz">Onu özenle tasarlamış, olgunlaştırmış, güzel kelimelerle süslemişti. Uzun uzun düşünülmeden yazılmış tek sözcük, tek ayrıntı yoktu.</span></p>

    <p class="duz" xml:lang="tr"><span class="duz">Marc bir strateji izliyordu: böyle bir katille oyun oynamak, dolaylı bir şekilde onu sorgulamak mümkün değildi. Jacques Reverdi son derece zeki biriydi. Şaşmaz bir içgüdüsü olan bir leşçiydi. Onun dikkatini çekmenin tek yolu, doğrudan cepheden saldırıya geçmek, masumu oynamak ve ona her şeyin hâkiminin o olduğu duygusunu vermekti.</span></p>

    <p class="duz" xml:lang="tr"><span class="duz">İşte bu yüzden Marc, mektubun sonuna kadar aptal kasıntı rolünü oynamıştı. Ama mektubun sonunda birkaç şeyi de özellikle anlaşılmaz bırakmıştı. Élisabeth Bremen bu kadar aptal, bu kadar sıkıcı biri olmamalıydı...</span></p>

    <p class="duz" xml:lang="tr"><span class="duz">Metin kesin halini alınca, yazı biçimiyle ilgilenmeye başlamıştı. Saatlerce kişisel arşivini karıştırarak</span> <span class="italik">Limier</span><span class="duz">’ye gelen kadın okur mektuplarını incelemiş, kadınların el yazılarını kopya etmiş, bir daha kopya etmiş, kadın yazısına benzemesi için her harfi, her heceyi birçok kez yazmıştı.</span></p>

    <p class="duz" xml:lang="tr"><span class="duz">Sonra gidip oldukça pahalı mektup kâğıdı ile tüylü bir kalem almıştı. Ardından, mektubuna kişisel bir damga vurmaya karar vermişti: onu hafifçe parfümle kokulandırmıştı. İlk anda bir genç kız parfümü düşünmüş –Cacharel’in</span> <span class="italik">Anaïs Anaïs</span><span class="duz">’i– sonra vazgeçmişti. Yirmi dört yaşındaki Élisabeth bir yeniyetme kokusu kullanamazdı. Tam tersine bir kadın kokusunu yeğlerdi –etkili, çekici, olgun. Bu yüzden Marc, Chanel No 5’i tercih etmişti.</span></p>

    <p class="duz" xml:lang="tr"><span class="duz">Mektup hazırdı; artık son ve en önemli noktayı koymak kalıyordu geriye: göndericinin adresi. Kendi adresini veremezdi. Önce bir posta kutusu adresi düşünmüştü, ama bu kişisel özellikten yoksun bırakmak olurdu. Sonunda bir postrestantta karar kılmıştı.</span></p>

    <p class="duz" xml:lang="tr"><span class="duz">Ama asıl sorun postaneyle başlamıştı. Bunu tahmin etmeliydi. Her zaman bu kurumdan nefret etmişti; logolarının sarı renginden, bitmek bilmeyen bekleme kuyruklarından, pul, etiket, yapıştırma sistemlerinden, XXI. yüzyıl şirketinden çok bir çocuk oyunevini andırmasından. Posta şirketi böylece verdiği söze sadakatini sürdürüyordu: “Daha karmaşığını yapabilmek varken basiti yapmak neden?”</span></p>

    <p class="duz" xml:lang="tr"><span class="duz">Herhangi bir soyadı vererek bir “postrestant sözleşmesi” yapmak imkânsızdı. Aslında alıcı, kendi adına gelmiş mektupları, ancak kimlik göstererek alabiliyordu. Marc şansını başka bir postanede denemeye karar verdi, bu kez yalana başvuracaktı: geçirdiği bir kaza neticesinde yatağa bağlı kalmış bir kız arkadaşı için “postrestant sözleşmesi” yapmak istiyordu, sözleşmede bu postaneyi adres olarak gösterecekti. Gelen mektupları ise kız arkadaşının yerine kendisi gelip alacaktı.</span></p>

    <p class="duz" xml:lang="tr"><span class="duz">Durumu kuşkuyla karşılayan memur ona yapılması gerekeni açıklamıştı: kız arkadaşı kendi imzasıyla ona bir vekâletname vermeliydi. Ama unutulmaması gereken bir şey vardı: bu vekâletname tanıklık edecek bir postacının karşısında verilecekti. Marc durumu şöyle bir kafasında tartmıştı. İş sadece bir postrestant sözleşmesi yapmakla kalmıyordu, her seferinde iki kimlik kartını ibraz etmek zorundaydı: kendisininki ve kız arkadaşınınki.</span></p>

    <p class="duz" xml:lang="tr"><span class="duz">Marc şaşkın bir halde postaneden çıkmıştı, elinde boş formlarla birlikte. İçinde bulunduğu durumu tüm açılardan değerlendirdi, gerçek sorun şuydu: bir kadın pasaportu veya kimlik kartı bulmaktan başka çaresi yoktu. Böylece mektupları için gerekli soyadını edinebilirdi.</span></p>

    <p class="duz" xml:lang="tr"><span class="duz">Ama bu tür bir belgeyi nereden bulacaktı? Gerçi bir zamanlar hırsızlık, mekâna izinsiz girme gibi ciddi tecrübeleri olmuştu. Hatta adı “Süpürücü”ye bile çıkmıştı. Ancak, rasgele bir apartman dairesine girip hırsızlık yapamazdı. Bir yüzme havuzuna gitmeyi ve eşyalarını soyunma odasına bırakmış bir kadının çantasını karıştırmayı düşündü. Ama gerçek birini böyle bir projeye karıştırmak ne kadar doğru olurdu? Ne olursa olsun, sonuçta katile kurulan bir tuzak söz konusuydu. Çıkmazdaydı.</span></p>

    <p class="duz" xml:lang="tr"><span class="duz">Ertesi sabah, uyandığında aklına bir fikir geldi. Turist bir kadının pasaportunu çalmalıydı; Fransa’da geçici bir süre için bulunan bir kadının pasaportunu. Porte Gentilly yakınlarında bulunan Cité Universitaire aklına geldi: Paris’teki yabancı öğrencilerin en yoğun bulunduğu yerdi burası. Kampüse gitti: geçen yüzyılın büyük evrensel sergilerini andıran birbirinden farklı bir dizi mimarî yapı. Bir İtalyan sarayının, bir İngiliz şatosunun, Lutherci bir kilisenin yanından geçti, Latin tarzı süslemeleri olan galerilerden, tuğla cepheli binalara, üzerinde Afrika figürleri bulunan basamaklara ulaştı. Nereye gidecekti? Yatakhaneye mi? Peki ne zaman harekete geçecekti? Gün ortasında mı?</span></p>

    <p class="duz" xml:lang="tr"><span class="duz">Aklına bir spor tesisinin soyunma odası geldi.</span></p>

    <p class="duz" xml:lang="tr"><span class="duz">Kampüsün güneyinde yer alan Beden Eğitimi Yüksekokulu’nu buldu. Burası yedi katlı, Sovyet tarzında inşa edilmiş bir bloktu, bodrum katında da bir spor salonu vardı. Koridora girdi, aşağıda, kafesli pencerelerin arasından, yeşil linolyom kaplı, üzerinde beyaz çizgiler bulunan sahayı gördü. Şansına, o esnada bir voleybol maçı oynanmaktaydı. Hem de kadınların maçı! Soyunma odalarını buldu: kapalı değildi.</span></p>

    <p class="duz" xml:lang="tr"><span class="duz">Bir sıra askılığın karşısında, üzerlerinde asma kilit bulunan metal dolaplar vardı. Yanında gerekli şeyi getirmişti. Tornavidayı ilk kilit halkasına soktu ve kırdı. Üçüncü dolapta pasaport vardı; bir Alman’ın. Ama, özel yaşama yaptığı bu masum tecavüzden, kadın kokularından, eline geçen iç çamaşırlarından tahrik olmasına rağmen dolapları yağmalamaya devam etti. Başka pasaportlar, öğrenci kartları buldu... Onuncu dolapta bir hazine buldu. Bugün şanslı günü olmalıydı: bu bir İsveç pasaportuydu... ve Élisabeth adlı bir kıza aitti!</span></p>

    <p class="duz" xml:lang="tr"><span class="duz">Bordo renkli pasaportu kapattı. Bir süre daha çantayı karıştırdı ve öğrenci kartını buldu, kartta adres olarak Cité Universitaire gösterilmişti. Kızın fotoğrafına bakmadı bile. İsim onun için yeterliydi: Élisabeth Bremen.</span></p>

    <p class="duz" xml:lang="tr"><span class="duz">Ertesi gün, ikinci olarak başvurduğu ve bir memurun yapılması gerekenleri ona açıkladığı, Hippolyte-Lebas Sokağı’ndaki postaneye yeniden gitti. Saçını atkuyruğu yapmış, Asyalı ufak tefek bir memur yüzünü buruşturdu:</span></p>

    <p class="duz" xml:lang="tr"><span class="duz">– Prosedürü yerine getirmemişsiniz. Yapmanız gereken...</span></p>

    <p class="duz" xml:lang="tr"><span class="duz">Marc, adamın cümlesini tamamlamasına izin vermedi: camın altından Élisabeth’in pasaportunu ve öğrenci kimliğini uzattı.</span></p>

    <p class="duz" xml:lang="tr"><span class="duz">– Cité Universitaire’de oturuyor. Gerçek bir labirent.</span></p>

    <p class="duz" xml:lang="tr"><span class="duz">– Kızın tam olarak nesi var? diye sordu memur, yumuşak bir sesle.</span></p>

    <p class="duz" xml:lang="tr"><span class="duz">– Kalçası. Kalçasını kırdı. Voleybol oynarken.</span></p>

    <p class="duz" xml:lang="tr"><span class="duz">Posta memuru, belgeleri incelerken, inanmadığını gösteren bir tavırla kafasını salladı. Marc’ın arkasındaki kuyruk gitgide uzuyordu. Asyalı, tek kaşını kaldırdı:</span></p>

    <p class="duz" xml:lang="tr"><span class="duz">– Sizin hikâyenizde bir nokta var ki anlamıyorum. Bu kızın mektuplarını almak istiyorsunuz, tamam. Ama neden onların sizin adresinize yollanmasını istemiyorsunuz?</span></p>

    <p class="duz" xml:lang="tr"><span class="duz">Marc böyle bir soruya hazırlanmıştı. Cama yaklaştı ve sol elini adamın görebileceği şekilde uzattı. Yüzükparmağına bir alyans geçirmişti. Bu, “Süpürücü” olduğu dönemde, güven telkin etmek için başvurduğu bir hileydi.</span></p>

    <p class="duz" xml:lang="tr"><span class="duz">– Ev olmaz, durum biraz karışık.</span></p>

    <p class="duz" xml:lang="tr"><span class="duz">– Karışık mı?</span></p>

    <p class="duz" xml:lang="tr"><span class="duz">Marc, alyansıyla cama üç kez vurdu. Memur kafasını öne eğdi, durumu anlamış gibiydi.</span></p>

    <p class="duz" xml:lang="tr"><span class="duz">– Öyleyse, tamam değil mi?</span></p>

    <p class="duz" xml:lang="tr"><span class="duz">Asyalı, formdaki posta idaresine ait yerleri doldurdu:</span></p>

    <p class="duz" xml:lang="tr"><span class="duz">– On dokuz avro.</span></p>

    <p class="duz" xml:lang="tr"><span class="duz">Marc parayı ödedi, sırtından ter boşandığını hissediyordu. Memur ona birkaç makbuz uzattıktan sonra son uyarıları yapmayı da ihmal etmedi:</span></p>

    <p class="duz" xml:lang="tr"><span class="duz">– Kızın mektubunu almaya geldiğinizde, yanınızda onun kimlik belgelerini de getirin. Pasaport yoksa, mektup da yok. Anlaşıldı değil mi? Ve mutlaka beni görün: postrestantın yetkilisi benim.</span></p>

    <p class="duz-son-paragraf-1" xml:lang="tr"><span class="duz">Suç ortaklığının bir göstergesi olarak Marc’a göz kırptı. Postaneden çıktığında Marc’ın normalde keyifli olması gerekiyordu, ama içinde bir sıkıntı vardı. Olayların gidişatından belli belirsiz bir kaygı duyuyordu.</span></p>

    <p class="duz-ilk-paragraf" xml:lang="tr"><span class="duz">1 marttan itibaren, her sabah postaneye uğramaya başladı.</span></p>

    <p class="duz" xml:lang="tr"><span class="duz">Bu çok saçmaydı, çünkü Paris’ten yollanan bir mektubun Malezya’ya ulaşması için en az on gün gerekiyordu. Ardından cezaevi yönetimi mektupları mahkûmlara vermeden önce bir süre elinde tutuyordu. Bir de Jacques Reverdi mektuba cevap verinceye kadar geçecek süre hesap edilirse, cevabın ona ulaşması için en az on-on beş gün gerekliydi. Yani en iyi ihtimalle üç haftadan fazla. Oysa Marc, mektubunu 20 şubatta yollamıştı.</span></p>

    <p class="duz" xml:lang="tr"><span class="duz">Yine de, her sabah, manyetik bir güç onu Hippolyte-Lebas Sokağı’na çekiyordu. Posta memuru (adı Alain’di ve Vietnam kökenliydi) ise ziyaretçisini görür görmez gevşiyordu. Hemen her zaman aynı şakaları yapmaktan geri kalmıyordu. Marc’ı görür görmez “Günaydın Matmazel!” diye bağırıyordu. Ya da camın ardından, bir polis edasıyla, “Kâğıtlarınız lütfen?” diye sesleniyordu.</span></p>

    <p class="duz" xml:lang="tr"><span class="duz">Boşa kürek çekiyordu sanki.</span></p>

    <p class="duz-son-paragraf-1" xml:lang="tr"><span class="duz">Ve günler geçiyordu, ama cevap yoktu.</span></p>

    <p class="duz-ilk-paragraf" xml:lang="tr"><span class="duz">İş ise, her zamanki gibiydi, aşırı bir gayret göstermesine gerek yoktu. Çeşitli olaylar ve ilginç kişiler konusunda araştırmalar yapmıştı: Pas-de-Calais’de kurbanlarını boğarak öldüren bir katil, CX’li ırz düşmanı...</span></p>

    <p class="duz" xml:lang="tr"><span class="duz">Ama gazetedeki motivasyon her geçen gün azalıyordu. Satışlar iyice düşmüştü. Verghens’in tahminleri doğru çıkıyordu: Irak savaşının eli kulağındaydı ve okurların ilgisini çeken tek şey de buydu. Zaten bir kriz anında, halk bu tür şiddet ve vahşet hikâyelerine ilgi göstermezdi: var olan tehdit ya da tehlike yeterliydi.</span></p>

    <p class="duz" xml:lang="tr"><span class="duz">Martın 9’unda henüz Amerikalılar Irak’ı bombalamamıştı.</span></p>

    <p class="duz-son-paragraf-1" xml:lang="tr"><span class="duz">Marc da henüz mektubunu almamıştı.</span></p>

    <p class="duz-ilk-paragraf" xml:lang="tr"><span class="duz">O gece Vincent’ı görmeye gitti.</span></p>

    <p class="duz" xml:lang="tr"><span class="duz">Saat yirmide iriyarı fotoğrafçının stüdyosuna girdi. “Sanatçı” iş üstündeydi: bir manken adayının fotoğraflarıyla ilgileniyordu. Bu onun geçim kaynağıydı. Vincent ajanslara veya doğrudan modellere çalışıyordu ve böylece kolay yoldan para kazanıyordu. Fena bir iş değildi, vergisiz, kazancı bol bir iş.</span></p>

    <p class="duz" xml:lang="tr"><span class="duz">“Flu etkisi” adını verdiği, kendince bir tarz yaratmıştı ve ajanslar ile magazin dergileri tarafından aranan bir fotoğrafçı olup çıkmıştı. Modeller arasında da çektiği fotoğraflar büyük ün salmıştı...</span></p>

    <p class="duz" xml:lang="tr"><span class="duz">Bu başarı Marc’ı şaşırtıyordu. Her şey bir şaka olarak başlamış sonra bir anda bir arpalığa dönüşüvermişti. 2003 yılının kışında, bu iriyarı herif, İngiliz paraşütçüleri gibi giyinen, elinde motosiklet kaskı, parmakları her zaman kir pas içinde dolaşan bu kocaoğlan, Paris’in çok aranan fotoğrafçılarından biri haline gelmişti. Bir mimarlık okulunun yanında, 6. Bölge’de Bonaparte Sokağı’nda bir stüdyo bile satın almıştı.</span></p>

    <p class="duz" xml:lang="tr"><span class="duz">Marc karanlığın içinde süzüldü. Vincent, fotoğraf makinesinin arkasında, spot ışıklarının hemen önünde ayakta durmuş “en iyi görüntü”yü alma biçimleri üzerine bir söylev çekiyordu. Asistanlar, kuaförler, makyöz, stilistler büyük bir dikkatle onu dinlerken, hünsa kılıklı bir genç kız projektörlerin ışığı altında bekliyordu.</span></p>

    <p class="duz" xml:lang="tr"><span class="duz">Vincent “bugünlük yeter” anlamında bir işaret yaptı. Bir asistan fotoğraf makinesine doğru atıldı ve kutsal bir rölik gibi içindeki filmi çıkardı. Diğerleri jeneratörlere doğru koştular. Flaşlar hâlâ patlıyordu. Kocaoğlan Marc’ı gördü, kollarını abartılı bir biçimde iki yana açarak ona doğru ilerledi:</span></p>

    <p class="duz" xml:lang="tr"><span class="duz">– Neredesin, ortadan yok oldun.</span></p>

    <p class="duz" xml:lang="tr"><span class="duz">Marc cevap vermedi, gözleriyle soyunma odasının yolunu tutan hünsa kılıklı mankeni takip ediyordu.</span></p>

    <p class="duz" xml:lang="tr"><span class="duz">– Boş ver, dedi Vincent. Meşhur olmak isteyen biri daha.</span></p>

    <p class="duz" xml:lang="tr"><span class="duz">Işıklı masanın üzerinde duran bir dizi polaroidi işaret etti:</span></p>

    <p class="duz" xml:lang="tr"><span class="duz">– Magazin alanında çok daha başarılıyım, görmek ister misin?</span></p>

    <p class="duz" xml:lang="tr"><span class="duz">Marc resimlere bakmadı. Vincent, banyo odasının yanında, stüdyonun dip tarafında duran küçük bir buzdolabının kapısını açtı:</span></p>

    <p class="duz" xml:lang="tr"><span class="duz">– Hâlâ keyifsizsin, ha?</span></p>

    <p class="duz" xml:lang="tr"><span class="duz">Birasını açarken ona doğru yaklaştı. Marc kocaoğlanın daha şimdiden sarhoş olduğunu anladı. Fotoğrafçı, yeni mesleği için gerekli adrenalini, yüklü miktarda alkol alarak sağlamaya çalışıyordu herhalde. Akşam da ürkünç bir hal alıyordu. Bir öküz gibi soluyor, nefesinden alevler çıkıyor, hem parlak hem de kan çanağına dönmüş, gören tek gözünü üzerinize dikiyordu. Yine de iki laf etmeyi becerebildi:</span></p>

    <p class="duz" xml:lang="tr"><span class="duz">– Çok suratsızsın. Hadi gel. Seni yemeğe götüreyim.</span></p>

    <p class="duz" xml:lang="tr"><span class="duz">Soluğu Mabillon Sokağı’ndaki küçük bir lokantada aldılar. Marc’ın sevdiği türde yerlerden biriydi: tıklım tıkış, duman içinde, gürültülü. Aşırı gürültü patırtının konuşma seslerini bastırdığı ucuz bir lokanta. Ama Vincent kulakları sağır eden gürültüye aldırmıyordu: önüne biraları sıralamış, kendi geleceği üzerine monoloğunu sürdürüyordu.</span></p>

    <p class="duz" xml:lang="tr"><span class="duz">– Farkında mısın, bilmem? diye böğürüyordu. Benim kızlardan ikisi doğrudan bir üst tarifeye geçti! Çektiğim fotoğraflar sayesinde. Flu etkisi, sana söylemiştim: yağlı iş! Ayrıca model ajanlığı da yapmaya karar verdim. İlk fotoğrafları bedava veriyorum, sonra yapılan sözleşmelerden yüzde alıyorum. Hiçbir boktan anlamayan o ajanslardan çok daha iyisini yapabilirim. Ben bir sihirbazım! Tanrı’nın bir elçisi!</span></p>

    <p class="duz" xml:lang="tr"><span class="duz">Bütün bunları pezevenk olmak isteyen bir kadın avcısının ses tonuyla söylemişti. Marc gülümseyerek soda dolu bardağını uzattı ve Vincent’a saydam gözlerle baktı:</span></p>

    <p class="duz" xml:lang="tr"><span class="duz">– Flu etkisine!</span></p>

    <p class="duz" xml:lang="tr"><span class="duz">Kocaoğlan da bira bardağını kaldırdı:</span></p>

    <p class="duz" xml:lang="tr"><span class="duz">– Kızlara ve bol paraya!</span></p>

    <p class="duz" xml:lang="tr"><span class="duz">İkisi de kahkahalarla güldüler. Bu sırada Marc’ın kafasında tek düşünce vardı: Élisabeth, Jacques Reverdi’den, evet veya hayır, bir cevap alabilecek miydi?</span></p>
  </div>
</body>
</html>