<html xmlns="http://www.w3.org/1999/xhtml">
<head>
  <title>36.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x36">
    <h1 class="bolum-ismi" id="toc-anchor" xml:lang="tr"><span class="bolum-ismi">36</span></h1>

    <p class="duz" xml:lang="tr"><span class="duz">– Adınız?</span></p>

    <p class="duz" xml:lang="tr"><span class="duz">Cevap yok.</span></p>

    <p class="duz" xml:lang="tr"><span class="duz">– Adınız?</span></p>

    <p class="duz" xml:lang="tr"><span class="duz">Cevap yok.</span></p>

    <p class="duz" xml:lang="tr"><span class="duz">– Adınız nedir?</span></p>

    <p class="duz" xml:lang="tr"><span class="duz">– Jacques... (Kısa bir tereddüt, sonra) Reverdi.</span></p>

    <p class="duz" xml:lang="tr"><span class="duz">Marc, bir video oynatıcı bulmak için oteldeki Çinliyi biraz hırpalamıştı. Şimdi, Pernille Mosensen’in katilinin en son görüntülerini hayranlıkla seyrediyordu. Ekranın altında bir tarih yazılıydı: 11 şubat 2003.</span></p>

    <p class="duz" xml:lang="tr"><span class="duz">Kafası tıraş edilmiş, iyice zayıflamış, üzerinde yeşil bir hasta elbisesi bulunan dalış öğretmeni, bir masanın arkasına yerleştirilmiş çelik bir koltuğun kollarına kayışlarla bağlanmıştı. Yavaş sesle konuşuyordu, verilen ilaçlardan dili ağırlaşmış gibiydi. Ekranda görüntüsü olmayan bir psikiyatr onu sorguluyordu, İngilizce olarak.</span></p>

    <p class="duz" xml:lang="tr"><span class="duz">– Neyle suçlandığınızı biliyor musunuz?</span></p>

    <p class="duz" xml:lang="tr"><span class="duz">Cevap yok. Reverdi dinlemiyordu sanki: yüz hatları çökmüş, rengi solmuştu; bronz tenine rağmen, cildi, dibinden kesilmiş gri saçlarıyla aynı renkti. Bir kemerle koltuğunda geriye doğru bağlanmış, bütün kasları gerilmişti. Hem uyuşuk bir görüntüsü vardı hem de yay gibi gergindi.</span></p>

    <p class="duz" xml:lang="tr"><span class="duz">– Neyle suçlanıyorsunuz, Jacques?</span></p>

    <p class="duz" xml:lang="tr"><span class="duz">Marc, Reverdi’nin gözlerini daha iyi görebilmek için ekrana yaklaştı, ama kamera yukarı yerleştirilmişti. Görüntünün kalitesi vasattı, pek tatmin edici değildi. Bütün gördüğü –ya da gördüğünü sandığı– hayalî bir noktaya dikili büyümüş gözbebekleriydi.</span></p>

    <p class="duz" xml:lang="tr"><span class="duz">– Pernille Mosensen’i öldürmekle suçlanıyorsunuz.</span></p>

    <p class="duz" xml:lang="tr"><span class="duz">Dalış öğretmeni çenesini yukarı kaldırınca boynu gerildi, sanki elbisesinin yakası onu rahatsız ediyordu. Cevap vermeden önce bir süre bekledi, sonra İngilizce olarak:</span></p>

    <p class="duz" xml:lang="tr"><span class="duz">– Ben değilim, dedi.</span></p>

    <p class="duz" xml:lang="tr"><span class="duz">– Cinayet mahallinde, kurbanın yanında suçüstü yakalandınız.</span></p>

    <p class="duz" xml:lang="tr"><span class="duz">Sessizlik.</span></p>

    <p class="duz" xml:lang="tr"><span class="duz">– Kadın, vücuduna yirmi yedi bıçak darbesi almış.</span></p>

    <p class="duz" xml:lang="tr"><span class="duz">Psikiyatrın sesi ne kalın ne de inceydi; ama duyduğu sıkıntıyı dışavuruyordu. Reverdi yutkunur gibi yaptı. Ya da hıçkırığını bastırdı.</span></p>

    <p class="duz" xml:lang="tr"><span class="duz">Marc, bir canavarla karşılaşmayı bekliyordu. Korku salan bir yüzle. Ama gördüğü sadece bir kaçıktı. İriyarı. Yakışıklı. Ve trajik.</span></p>

    <p class="duz" xml:lang="tr"><span class="duz">Doktor devam etti, ses iki tını arasında gidip geliyordu:</span></p>

    <p class="duz" xml:lang="tr"><span class="duz">– Sizin bıçağınızla, Jacques.</span></p>

    <p class="duz" xml:lang="tr"><span class="duz">Sessizlik.</span></p>

    <p class="duz" xml:lang="tr"><span class="duz">– Her tarafınıza kadının kanı bulaşmıştı.</span></p>

    <p class="duz" xml:lang="tr"><span class="duz">Sessizlik, sonra:</span></p>

    <p class="duz" xml:lang="tr"><span class="duz">– Ben değilim.</span></p>

    <p class="duz" xml:lang="tr"><span class="duz">Marc hipnotize olmuş gibiydi, bu durumdan kurtulmak için gözkapaklarını birkaç kez kırpıştırdı. Sonra odanın içine dikkatlice baktı. Bol güneş alan, çıplak bir odaydı, Tropikler’in herhangi bir yerindeki bir hapishane hücresi veya bir resmî daire bürosu. Sadece, sağ duvarda, röntgen filmlerini incelemekte kullanıldığı belli olan ışıklı bir pano vardı; bu da buranın bir hastane odası olduğunu akla getiriyordu.</span></p>

    <p class="duz" xml:lang="tr"><span class="duz">Doktor devam ediyordu:</span></p>

    <p class="duz" xml:lang="tr"><span class="duz">– Bıçakta parmak izleriniz bulundu.</span></p>

    <p class="duz" xml:lang="tr"><span class="duz">Reverdi koltuğunda kıpırdanıp duruyordu. Bileklerindeki bağlardan kurtulmak ister gibiydi. Mırıldandı:</span></p>

    <p class="duz" xml:lang="tr"><span class="duz">– Ben değilim. Başka biri.</span></p>

    <p class="duz" xml:lang="tr"><span class="duz">– Kim?</span></p>

    <p class="duz" xml:lang="tr"><span class="duz">Cevap yok.</span></p>

    <p class="duz" xml:lang="tr"><span class="duz">– Bu cinayeti başka kim işlemiş olabilir?</span></p>

    <p class="duz" xml:lang="tr"><span class="duz">Reverdi cam gibi gözleriyle sabit bir noktaya bakmaya devam ediyor, ama vücudu gitgide hareketleniyordu. Sanki kaşıntısı vardı. Görüntünün bir köşesinde bir anda iki hastabakıcı belirdi. Dev gibi iki herif Jacques’ın üzerine atılmaya hazırdı; gerilim artıyordu.</span></p>

    <p class="duz" xml:lang="tr"><span class="duz">Dalgıç hep aynı şeyi yineleyip duruyordu:</span></p>

    <p class="duz" xml:lang="tr"><span class="duz">– ... başka... Başka biri.</span></p>

    <p class="duz" xml:lang="tr"><span class="duz">– Başka biri... içinizde başka biri mi var?</span></p>

    <p class="duz" xml:lang="tr"><span class="duz">– Hayır. Odada.</span></p>

    <p class="duz" xml:lang="tr"><span class="duz">– Odada mı? Kulübe mi... demek istiyorsunuz?</span></p>

    <p class="duz" xml:lang="tr"><span class="duz">Doktor daha yüksek sesle konuşmaya başlamıştı. Marc sonunda ses tınısının onu neden yanılttığını anladı: bu bir kadın sesiydi.</span></p>

    <p class="duz" xml:lang="tr"><span class="duz">– Kulübe içerden kilitliydi, Jacques. Sizin yanınızda kimse yoktu.</span></p>

    <p class="duz" xml:lang="tr"><span class="duz">– Temizlik. Temizlikti.</span></p>

    <p class="duz" xml:lang="tr"><span class="duz">– Ne temizliği? Siz neden bahsediyorsunuz?</span></p>

    <p class="duz" xml:lang="tr"><span class="duz">Reverdi, hızla kollarını kaldırmak istedi. Bağlar kopacak gibi çatırdadı. Elinin damarları iyice belirginleşmişti.</span></p>

    <p class="duz" xml:lang="tr"><span class="duz">– Jacques!</span></p>

    <p class="duz" xml:lang="tr"><span class="duz">Psikiyatr ses tonunu yükseltti; sesi titriyordu:</span></p>

    <p class="duz" xml:lang="tr"><span class="duz">– Kim, Jacques? Yanınızda kim vardı?</span></p>

    <p class="duz" xml:lang="tr"><span class="duz">Cevap yok. Bağların çatırtısı duyuluyordu.</span></p>

    <p class="duz" xml:lang="tr"><span class="duz">– Sizi bulduklarında yalnızdınız.</span></p>

    <p class="duz" xml:lang="tr"><span class="duz">Yorum yok.</span></p>

    <p class="duz" xml:lang="tr"><span class="duz">– Kulübede tek başınızaydınız. Her tarafı bıçakla parçalanmış bir kadınla.</span></p>

    <p class="duz" xml:lang="tr"><span class="duz">Yorum yok.</span></p>

    <p class="duz" xml:lang="tr"><span class="duz">– Bunu neden yaptınız, Jacques?</span></p>

    <p class="duz" xml:lang="tr"><span class="duz">– Saklan.</span></p>

    <p class="duz" xml:lang="tr"><span class="duz">Emir bir fısıltı şeklinde çıkmıştı, Fransızca olarak. Zorlukla duyulan bir fısıltı.</span></p>

    <p class="duz" xml:lang="tr"><span class="duz">– Nasıl? diye sordu psikiyatr, İngilizce olarak. Ne dediniz?</span></p>

    <p class="duz" xml:lang="tr"><span class="duz">Reverdi boynunu iyice dikleştirdi. Boyun damarları, topraktan sökülen bir bitkinin kökleri gibi görünüyordu. Dudakları aralandı. Bir çocuk sesi duyuldu, korkmuş bir çocuk sesi:</span></p>

    <p class="duz" xml:lang="tr"><span class="duz">– Saklan. Saklan çabuk!</span></p>

    <p class="duz" xml:lang="tr"><span class="duz">Kadın Fransızca cümleyi anlamıştı. Dalgıç yeniden arkaya doğru bir yay gibi kasıldı. Çenesini kaldırdı ve doktoru tepeden tırnağa süzdü, ama hiçbir şeyin ayırdına varamayan bir sarhoş gibiydi.</span></p>

    <p class="duz" xml:lang="tr"><span class="duz">– Çabuk saklan, baba geliyor!</span></p>

    <p class="duz" xml:lang="tr"><span class="duz">Psikiyatr eğildi. Ekranda kolu göründü: bir deftere notlar alıyordu. Peçeliydi. Diğer eliyle hastabakıcılardan birine iğne yapmak için hazır beklemesini işaret eti.</span></p>

    <p class="duz" xml:lang="tr"><span class="duz">Fransızca konuşmaya başladı, aksanı iyiydi:</span></p>

    <p class="duz" xml:lang="tr"><span class="duz">– Jacques, neden bahsediyorsunuz? Açıklayın!</span></p>

    <p class="duz" xml:lang="tr"><span class="duz">Cevap vermek yerine Jacques Reverdi gözlerini kapattı. İç dünyasındaki tiyatro perdelerini indirmişti.</span></p>

    <p class="duz" xml:lang="tr"><span class="duz">– Jacques!</span></p>

    <p class="duz" xml:lang="tr"><span class="duz">Cevap yoktu. Suratı gevşedi, çöktü ve sarardı. Göz çukurları birer kara deliğe dönüştü. Dudakları sarktı.</span></p>

    <p class="duz" xml:lang="tr"><span class="duz">Psikiyatr elindeki bloknotu fırlattı ve ona doğru ilerledi. İki parmağıyla Reverdi’nin boynuna bastırdı ve Malayca olarak bağırmaya başladı. Odada bir kargaşa yaşanıyordu. Bir hastabakıcı oksijen maskesini taktı, bir diğerinin elinde de bir şırınga vardı. Marc ne olduğunu anlamamıştı.</span></p>

    <p class="duz" xml:lang="tr"><span class="italik">Tudung</span><span class="duz">’lu kadın Reverdi’nin kafasını elleriyle tuttu ve Fransızca olarak bağırdı:</span></p>

    <p class="duz" xml:lang="tr"><span class="duz">– Nefes alın Jacques. NEFES ALIN!</span></p>

    <p class="duz" xml:lang="tr"><span class="duz">Bir hastabakıcı objektifin önünden geçerken kameraya çarptı; kamera kapandı.</span></p>

    <p class="duz" xml:lang="tr"><span class="duz">Ekran kararmıştı.</span></p>

    <p class="duz" xml:lang="tr"><span class="duz">Marc video oynatıcının önce stop düğmesine, ardından da başa sarma tuşuna bastı. Ter içinde kalmıştı. Kasetteki tek kelimeyi bile atlamak istemediğinden klimayı çalıştırmamıştı. Biraz önce gördükleri kanını dondurmuştu. Bu, katilin deliliğine açılan bir pencereydi.</span></p>

    <p class="duz" xml:lang="tr"><span class="duz">Özellikle kasetin son saniyeleri onu allak bullak etmişti. Apne. Reverdi apneye sığınıyordu. Bu, onu dış dünyadan koruyan bir zırh, bir kabuktu.</span></p>

    <p class="duz" xml:lang="tr"><span class="duz">Hatta çok daha fazlası. Reverdi, nefesini tutarak sadece dış dünyadan değil, kendinden de korunuyordu. İçseslerinden. Geçmiş bir olay aklına gelmiş ya da halüsinasyon görmeye başlamış ve nefes almayı kesmişti. “Çabuk saklan, baba geliyor.” Peki bu ne anlama geliyordu?</span></p>

    <p class="duz" xml:lang="tr"><span class="duz">Marc yatağının üzerine oturdu ve bir kez daha düşündü. Reverdi’nin hayatında baba hiç olmamıştı. Babasız doğmuş ve büyümüştü: onunla ilgili biyografilerde baba figürünün en ufak bir yeri yoktu. Ama yine de, katil bu anlaşılmaz cümleyi söylemişti, hem de küçük bir çocuğun sesini taklit ederek: “Çabuk saklan, baba geliyor!” Sanki geçmişteki bir heyecanı yeniden yaşıyordu...</span></p>

    <p class="duz" xml:lang="tr"><span class="duz">Marc saatine baktı: sabahın sekiziydi. Paris’te gecenin biri olmalıydı. Elektronik ajandasından,</span> <span class="italik">Limier</span><span class="duz">’nin arşivcisinin ev telefonunu buldu. Jerôme. Adam uyumuyordu.</span></p>

    <p class="duz" xml:lang="tr"><span class="duz">– Saatten haberin var mı? diye homurdandı.</span></p>

    <p class="duz" xml:lang="tr"><span class="duz">– Seyahatteyim.</span></p>

    <p class="duz" xml:lang="tr"><span class="duz">– Nerede?</span></p>

    <p class="duz" xml:lang="tr"><span class="duz">– Malezya’da.</span></p>

    <p class="duz" xml:lang="tr"><span class="duz">Jerôme alaylı alaylı güldü:</span></p>

    <p class="duz" xml:lang="tr"><span class="duz">– Reverdi?</span></p>

    <p class="duz" xml:lang="tr"><span class="duz">– Eğer bundan Verghens’e söz edersen, ben...</span></p>

    <p class="duz" xml:lang="tr"><span class="duz">– Kimseye bahsetmeyeceğim, merak etme.</span></p>

    <p class="duz" xml:lang="tr"><span class="duz">Doğru söylüyordu. Zaten arşivinden hiç dışarı çıkmaz, sadece sorulduğunda cevap verirdi. Marc en yumuşak ses tonuyla konuştu:</span></p>

    <p class="duz" xml:lang="tr"><span class="duz">– Kendime soruyordum da... Acaba benim için bir şeyleri teyit edebilir miydin?</span></p>

    <p class="duz" xml:lang="tr"><span class="duz">– Söyle bakalım.</span></p>

    <p class="duz" xml:lang="tr"><span class="duz">– Reverdi’nin dosyasından bir şeye bakmanı istiyordum; gerçekten Reverdi babasız mı doğdu?</span></p>

    <p class="duz" xml:lang="tr"><span class="duz">– Evet. Sadece annesinin kimliği belli. Monique Reverdi.</span></p>

    <p class="duz" xml:lang="tr"><span class="duz">Bir tereddüde yer yoktu. Jerôme’un hafızası bilgisayarlarla boy ölçüşecek kadar güçlüydü. Marc devam etti:</span></p>

    <p class="duz" xml:lang="tr"><span class="duz">– Babasının kimliğini saptamak için DDASS’yle temasa geçebilir misin?</span></p>

    <p class="duz" xml:lang="tr"><span class="duz">– Bizim için asla dosyayı açmazlar.</span></p>

    <p class="duz" xml:lang="tr"><span class="duz">– Oradaki ilişkilerine rağmen de mi?</span></p>

    <p class="duz" xml:lang="tr"><span class="duz">– Deneyebilirim. Ama şansımız yok denecek kadar az.</span></p>

    <p class="duz" xml:lang="tr"><span class="duz">– Babasının kimliğini saptamak için Reverdi bir araştırma yapmış mı, öğrenmenin bir yolu var mı?</span></p>

    <p class="duz" xml:lang="tr"><span class="duz">Jerôme yeniden güldü:</span></p>

    <p class="duz" xml:lang="tr"><span class="duz">– Bu tam benim işim.</span></p>

    <p class="duz" xml:lang="tr"><span class="duz">– Öyleyse herhangi bir bilgi edinecek olursan bana bir mail yolla.</span></p>

    <p class="duz" xml:lang="tr"><span class="duz">Marc teşekkür etti ve telefonu kapadı. O anda mide bulantısı ben buradayım, dedi. Vücudu zaman kavramını yitirmiş, organizması uykusuz kaldığı Kuala Lumpur’daki ilk gece ile Fransa’daki son gece arasına sıkışıp kalmıştı. Açlık da rahatsızlığını iyice artırıyordu. Yemek yemeliydi, yoksa yığılıp kalacaktı, ama cılız çocuk sesi yeniden kulaklarında yankılanmaya başladı. Boyun damarları patlayacak kadar şişmiş surat gözünün önüne geldi. Bir kahveye ihtiyacı vardı.</span></p>

    <p class="duz" xml:lang="tr"><span class="duz">Otelin oda servisi yoktu. Marc, bir sıcak su makinesinin bulunduğu zemin kata indi. Görünürde poşet Nescafé yoktu. Çayla yetinmek zorundaydı; tatsız tutsuz zavallı bir Lipton; renginin çıkması için uzun süre beklemesi gerekecekti. Poşet çayın ipiyle oynarken düşüncelerini bir düzene koymaya çalıştı.</span></p>

    <p class="duz" xml:lang="tr"><span class="duz">Yolculuk başarıyla sonuçlanacak gibi görünüyordu. Malezya’ya geleli yirmi dört saatten az olmuştu ve daha şimdiden bir sürü bilgi toplamıştı. Kan alma tekniği. Reverdi’nin yeni psikolojik profili: bir “organize katil”. Büyük bir ihtimalle Linda Kreutz de aynı işkenceye maruz kalmıştı. Ve şüpheleri olası bir vampirlik hikâyesine çeken şeker ayrıntısı...</span></p>

    <p class="duz" xml:lang="tr"><span class="duz">Şimdi de bu çocuk sesi, bir baba travmasını akla getiriyordu. Bir kez daha nefes almayan Reverdi’nin çökmüş, donup kalmış yüzü, Marc’ın gözünde canlandı. Katilin gizemi maskenin diğer tarafındaydı.</span></p>

    <p class="duz" xml:lang="tr"><span class="duz">Bu düşünce, aklına Élisabeth’i getirdi. Reverdi’ye yazmayı neredeyse unutuyordu. Çay poşetini çöp kutusuna attı ve merdivene yöneldi. Odasında klimayı sonuna kadar açtı ve su makinesinin yanındaki sehpadan aşırdığı iki parça keki yerken çalışmaya başladı.</span></p>

    <p class="duz" xml:lang="tr"><span class="duz">Birkaç dakika içinde, öğrenci kızın kelimelerini, sözcükleri sıralayış biçimini ve “ahenkli” üslubunu yeniden yakaladı. Marc Dupeyrat olarak geçirdiği geceden, yaptığı araştırmalardan sonra, bu bir mucizeydi. Ama asıl tuhaf olan, neşeli bir üslupla yazıyor olmasıydı: üniversiteli kız gördüklerine, duyduklarına rağmen yaptığı keşiflerden gururluydu.</span></p>

    <p class="duz" xml:lang="tr"><span class="duz">Élisabeth, adlî tabiple yaptığı görüşmeyi anlattı. Pernille’in yıkanıp temizlenmiş vücudunu. Toplardamarlar örgüsünü, yani Hayat Yolu’nu. Marc, mesaj yazarken bir sansür uygulamayı da ihmal etmiyordu. Diğer ipuçları hakkında tek kelime yazmadı. Şeker. Apne. Baba.</span></p>

    <p class="duz" xml:lang="tr"><span class="duz">Sistem hep iki koldan işliyordu.</span></p>

    <p class="duz" xml:lang="tr"><span class="duz">Élisabeth yolu açıyor, Marc derine iniyordu.</span></p>

    <p class="duz" xml:lang="tr"><span class="duz">E-postasını yolladı. Kendini güçlü hissetti. Şimdilik durum kontrolü altındaydı. Ama bu garip yolculuktan duyduğu endişeyi bastıramıyordu: bir erkekle özdeşleşmek için bir kadını oynamak. Reverdi olmak için Élisabeth olmak. Şizofren olmak için artık gerçek bir nedeni vardı.</span></p>

    <p class="duz" xml:lang="tr"><span class="duz">Bu düşüncelerle, yatağının üzerine kıvrıldı ve uykuya daldı.</span></p>
  </div>
</body>
</html>