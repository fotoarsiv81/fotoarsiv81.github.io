<html xmlns="http://www.w3.org/1999/xhtml">
<head>
  <title>48.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x48">
    <h1 class="bolum-ismi" id="toc-anchor" xml:lang="tr"><span class="bolum-ismi">48</span></h1>

    <p class="duz" xml:lang="tr"><span class="duz">Saat on dört.</span></p>

    <p class="duz" xml:lang="tr"><span class="duz">Kraliyet Sarayı’nın kapıları açılır açılmaz Marc giriş ücretini ödedi. En geçerli kamuflaj yöntemini bulmuş, sıradan bir turist gibi giyinmişti. Hatta, zararsız görünüşünü iyice belirgin kılmak için bir çanta, bir avcı çantası bile satın almıştı.</span></p>

    <p class="duz" xml:lang="tr"><span class="duz">Başka çaresi yoktu. Rouvères’e bir ayrıntıyı söylemeyi unutmuştu: kraliyet ailesinin yanına yaklaşması yasaktı. Her zaman olduğu gibi, röportajının yayımlanması sırasında, verdiği sözleri unutmuş, kendisine anlatılan her şeyi yazmıştı. Adı, protokolün kara listesinde yer alıyor olabilirdi. Bu nedenle, sarayın özel bölümünde yaşayan prensesi görebilmek için bu cesur planı uygulamayı düşünmüştü.</span></p>

    <p class="duz" xml:lang="tr"><span class="duz">Marc, bahçede, iki tarafı ağaçlıklı dar yolda Kraliyet Sarayı’nın ana bahçesine açılan büyük kapıya kadar grubu takip etti; burası yer yer küçük tapınakların, altın kubbeli pavyonların bulunduğu çim kaplı devasa bir bahçeydi; güneş çatıların üzerine ışık tozları serpiştiriyordu sanki.</span></p>

    <p class="duz" xml:lang="tr"><span class="duz">Her pagodanın önünde duran diğer turistleri geride bıraktı ve kafes oymalı bir galeriye ulaştı.</span></p>

    <p class="duz" xml:lang="tr"><span class="duz">Güneşten korunarak Chanchaya Pavyonu’nun kulelerine yaklaştı, prensesi burada bulabileceğini umuyordu. Bu bölüm duvarlarla çevriliydi. Galeride ilerlemeye devam ederken bir yandan da bir geçit, bir açıklık arıyordu.</span></p>

    <p class="duz" xml:lang="tr"><span class="duz">Önü zincirle kapatılmış, yarı aralık, çift kanatlı ahşap bir kapı gördü: iki asker nöbet tutuyordu. Marc bir sütunun gölgesine gizlendi ve sabırla beklemeye başladı. Nöbet esnasında bir gevşeme olacağından emindi. Sütunun dibine oturdu, elindeki seyahat rehberini okur gibi yaptı. Kendini düşüncelerine bıraktı. Araştırması üzerinde fazla düşünmek istemiyordu; çok soru, yeterli cevap. Prenses Vanasi’yle neden karşılaşmak istediğini bile bilmiyordu. Belki de hiçbir nedeni yoktu.</span></p>

    <p class="duz" xml:lang="tr"><span class="duz">Gözlerini kapattı ve prensesi hatırlamaya çalıştı.</span></p>

    <p class="duz" xml:lang="tr"><span class="duz">İlk karşılaşmaları unutulmaz bir andı.</span></p>

    <p class="duz" xml:lang="tr"><span class="duz">Vanasi, “kutsal dans” topluluğundan sorumlu, büyük halası Kraliçe Sisowath Kossomak tarafından yetiştirilmişti. Dansçı kızların çalışma yaptıkları Chanchaya Pavyonu’nun yakınında büyürken küçük kız dansa büyük bir ilgi duymuş ve bu konudaki eşsiz yeteneğini sergilemişti. On altı yaşında, topluluğun birinci dansçısı olmuştu bile. Bir dansçıdan çok kraliyet ailesi ile tanrılar arasında aracı rolü oynayan kutsal bir kişiydi. O dönemde, Vanasi’yi, Khmer kozmogonisinin ana tanrıçasının adıyla, Apsara diye çağırıyorlardı.</span></p>

    <p class="duz" xml:lang="tr"><span class="duz">Sonra, 1970’teki ilk hükûmet darbesinin ardından sürgüne gitmek zorunda kalmıştı. Kızıl Khmerler yönetime el koyarken ve ülke nüfusunun yarısını katlederken o önce Çin’de, sonra da Kuzey Kore’de ikamet etmişti. Yıllar sonra, Tayland sınırındaki mülteci kamplarına, halkına dansını öğretmek için geri gelmişti. Doksanlı yıllarda, ailesinin Phnom Penh’e dönmesine izin verilmişti. Muhtemelen Reverdi’yle de o sırada tanışmıştı.</span></p>

    <p class="duz" xml:lang="tr"><span class="duz">Katilin ismi Marc’ı hatıralarından kopardı. Elinde olmadan gözlerini kapıya çevirdi. Bir saat geçmişti. İki muhafız yerlerinde değildi. Çantasını kaptığı gibi ayağa kalktı ve yasak bahçeye girdi.</span></p>

    <p class="duz" xml:lang="tr"><span class="duz">Burası çiçeklerle kaplı bir iç avluydu. Turistlerin mırıltılarının yerini fıskiyelerin sesi almıştı. Chanchaya Pavyonu elli metre kadar ilerideydi.</span></p>

    <p class="duz" xml:lang="tr"><span class="duz">Dışa taşan altın saçakları ile sivri okları olan, taştan yapılmış devasa kapı sundurmasına doğru ilerledi. Basamakları tırmanırken ilk seferkiyle aynı şoku yaşıyordu. Rüzgâra ve güneşe açık alan, tamamen boştu: tavanında Khmer dansının tanrıları ile şeytanlarının tasvir edildiği resimlerin yer aldığı, üzerine ince sütunların eğik gölgesinin düştüğü sade, mermer bir zemin. Terasın biraz ilerisinde, aşağıda, Charles-de-Gaulle Bulvarı’nda akan trafiğin gürültüsü duyuluyordu.</span></p>

    <p class="duz" xml:lang="tr"><span class="duz">Marc ilerledi. Dip tarafta, çevresindeki tütsü çubuklarından yayılan dumanların arasında, üzerinde Buddha heykelinin bulunduğu bir sunak vardı. Bakır kokusu yanmakta olan sandalağacı odunundan yayılan yakıcı kokuyla birleşerek rengârenk ışığın içinde süzülüyordu. Biraz daha yaklaştı: heykelin ayaklarının dibinde dansçı kızların metal başlıkları sacayakların üzerinde duruyordu. Her şey Buddha’dan yayılan altın parıltılı bağışlayıcılığın içinde huzura eriyordu sanki.</span></p>

    <p class="duz" xml:lang="tr"><span class="duz">Sağ tarafında hafif bir gürültü işitti.</span></p>

    <p class="duz" xml:lang="tr"><span class="duz">Oradaydı, dirseklerini parmaklıklı korkuluğa dayamış, aşağıda akan trafiği seyrediyordu.</span></p>

    <p class="duz" xml:lang="tr"><span class="duz">Narin ve ufak tefekti, üzerinde uzun, mavi bir elbise vardı. Marc, mavinin kraliyet rengi olduğunu hatırlıyordu. Prenses bu sarayda, bu rengi taşıma hakkına sahip tek kişiydi. Ama asıl çarpıcı olan, kumaşın dokusuydu; altın sırmalı sert bir ipekti, elbisesindeki her pli gizemli, eşsiz bir parlaklık yayarak kırılıyordu.</span></p>

    <p class="duz" xml:lang="tr"><span class="duz">Marc öksürdü. Kadın, omzunun üzerinden kafasını çevirip baktı ve herhangi bir şaşkınlık emaresi göstermedi.</span></p>

    <p class="duz" xml:lang="tr"><span class="duz">– Altesleri, dedi Marc Fransızca olarak, bir yandan da gülünç bir şekilde reverans yapmaya çalışıyordu. İzin verirseniz... Yani, beni hatırlıyor musunuz, bilmiyorum... Ben gazeteciyim. Adım...</span></p>

    <p class="duz" xml:lang="tr"><span class="duz">– Sizi hatırlıyorum.</span></p>

    <p class="duz" xml:lang="tr"><span class="duz">Tamamen döndü ve korkuluğa yaslandı, ellerini arkasında birleştirmişti.</span></p>

    <p class="duz" xml:lang="tr"><span class="duz">– Bize</span> <span class="italik">Figaro Magazine</span><span class="duz">’de uzun bir makale sözü vermiştiniz. Ama kendimizi bir anda</span> <span class="italik">Voici</span><span class="duz">’de bulduk, hem de ailemizin günlük harcamalarını gösteren bir listeyle birlikte. Makalenin başlığı da “Kamboçya’da Şato Yaşamı”ydı.</span></p>

    <p class="duz" xml:lang="tr"><span class="duz">Fransızca’yı kusursuz konuşuyordu, en ufak bir aksan yoktu. Marc yeniden eğildi:</span></p>

    <p class="duz" xml:lang="tr"><span class="duz">– Bana kızmadığınızı umarım. Ben...</span></p>

    <p class="duz" xml:lang="tr"><span class="duz">– Size kızmış gibi bir halim mi var? Neden geri döndünüz? Özel hayatımla ilgili başka bir makale yazmak için mi?</span></p>

    <p class="duz" xml:lang="tr"><span class="duz">Marc cevap vermedi. Vanasi hatırladığı gibiydi. Soğukkanlı ve duygusuz yüz hatları. Çekik simsiyah gözler. Ciddi ve mesafeli bir yüz ifadesi. Ama siyah gözbebeklerinde bir şimşek parıltısı vardı; sanki bulutların arasındaki bir şimşek çizgisiydi bu parıltı. Coşkudan kaşları hafifçe kalkmış gibiydi.</span></p>

    <p class="duz" xml:lang="tr"><span class="duz">– Jacques Reverdi’yi araştırıyorum, dedi, doğrudan konuya girmesinin iyi olacağını düşünerek. Mahkemede onun lehine tanıklık etmişsiniz.</span></p>

    <p class="duz" xml:lang="tr"><span class="duz">Prenses başıyla onayladı. Şaşırmış gibi bir hali vardı. Marc devam etti:</span></p>

    <p class="duz" xml:lang="tr"><span class="duz">– Malezya’dan geliyorum, orada genç bir kadını öldürmekten tutuklu. Suçlu olduğu konusunda en ufak bir şüphe yok. Ve burada, Kamboçya’da da aynı suçu işlediği muhakkak, buna inanıyorum.</span></p>

    <p class="duz" xml:lang="tr"><span class="duz">Vanasi suskunluğunu sürdürüyordu, gözlerini Marc’ın arkasında uzanan bahçeye dikmişti. Marc onu tahrik etmeyi denedi:</span></p>

    <p class="duz" xml:lang="tr"><span class="duz">– Eğer 1997’de serbest bırakılmasaydı, Malezya’daki o kadın hâlâ hayatta olacaktı.</span></p>

    <p class="duz" xml:lang="tr"><span class="duz">Teras boyunca birkaç adım attı. Elbisesi ayaklarına kadar iniyordu. Mermer zemin üzerinde kayarcasına ilerliyordu sanki.</span></p>

    <p class="duz" xml:lang="tr"><span class="duz">– Benim hikâyemi hatırlıyorsunuz, değil mi?</span></p>

    <p class="duz" xml:lang="tr"><span class="duz">Sorusuna cevap alamadı.</span></p>

    <p class="duz" xml:lang="tr"><span class="duz">– Her şeye sahiptim, sonra her şeyi kaybettim... Hafifçe gülümsedi, eliyle korkuluğu okşuyordu. Bir anlamda bu benim için iyi oldu. Ben bir prensestim, bir yıldız dansçıydım, kutsal bir varlıktım. Krallığın şatafatını yaşadım, bir star hayatı sürdüm. Sonra sürgüne gittim. Pekin’in hüznünü yaşadım. Amcamın filmlerini çektiği Kuzey Kore’nin olağanüstü rejimini gördüm.</span></p>

    <p class="duz" xml:lang="tr"><span class="duz">Marc pek kimsenin bilmediği bu ayrıntıyı hatırlıyordu. Siyasî ihtirasının dışında Prens Sihanouk’un tek tutkusu vardı: sinema. Filmler, romantik melodramlar çekiyor, birçok bakanı, generali filmlerinde oynatıyor, hatta Batılı elçilere bile “yabancı” rolleri veriyordu. Vanasi devam etti:</span></p>

    <p class="duz" xml:lang="tr"><span class="duz">– Çılgınca bir insan kıyımına şahit oldum. Kızıl Khmerlerin soykırımına. Bütün bunları görmemek için buradan ayrıldım, ama olan bitenleri biliyordum. Toplu göçü. Açlığı. Çalışmaya zorlanan insanları. Süngülenerek öldürülen bebekleri, sopalarla dövülerek katledilen ve cesetleri bataklıklara bırakılan kadınları, erkekleri. 1979’da, Tayland sınırındaki kamplara geri döndüm. Halkımın yanında olmak istiyordum.</span></p>

    <p class="duz" xml:lang="tr"><span class="duz">Dans öğretmek, yeni bir zihniyet oluşturmak, kültürümüzü kurtarmak için geri döndüğümüzü söylediler. Hepsi yanlıştı; sadece halkımla birlikte ölmek için geri dönmüştüm. Yaklaşık bir milyon insandık, bir cangılda unutulmuştuk, ne içecek suyumuz ne de yiyeceğimiz vardı. Bu haldeyken Khmer dansı kimi ilgilendirirdi.</span></p>

    <p class="duz" xml:lang="tr"><span class="duz">Ancak çok sonraları, doksanlı yıllarda, yeniden Kamboçya’ya döndüğümde, kültürümüzü, özellikle de Angkor’daki kültürümüzü ayakta tutmak için büyük çaba harcadım. Jacques Reverdi de orada mayın temizleyicilerle birlikte çalışıyordu.</span></p>

    <p class="duz" xml:lang="tr"><span class="duz">Sustu, sonra düşünceli bir sesle devam etti:</span></p>

    <p class="duz" xml:lang="tr"><span class="duz">– Her gece bana serbest dalıştan bahsediyordu. Derin denizlerde yaptığı dalışlardan, mercanlardan, deniz memelilerinin zekâsından. Tapınakların mimarîsine de tutkundu. O eşsiz, ender rastlanan... bir insandı.</span></p>

    <p class="duz" xml:lang="tr"><span class="duz">Marc, Pernille Mosensen’in vücudunda düzenli bir biçimde açılmış yaraları düşündü. Linda Kreutz’ün yaralarından vücuduna giren yılanbalıklarını. Bu kadın nasıl bu kadar kör olabilirdi?</span></p>

    <p class="duz" xml:lang="tr"><span class="duz">Prenses soğuk bir sesle ekledi:</span></p>

    <p class="duz" xml:lang="tr"><span class="duz">– Mahkemeye gelip bunları söylemem, davanın düşmesi için yeterli oldu. Söyleyecek daha fazla bir şey yoktu.</span></p>

    <p class="duz" xml:lang="tr"><span class="duz">– Ama özellikle sizin oraya gelmeniz bile, sanırım, davanın onun lehine dönmesine neden oldu. Sizin, onu savunmak için bizzat orada olmanız davanın seyrini değiştirdi.</span></p>

    <p class="duz" xml:lang="tr"><span class="duz">– Hayır. Deliller yeterli değildi. Doğrudan onu suçlayacak bir kanıt yoktu. Ufak bir şüphe nedeniyle birini mahkûm edemezsiniz.</span></p>

    <p class="duz" xml:lang="tr"><span class="duz">– Peki şimdi ne düşünüyorsunuz?</span></p>

    <p class="duz" xml:lang="tr"><span class="duz">Bakışlarını aşağıdaki bulvara çevirdi. Şehrin gürültüsü güneş ışığının altında gitgide artıyordu.</span></p>

    <p class="duz" xml:lang="tr"><span class="duz">– Onun olduğuna inanmıyorum.</span></p>

    <p class="duz" xml:lang="tr"><span class="duz">– Altesleri, suçüstü yapıldı. Reverdi, Papan’da cesedin yanında yakalandı.</span></p>

    <p class="duz" xml:lang="tr"><span class="duz">– Öyleyse yalnız değildi.</span></p>

    <p class="duz" xml:lang="tr"><span class="duz">Marc titredi:</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Başka bir adam vardı.</span></p>

    <p class="duz" xml:lang="tr"><span class="duz">Marc’ın nefesi kesilmişti, bir sütuna yaslandı. Prenses sesini yükselterek ona doğru yaklaştı:</span></p>

    <p class="duz" xml:lang="tr"><span class="duz">– Ona yapacaklarını söyleyen biri. Veya onun yerine hareket eden. Onun üzerinde büyük bir hâkimiyeti olan bir iblis. Kimse bu düşüncemi değiştiremez. Jacques Reverdi tek suçlu olamaz.</span></p>

    <p class="duz" xml:lang="tr"><span class="duz">Marc’ın kanı donmuştu. Kafasının içinde güneşin beyaz ışığı mavimsi bir şimşeğe dönüşüyor, karanlıkta büyük uçurumlar oluşuyordu. Reverdi’nin katilden hep üçüncü kişi olarak söz etmeyi yeğlediğini hatırladı. Yoksa gerçekten bir “o” var mıydı?</span></p>

    <p class="duz" xml:lang="tr"><span class="duz">Reverdi’nin hikâyesinde önemli bir parçanın eksik olduğunu düşündü: Jacques’ın babası. Hayatta olabilir miydi? Dr. Norman’ın ileri sürdüğü gibi baba katil olabilir miydi, ama Reverdi’nin hayalinde değil, gerçek hayatta.</span></p>

    <p class="duz" xml:lang="tr"><span class="duz">Marc bu varsayımları bir kenara bıraktı. Reverdi’nin mesajlarını çözebilmesi ve ilerleyebilmesi için daha fazlası gerekiyordu.</span></p>

    <p class="duz" xml:lang="tr"><span class="duz">Vanasi bahçeye doğru yönelmişti. Yetişmek için peşinden koştu.</span></p>

    <p class="duz" xml:lang="tr"><span class="duz">– Altesleri... son bir soru.</span></p>

    <p class="duz" xml:lang="tr"><span class="duz">– Nedir?</span></p>

    <p class="duz" xml:lang="tr"><span class="duz">– Reverdi’nin kelebeklerle neden ilgilendiğini biliyor musunuz?</span></p>

    <p class="duz" xml:lang="tr"><span class="duz">Prenses aniden durdu:</span></p>

    <p class="duz" xml:lang="tr"><span class="duz">– Kelebekler mi? Bunu size kim söyledi?</span></p>

    <p class="duz" xml:lang="tr"><span class="duz">– Şey, ben... Yani ormanda dolaşması, bana onun...</span></p>

    <p class="duz" xml:lang="tr"><span class="duz">– Kelebekler ha? Asla. Jacques arılara tutkundu.</span></p>

    <p class="duz" xml:lang="tr"><span class="duz">– Arı... arılar mı?</span></p>

    <p class="duz" xml:lang="tr"><span class="duz">– Arılar ve bal. Özellikle de nadir bulunan bir bal. Adını hatırlamıyorum.</span></p>

    <p class="duz" xml:lang="tr"><span class="duz">Marc’ın gözünün önünde birçok resim canlandı. Yol kenarına bağdaş kurmuş yerliler Coca-cola şişelerinde ballarını sergiliyorlardı. Wong-Fat’ın terasında, içinde altın sarısı sıvıların bulunduğu küçük kavanozlar vardı. Gerçek orada, gözlerinin önündeydi ve o bunu görememişti.</span></p>

    <p class="duz" xml:lang="tr"><span class="duz">“Uçuşan ve Çoğalan” İşaretler.</span></p>

    <p class="duz" xml:lang="tr"><span class="duz">“Gökyüzünde ara.”</span></p>

    <p class="duz" xml:lang="tr"><span class="duz">Arılar.</span></p>

    <p class="duz" xml:lang="tr"><span class="duz">Bal.</span></p>

    <p class="duz" xml:lang="tr"><span class="duz">Yeniden sordu, boğazı kurumuştu.</span></p>

    <p class="duz" xml:lang="tr"><span class="duz">– Bu balı nereden alıyordu? Yani, burada, Kamboçya’da?</span></p>

    <p class="duz" xml:lang="tr"><span class="duz">– Emin değilim... Sanırım, Angkor’dan. Orada çok meşhur bir arıcı var. Lakabı da “Bal Üstadı”.</span></p>

    <p class="duz" xml:lang="tr"><span class="duz">Bütün noktalar, kusursuz bir geometrik şekil oluşturur gibi tek tek birleşiyordu.</span></p>

    <p class="duz" xml:lang="tr"><span class="duz">Bal.</span></p>

    <p class="duz" xml:lang="tr"><span class="duz">Angkor.</span></p>

    <p class="duz" xml:lang="tr"><span class="duz">Linda Kreutz.</span></p>

    <p class="duz" xml:lang="tr"><span class="duz">Marc aceleyle prensesi selamladı ve avcı çantasını kucaklayarak koşar adım uzaklaştı. Bir an korkuluğun üstünden atlamayı ve dosdoğru bulvara ulaşmayı bile düşündü.</span></p>
  </div>
</body>
</html>