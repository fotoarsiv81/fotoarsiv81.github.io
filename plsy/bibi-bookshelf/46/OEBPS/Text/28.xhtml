<html xmlns="http://www.w3.org/1999/xhtml">
<head>
  <title>28.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x28">
    <h1 class="bolum-ismi" id="toc-anchor" xml:lang="tr"><span class="bolum-ismi">28</span></h1>

    <p class="duz-sagdan-blok-yakin" xml:lang="tr"><span class="dar-paragraf-duz">Kanara, 1 mayıs 2003</span></p>

    <p class="alinti-ilk-paragraf" xml:lang="tr"><span class="dar-paragraf-duz">Bu gecikme için özür dilerim, ama yeni başlayan ilişkimizin selameti açısından bazı hazırlıklar yapmam gerekiyordu. Üstelik bir de cezaevi revirinde çalışmaya başladım, bu da benim epey zamanımı alıyor ve beni yoruyor.</span></p>

    <p class="alinti" xml:lang="tr"><span class="dar-paragraf-duz">Son mektubunu dikkatle okudum. Cevaplarını çok beğendim. Ayrıca, kendini ifade tarzın, seni yakından ilgilendiren ve beni derinden etkileyen ayrıntıları tasvir etme biçimin hoşuma gitti.</span></p>

    <p class="alinti" xml:lang="tr"><span class="dar-paragraf-duz">Ama özellikle de yüzünü görmek. Büyülendiğimi, gözlerimin kamaştığını itiraf etmeliyim. İlk mektubunu okuduğumda, nezaketsiz isteklerin ardında böyle bir yüzün saklı olduğunu asla tasavvur edemezdim.</span></p>

    <p class="alinti" xml:lang="tr"><span class="dar-paragraf-duz">Élisabeth, ben yüzlere coğrafya haritaları gibi güven duyarım. Onların yüzeyinde toprağın bileşimini, bölgelerin atmosferini, iç kısımlardaki cangılları keşfedebilirsin... Yüzler de insanların içlerindeki gerçeği barındırır. Senin yüz hatlarında, birlikte çok ileri gitmemizi sağlayacak bir zekâ ve bir öğrenme isteği görüyorum.</span></p>

    <p class="alinti" xml:lang="tr"><span class="dar-paragraf-duz">Artık sana cevap verme sırası bende. Ama sana söylemeliyim: sorularına ihtiyacım yok. Seni neyin ilgilendirdiğini biliyorum. Ne beklediğini biliyorum...</span></p>

    <p class="alinti" xml:lang="tr"><span class="dar-paragraf-duz">Yine de seni hayal kırıklığına uğratacağım için üzgünüm: bazı gerçekler anlatılmaz. Bunlar, insanları bıktıracak ölçüde güçlü, yoğun tecrübelerdir. Bu tür bir konuyla sayfaları karartmak gibi bir niyetim yok. Kelimelerle değersizleştirmek, açıklamalarla kirletmek istemem.</span></p>

    <p class="alinti" xml:lang="tr"><span class="dar-paragraf-duz">Benim hikâyemi öğrenmek, anlamak istiyorsan, Élisabeth, izlemen gereken tek yol var: benimki. Kelimenin tam anlamıyla.</span></p>

    <p class="alinti" xml:lang="tr"><span class="dar-paragraf-duz">Güneydoğu Asya’da, Yengeç Dönencesi ile Ekvator çizgisi arasında bir yerlerde bir yol vardır.</span></p>

    <p class="alinti" xml:lang="tr"><span class="dar-paragraf-duz">Siyah Kan’la çizilmiş bir yol.</span></p>

    <p class="alinti" xml:lang="tr"><span class="dar-paragraf-duz">Korkunun ve ölümün hâkim olduğu bir yol.</span></p>

    <p class="alinti" xml:lang="tr"><span class="dar-paragraf-duz">Benim uzaktan kılavuzluğumu kabul edersen, vereceğim talimatlarla, bugün bu yolu sen de takip edebilirsin. Bu ilgini çeker mi? Elbette. Siyah gözlerinin parladığını, teklifimi okurken bal renkli dudaklarının titrediğini görür gibi oluyorum...</span></p>

    <p class="alinti" xml:lang="tr"><span class="dar-paragraf-duz">Eğer bu yolculuğa çıkmayı kabul edersen, yol boyunca başımdan geçenleri gerçekten anlayacaksın.</span></p>

    <p class="alinti" xml:lang="tr"><span class="dar-paragraf-duz">Takip edeceğin güzergâh kolay değil. İpuçları oldukça az olacak. Ve çok sarih olmam için bana baskı yapma. Olayları bizzat çözmeli, hikâyenin çarklarının nasıl döndüğünü anlamalı, ölüm çizgisinin sebeplerini ve sonuçlarını teninde hissetmelisin.</span></p>

    <p class="alinti" xml:lang="tr"><span class="dar-paragraf-duz">Her etapta, vardığın sonuçları, yargıları bana yollayacaksın. Ne bulduğunu, ne anladığını, ne hissettiğini bütün açıklığıyla bana yazacaksın. Eğer doğru yoldaysan, sana üzerinde ilerleyeceğin yolu göstereceğim.</span></p>

    <p class="alinti" xml:lang="tr"><span class="dar-paragraf-duz">Hata yaparsan, ikinci bir şansın olmayacak.</span></p>

    <p class="alinti" xml:lang="tr"><span class="dar-paragraf-duz">Yeniden sessizliğime geri döneceğim.</span></p>

    <p class="alinti" xml:lang="tr"><span class="dar-paragraf-duz">Anlaman gereken önemli bir şey daha var. Eğer, bugün bana “evet” cevabı verirsen, bir daha geri dönüşün yok. Sonsuza dek bana bağlı olacaksın. Tarifi mümkün olmayan bir suskunluk yeminiyle.</span></p>

    <p class="alinti" xml:lang="tr"><span class="dar-paragraf-duz">En nihayet, son ve en önemli nokta. Seni ilgilendiren eylemleri anlatırken asla “ben” demeyeceğim. Bu eylemlerin faili ben olabilirim. Ama, iyi tanıdığım, benim yanımda olan veya serbestçe dolaşan başka biri de olabilir. Bunun cevabını bir tek ben biliyorum ve şimdilik bunu sana açıklamaya hazır değilim.</span></p>

    <p class="alinti" xml:lang="tr"><span class="dar-paragraf-duz">“Onun” talimatlarını yerine getirmekle yetin.</span></p>

    <p class="alinti" xml:lang="tr"><span class="dar-paragraf-duz">Bu deneyim için hazır mısın, Élisabeth? Kendini bu görevi sırtlayacak kadar güçlü hissediyor musun? Karanlıkların kaynağına dek inmeye?</span></p>

    <p class="alinti" xml:lang="tr"><span class="dar-paragraf-duz">Bana hemen yaz, aynı adrese. Daha sonra iletişim şeklini değiştireceğiz. Bana bir e-posta adresi ver. Sana elektronik yolla gizlice yazmamı sağlayacak bir sistem ayarlayabilirim.</span></p>

    <p class="alinti" xml:lang="tr"><span class="dar-paragraf-duz">Çok yakında, elinin kâğıdın üzerindeki izini artık hissedemeyeceğim. Ne de, bana yazarken masanın üzerine eğilen güzel yüzünü. Ama seni Güneydoğu Asya yollarında hayal edeceğim.</span></p>

    <p class="alinti" xml:lang="tr"><span class="dar-paragraf-duz">Bir gün bana şöyle yazmıştın: “Çeşit çeşit derinlik vardır. Ve hepsi beni ilgilendiriyor.” Bunu bana ispat etmenin zamanı geldi.</span></p>

    <p class="alinti" xml:lang="tr"><span class="dar-paragraf-duz">Seni kucaklıyorum, Sevgili Lise’im.</span></p>

    <p class="duz-sagdan-blok-altta-bosluk" xml:lang="tr"><span class="dar-paragraf-duz">Jacques</span></p>

    <p class="duz" xml:lang="tr"><span class="duz">Marc, kafasını mektuptan hemen kaldırmadı: ağlıyordu.</span></p>

    <p class="duz" xml:lang="tr"><span class="duz">Sevinçten. Heyecandan. Ve korkudan.</span></p>

    <p class="duz" xml:lang="tr"><span class="duz">Bu mektubu uzun süreden beri bekliyordu. Bugün mayısın 6’sıydı. Nisan ayının ortasından beri postaneyi mekân tutmuştu. Meraktan yarı deliye dönmüştü, ne çalışıyor ne tıraş oluyordu, güçlükle uyuyordu.</span></p>

    <p class="duz" xml:lang="tr"><span class="duz">Ama sonuç, tüm çektiklerine değmişti.</span></p>

    <p class="duz" xml:lang="tr"><span class="duz">Seri cinayetler işleyen bir katil, en nihayet ona itiraflarda bulunacaktı.</span></p>

    <p class="duz" xml:lang="tr"><span class="duz">Daha iyisi: ona kılavuzluk edecek, ayak izlerini takip etmesini sağlayacaktı.</span></p>

    <p class="duz" xml:lang="tr"><span class="duz">Eldivenli elleriyle, temiz bir kâğıt aldı ve hiç tereddüt etmeden içten, sıcak bir cevap yazdı; elektronik posta adresi için boşluk bırakmayı da ihmal etmedi. Yazdıklarını yeniden okudu ve tek bir değişiklik yapma ihtiyacı hissetmedi. Bu bir aşk mektubuydu, çılgınca, körü körüne, akıl hocasının talimatlarını takip etmeye hazır genç bir kadın tarafından yazılmış bir mektup.</span></p>

    <p class="duz" xml:lang="tr"><span class="duz">Birden, mektubu, özel hiçbir çaba sarf etmeden, doğrudan Élisabeth’in el yazısıyla yazmış olduğunu fark etti. Her şey bir simgeydi...</span></p>

    <p class="duz" xml:lang="tr"><span class="duz">Kafasını kaldırdı ve tam karşısındaki duvara hayranlıkla baktı. Dalgıca ait elindeki bütün resimleri buraya yapıştırmıştı. Bu hem suç ortağı hem de düşmanı olan birine yakınlaşmanın bir biçimiydi. Şimdi, karşısındaki Reverdi ormanı ona bakıyordu. Dalgıç elbiseleri içinde, zafer kazanmış bir Reverdi. Tropikler’in güneşi altında gülümseyen bir Reverdi. Yakın çekimde, antropometrik çenesi iyice belirgin, somurtkan bir Reverdi...</span></p>

    <p class="alinti-ilk-paragraf" xml:lang="tr"><span class="dar-paragraf-duz">Güneydoğu Asya’da, Yengeç Dönencesi ile Ekvator çizgisi arasında bir yerlerde bir yol vardır.</span></p>

    <p class="alinti" xml:lang="tr"><span class="dar-paragraf-duz">Siyah Kan’la çizilmiş bir yol.</span></p>

    <p class="alinti-son-paragraf" xml:lang="tr"><span class="dar-paragraf-duz">Korkunun ve ölümün hâkim olduğu bir yol.</span></p>

    <p class="duz" xml:lang="tr"><span class="duz">Marc gülümsedi, yaşlar gözlerini yakıyordu:</span></p>

    <p class="duz" xml:lang="tr"><span class="duz">– Kaç kez âşık oldun, pis herif?</span></p>
  </div>
</body>
</html>