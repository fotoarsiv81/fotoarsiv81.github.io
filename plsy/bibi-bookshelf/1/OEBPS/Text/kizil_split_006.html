<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kizil</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">MÜHENDİSİN BAŞPARMAĞI</h1>

  <p class="resim"><img alt="missing image file" class="calibre2" src="../Images/bolum.jpeg"/></p>

  <p class="normal">Dostluğumuz boyunca çözmesi için Shelock Holmes’a havale edilen bütün problemler arasında, benim ona sunduğum yalnızca iki tane olay oldu: biri, Bay Hatherley’in başparmağı ile ilgili olay, diğeri ise, Albay Warburton’un deliliğiyle ilgili olan olay. Bunlardan ikincisi özel yeteneklere sahip, dikkatli bir araştırmacı için daha ilginç olabilir, ama diğeri, başlangıcıyla öylesine garip, ayrıntılarıyla öylesine dramatikti ki özellikle bu vakanın kayda geçirilmesinin daha anlamlı olacağını düşünüyorum. Dostum Holmes bu vakada,o inanılmaz sonuçlara varmayı sağlayan dengeli akıl yürütme yöntemlerini kullanmaya pek gerek duymadı. Hikâye, bildiğim kadarıyla gazetelerde de bir çok defa yer almıştı.Ancak böyle anlatımların tümünde olduğu gibi, yarım sütun halinde yazılan bir haberin etkisi çok az olur. Hele olayların tek tek kendi gözünüzün önünde gelişmesini, ortaya çıkan ipuçları ve kanıtlarla, sırrın adım adım çözülüşünü görmekle kıyaslayacak olursak. O zamanlar, içinde bulunduğumuz durum beni çok etkilemişti ve aradan iki yıl geçmesine rağmen bu etkinin azaldığını söyleyemem.</p>

  <p class="normal">Şimdi anlatacağım olay, 1889 yazında, evliliğimden hemen sonra gerçekleşti. Bilindiği gibi, doktorluğa geri dönünce Holmes’u Baker Sokağı’ndaki evinde yalnız bırakmıştım. Ama onu sık sık ziyaret ediyor, bohem alışkanlıklarından bazen vazgeçirmeye çalışıyor, bize gelmesini söylüyordum. Hastalarımın sayısı her geçen gün artıyordu. Paddington tren istasyonuna yakın oturduğumuz için, hastalarımın arasında birkaç demiryolu işçisi de vardı. Ağrılı, müzmin bir hastalığın pençesinden kurtardığım hastalarımdan biri, her fırsatta yeteneklerimi övüyor ve etkileyebildiği her hastayı bana gönderip duruyordu.</p>

  <p class="normal">Bir sabah, saat yediye doğru hizmetçi kız odamın kapısını çaldı, Paddington’dan iki adamın geldiğini ve muayene odasında beni beklediklerini bildirdi. Tren yolu kazalarının ne kadar acil olduğunu tecrübelerime dayanarak bildiğim için çabucak giyindim ve aşağıya koştum. Aşağıya indiğimde, vaktiyle tedavi ettiğim kondüktör odadan çıkıp kapıyı arkasından sıkıca kapattı.</p>

  <p class="normal">“Onu getirdim,” diye fısıldadı omzunun üzerinden başparmağıyla kapıyı işaret ederek, “ama merak etme, durumu iyi.”</p>

  <p class="normal">“Peki, nesi var?” diye sordum. Kondüktörün davranışı bana, tuhaf bir yaratığı odama sakladığı izlenimi veriyordu.</p>

  <p class="normal">“Yeni bir hasta,” diye fısıldadı. “Düşünüp taşındım, en iyisi onu kendim getireyim dedim, yoksa kaçıp gidecek.” Artık sağ salim burada. Neyse, şimdi gitmem lazım doktor; benim de sizin gibi bazı görevlerim var,” dedi göz kırparak. Ardından çekip gitti. Teşekkür bile edememiştim.</p>

  <p class="normal">Muayene odasına girdim, masada sade giyimli bir adam oturuyordu. Kasketini kitaplarımın üstüne koymuştu. Eline her tarafı kan lekeleri ile dolu bir mendil sarmıştı. Genç görünüyordu; yirmi beşten fazla değildi; yüzünde güçlü erkekçe bir ifade vardı; ama beti benzi atmıştı ve zorlukla kontrol altında tutabildiği güçlü bir sarsıntı içindeymiş izlenimi veriyordu.</p>

  <p class="normal">“Sizi sabah sabah rahatsız ettiğim için özür dilerim doktor bey,” dedi. “Dün gece ağır bir kaza geçirdim. Sabah treniyle geldim ve Paddington istasyonunda nerede bir doktor bulabileceğimi sordum; deminki iyiliksever bey beni buraya kadar getirme nezaketinde bulundu. Hizmetçinize kartımı vermiştim ama görüyorum ki onu sehpanın üzerinde unutmuş.”</p>

  <p class="normal">Kartı alıp inceledim. ‘Bay Victor Hatherley, su mühendisi, Victoria Cad. 16 a. (3. Kat) ‘ Sabahki ziyaretçimin ismi ve adresi böyleydi. “Sizi beklettiğim için kusura bakmayın, sıkılmış olmalısınız” dedim sandalyeye oturarak. “Anladığım kadarıyla bir gece yolculuğundan yeni gelmişsiniz, bu bile yeterince can sıkıcı.”</p>

  <p class="normal">“Hayır, gecem pek de sıkıcı geçmedi,” dedi ve gülmeye başladı. Gittikçe sesini yükselterek gülmeye devam etti. Sandalyesine yaslanmış, sinirli ve cırtlak bir sesle gülüyordu. Tıbbi içgüdüm bu tür gülüşleri normal kabul etmez.</p>

  <p class="normal">“Kesin artık!” diye bağırdım. “Kendinize gelin!” Hemen sürahiden bir bardak su doldurup verdim. Boşunaydı; gülme krizine yakalanmıştı. Güçlü tabiata sahip insanların büyük bir tehlike atlattıktan sonra girdikleri türden bir nöbetti. Sonunda kendine geldi. Yorgun görünüyordu.</p>

  <p class="normal">“Kendimi gülünç durumuna soktum,” dedi.</p>

  <p class="normal">“Hayır, hiç de değil. Haydi şunu da için bakalım.” İçine biraz konyak kattığım suyu içtikten sonra kansız yanaklarına biraz renk geldi.</p>

  <p class="normal">“Bu iyi geldi!” dedi.</p>

  <p class="normal">“Şu başparmağıma bir bakar mısınız doktor? Daha doğrusu başparmağımın vaktiyle bulunduğu yere.”</p>

  <p class="normal">Mendili açıp elini uzattı. Sinirlerim sağlam olmasına rağmen ben bile gördüğüm manzara karşısında ürperdim. İleri uzanan dört parmağının yanında, başparmağın olması gerektiği yerde süngerimsi iğrenç bir et ve kan lekesi vardı. Başparmağı ya kesilmiş ya da kökünden koparılmıştı.</p>

  <p class="normal">“Aman Tanrım!” diye bağırdım. “Korkunç bir yara bu. Çok fazla kanamış olmalı.”</p>

  <p class="normal">“Evet, epey fazla; bu iş olup bittikten sonra bayılmışım ve sanırım uzunca bir süre de baygın kalmışım. Kendime geldiğimde hâlâ kanıyordu. Bunun üzerine mendilimle bileğimi sıkıca sardım ve bir tahtayla destekledim.”</p>

  <p class="normal">“Harika! Cerrah olmalıymışnız.”</p>

  <p class="normal">“Aslında su akışı meselesine benziyor, bu da bildiğiniz gibi uzmanlık alanım.”</p>

  <p class="normal">Yarayı inceleyip teşhisi koydum: “Bu çok ağır ve sivri bir şeyle yapılmış.”</p>

  <p class="normal">“Satır gibi birşeydi,” dedi.</p>

  <p class="normal">“Bir kazaydı herhalde?”</p>

  <p class="normal">“Hayır, kesinlikle değil.”</p>

  <p class="normal">“Nasıl? Bir saldırı mıydı yani?”</p>

  <p class="normal">“Çok fecisinden hem de.”</p>

  <p class="normal">“Beni korkutuyorsunuz.”</p>

  <p class="normal">Yarayı temizledim, tedavi ettim, pamuk ve karbolle bandajladım. Arada sırada dudağını ısırdıysa da muayene boyunca hiç sesini çıkartmadan oturdu.</p>

  <p class="normal">Bitirdiğimde, “Şimdi nasılsınız?” diye sordum.</p>

  <p class="normal">“Harika! Konyak ve sargınız sayesinde yeniden doğmuş gibiyim. Çok halsiz düştüm ama başımdan çok şey geçti.”</p>

  <p class="normal">“Bir süre konuşmazsanız daha iyi olur. Belli ki sinirleriniz bozuk.”</p>

  <p class="normal">“Yoo, artık değil. Hikâyemi polise de anlatmalıyım, ama aramızda kalsın, şu yaram olmasa kimse anlattıklarıma inanmaz, çünkü başımdan geçenler olağanüstü şeyler. Üstelik anlattıklarımı destekleyebilecek pek kanıtım da yok. Bana inansalar bile onlara sunabileceğim ipuçları o kadar az ki, adaletin yerini bulma olasılığı yok gibi.”</p>

  <p class="normal">“Hah!” diye bağırdım. “Bu çok zor bir problemse o zaman polise gitmeden önce dostum Sherlock Holmes’e gitmenizi öneririm.”</p>

  <p class="normal">“Ondan söz edildiğini duymuştum,” dedi ziyaretçim. “Bu işle ilgilenecek olursa çok sevinirim. Tabii polise de gitmem gerekecek ama önce dostunuza gitsem iyi olur. Dostunuza benim için bir tavsiye mektubu yazar mısınız?”</p>

  <p class="normal">“Daha iyisini de yaparım; sizi ona kendim götürürüm.”</p>

  <p class="normal">“Size gerçekten minnettar olurum.”</p>

  <p class="normal">“Bir araba çağırıp beraber gidelim. Zamanında gidersek birlikte kahvaltı da edebiliriz. Ne dersiniz?”</p>

  <p class="normal">“Tamam. Hikâyemi anlatmadan içim rahat etmeyecek.”</p>

  <p class="normal">“O zaman hizmetçime söyleyeyim bir araba çağırsın. Ben hemen dönerim.”</p>

  <p class="normal">Yukarı koşup eşime durumu kısaca anlattım; beş dakika sonra Baker Sokağı’na doğru yola koyulmuştuk bile. Sherlock Holmes, tam tahmin ettiğim gibi, ropdöşambrıyla oturma odasında, <span class="ideitalik">Times</span> gazetesinin dedikodu sütununu okuyor ve kahvaltı öncesi piposunu tüttürüyordu. Birkaç gün öncesinden kalan gazeteler şöminenin önünde bir yığın oluşturmuştu. Bizi her zamanki sakin ve nazik tavrıyla karşıladı, pastırmalı yumurta söyledi ve beraber nefis bir kahvaltı yaptık. Kahvaltımız bittiğinde konuğumuzu divana oturttu, başının arkasına yumuşak bir yastık yerleştirdi ve hemen yanına bir bardak konyakla su koydu.</p>

  <p class="normal">“Başınızdan geçen her neyse, Bay Hatherley, sıradan birşey olmadığı belli,” diye söze girdi. “Rica ederim uzanın ve kendinizi evinizde gibi hissedin. Bize anlatabileceğiniz kadarını anlatın ama yorulursanız susun, durup gücünüzü toparlamak için şu içkiden birkaç yudum için.”</p>

  <p class="normal">“Teşekkür ederim. Doktor yaramı sardığından beri kendimi çok daha iyi hissediyorum. Sizin kahvaltınız da tedaviyi tamamladı sanırım. Değerli vaktinizi fazla harcamamak için hemen yaşadıklarımı anlatmaya başlayayım.”</p>

  <p class="normal">Holmes, meraklı ve uyanık kişiliğini gizleyen o bitkin ve yorgun haliyle kocaman koltuğunda geriye yaslandı. Ben de tam karşısına kuruldum. Birlikte ses çıkarmadan konuğumuzun ilginç hikâyesini dinlemeye başladık.</p>

  <p class="normal">“Evvela bilmelisiniz ki, Londra’da tek başına yaşayan yetim ve bekâr biriyim ben. Su mühendisiyim ve yedi yıldır da Greenwich’teki ünlü Venner &amp; Matheson firmasında çalışıyorum. İki yıl önce ihtisas yaptım; zavallı babamın ölümüyle elime para geçince, kendi işimi kurmaya karar verdim ve Victoria Caddesi’nde bir yazıhane tuttum.</p>

  <p class="normal">“Başlangıçta çok sıkıntılı günler yaşadım, galiba kendi işini yapmaya başlayan herkesin başına geliyor bu. Benim için de tam olarak öyle oldu. İki yıl boyunca sadece üç kez danışmanlıkta bulundum, bir kez de küçük bir iş üstlendim; hepsi bu kadar. Brüt kazancım yirmi yedi sterlindi. Her gün, sabahın dokuzundan akşamın dördüne kadar küçük iş yerimde oturup beklerdim. Tabii sonunda umudum tükendi ve asla başaramayacağıma inanmaya başladım.</p>

  <p class="normal">“Neyse, dün tam yazıhanemden çıkmak üzereydim ki sekreterim odama girerek,dışarıda benimle iş için görüşmek isteyen bir beyefendinin beklediğini söyledi. Üzerinde ‘Albay Lysander Stark’ yazan bir de kartvizit getirmişti. Hemen arkasından albayın kendisi de odaya girdi. Oldukça uzun boylu ama zayıf mı zayıf bir adamdı. Hayatım boyunca onun kadar zayıf bir adam gördüğümü hatırlamıyorum. Çok sivri bir burnu ve çenesi vardı. Yanaklarının derisi, sivri yüz hatlarından dolayı gergin duruyordu. Yine de sağlıklı görünüyordu, gözleri ışıl ışıl, adımları çevik ve hareketleri enerji doluydu. Sade ama şık giyinmişti; yaşı da herhalde kırka yakındı.</p>

  <p class="normal">“ ‘Bay Hatherley?’ dedi, hafif Alman aksanıyla. ‘Bana sizi tavsiye ettiler, Bay Hatherley. Sırf, mesleğinizi ustaca yaptığınız için değil; aynı zamanda ihtiyatlı ve sır saklayabilen biri olduğunuz için.’</p>

  <p class="normal">“Böyle bir iltifat karşısında her genç adamın hissedeceği gibi ben de kendimi pohpohlanmış hissettim ve eğilerek selam verdim. ‘Beni böylesine güzel tanıtanın kim olduğunu sorabilir miyim?’ dedim.</p>

  <p class="normal">“ ‘Size bunu şu an için söylemesem daha iyi olur. Aynı kaynaktan hakkınızda çok şey öğrendim; yetim ve bekarmışsınız ve Londra’da tek başınıza oturuyormuşsunuz.’</p>

  <p class="normal">“ ‘Çok doğru,’ diye cevap verdim.’Merakımı bağışlayın ama bütün bunların benim mesleki becerimle ilgisi ne? Yanlış anlamadıysam benimle iş görüşmeye geldiniz.’</p>

  <p class="normal">“ ‘Aa, tabii. Söylediğim herşeyin işle ilgili olduğunu göreceksiniz. Size bir iş vereceğim ama tam bir gizlilik şart... anlıyorsunuz ya, hiç kimseye bir şey söylemeyeceksiniz. Bunu ailesiyle yaşayan bir adamdansa yalnız yaşayan birinden beklemek daha akıllıca olur herhalde.’</p>

  <p class="normal">“ ‘Sır tutacağıma dair söz verirsem,’ dedim, ‘sözümün söz olduğunu bilmenizi isterim.’</p>

  <p class="normal">“Konuşmam boyunca bana öyle sertçe baktı ki, ömrümde hiç bu kadar şüphe dolu, sorgulayıcı bir bakış görmemiştim.</p>

  <p class="normal">“ ‘Söz veriyor musunuz öyleyse?’ dedi sonunda.</p>

  <p class="normal">“ ‘Evet veriyorum.’</p>

  <p class="normal">“ ‘Şu andan itibaren ve ilerde ağzınızı hiç açmayacaksınız, tamam mı? İşle ilgili ne yazılı, ne de sözlü tek bir laf etmeyeceksiniz?’</p>

  <p class="normal">“ ‘Söz verdim ya!’</p>

  <p class="normal">“ ‘Çok iyi.’ Birden ayağa fırladı ve yıldırım hızıyla odanın öbür tarafına koşup kapıyı açtı. Koridor boştu.</p>

  <p class="normal">“ ‘Bu da tamam,’ diyerek döndü. ‘Bazı sekreterlerin patronlarının işleri konusunda ne kadar meraklı olduğunu bilirim. Artık rahat rahat konuşabiliriz,’ dedi. Koltuğunu benimkine iyice yaklaştırdı ve tekrar bana o vesveseli ve sorgulayıcı bakışlarını yöneltti.</p>

  <p class="normal">“Bu kupkuru adamın tuhaf davranışları beni tedirgin etmişti; ondan pek hoşlanmadığım gibi biraz da ürküyordum. Bir müşteriyi kaçırma endişesi bile içimdeki huzursuzluğu saklamama yetmedi.</p>

  <p class="normal">“ ‘Rica ederim artık sadede gelin beyefendi,’ dedim; ‘zamanım değerlidir.’ Son cümlemi söylememiş olmayı nasıl isterdim bir bilseniz; ama ağzımdan öyle çıkıvermişti işte.</p>

  <p class="normal">“ ‘Bir gecelik iş için elli Gine’ye ne dersiniz?’</p>

  <p class="normal">“ ‘Gayet cazip.’</p>

  <p class="normal">“ ‘Bir gecelik iş dediğime bakmayın siz, aslında bir saat demek daha doğru olur. Sizden istediğim, bozulmuş hidrolik bir baskı makinesine bakmanız. Bozukluğun nerede olduğunu söylerseniz tamiri kendimiz de halledebiliriz. Ne dersiniz bu işe?’</p>

  <p class="normal">“ ‘Kolay bir iş gibi görünüyor. Üstelik kazancı da harika .’</p>

  <p class="normal">“ ‘Kesinlikle öyle. Bu gece son trenle gelmenizi istiyoruz.’</p>

  <p class="normal">“ ‘Nereye?’</p>

  <p class="normal">“ ‘Berkshire’daki Eyford’a. Reading’den yedi mil ötede. Oxfordshire sınırına yakın küçük bir kasaba. Paddington’dan kalkan trene binerseniz on biri çeyrek geçe gibi orada olursunuz.’</p>

  <p class="normal">“ ‘Anlaştık.’</p>

  <p class="normal">“ ‘Ben sizi orada bir arabayla bekliyor olacağım.’</p>

  <p class="normal">“ ‘Bayağı bir yol gideceğiz demek ki?’</p>

  <p class="normal">“ ‘Evet, yerimiz kasabanın dışında. Eyeford istasyonundan en az yedi mil uzakta.’</p>

  <p class="normal">“ ‘Öyleyse gece yarısından önce oraya varmamız pek mümkün görünmüyor.</p>

  <p class="normal">Büyük ihtimalle bir dönüş treni de bulamam. Bu durumda geceyi sizde geçireceğim, öyle mi.’</p>

  <p class="normal">“ ‘Evet, size kolaylıkla bir oda ayarlayabiliriz.’</p>

  <p class="normal">“ ‘Bu oldukça garip bir durum, daha uygun bir zamanda gelsem olmaz mı?’</p>

  <p class="normal">“ ‘Geç saatte gelmenizi özellikle istiyoruz. Aslında işinin doruğuna ulaşmış meslektaşlarınıza ödenecek parayı sizin gibi genç ve tanınmamış bir beyefendiye vermemizin sebebi de bu zaten. Ama isterseniz vazgeçebilirsiniz, henüz hiç birşey için geç değil tabii.’</p>

  <p class="normal">“Teklif ettiği parayı düşündüm; o anda çok ihtiyacım vardı ona. ‘Hayır vazgeçmiyorum,’ dedim, ‘isteklerinizi memnuniyetle yapacağım. Ama benden beklediğiniz iş hakkında bazı ayrıntıları öğrenmek isterim.’</p>

  <p class="normal">“ ‘Peki. Sizden istemiş olduğumuz gizlilik yeminin merakınızı uyandırmış olması çok doğal. Her ayrıntıyı sunmadan sizden bir şey talep etmek istemem.</p>

  <p class="normal">Akşam üzeri kimseyi beklemiyorsunuz değil mi?’</p>

  <p class="normal">“ ‘Kesinlikle hayır!’</p>

  <p class="normal">“ ‘Öyleyse anlatayım. Siz de bilirsiniz ki killi toprak çok değerli bir şeydir ve İngiltere’de yalnızca bir iki yerde bulunur.’</p>

  <p class="normal">“ ‘Duymuştum.’</p>

  <p class="normal">“ ‘Bir süre önce Reading’e yakın bir yerde, küçük, çok küçük, bir arazi satın almıştım. Derken şans eseri arazimdeki toprağın killi olduğunu keşfettim. Ancak, yaptığımız inceleme sonucunda gördük ki elimizdeki arazi, sağında ve solunda bulunan çok daha büyük iki arsayı birleştiren bir damar halinde ortada bulunmakta. Ne yazık ki iki yanımızdaki topraklar komşularımıza ait. Bu saf insanlar, neredeyse bir altın madeni kadar değerli bu şeyin topraklarında bulunduğundan tamamen habersizdi. Doğal olarak, onlar gerçek değerini keşfetmeden topraklarını satın almak istedim, ama ne yazık ki bunun için yeterli param yoktu. Uzatmayalım, birkaç dostuma sırrımı anlattım ve onlar da kendi küçük toprağımızı birlikte gizlice işletmemizi ve de kazanacağımız parayla ilerde öteki arazileri de satın almamızı önerdiler. Şimdi bir süreden beri bunu yapıyoruz ve çalışmamızı kolaylaştırmak için hidrolik bir pres makinesi kurduk. Bu makine, demin de size söylediğim gibi, bozuluverdi ve şimdi sizin önerinize ihtiyaç duyuyoruz. Bu işin çok gizli tutulması gerekiyor. Küçük evimize su mühendislerinin girip çıktığı öğrenilirse büyük bir merak uyanır, hatta çok geçmeden bir araştırma bile başlatılabilir. Anlıyorsunuz ya, böyle birşey bütün planlarımızı suya düşürür. Onun için, bu akşam Eyford’a gelirken kimseye haber vermemeniz için sizden söz aldık. Yeterince açıklayıcı oldu mu?’</p>

  <p class="normal">“ ‘Sizi gayet iyi anladım,’ dedim. ‘Yalnız anlamadığım bir husus var: killi toprağı işlemek için hidrolik bir basma makinesine neden ihtiyaç duyuyorsunuz? Bildiğim kadarıyla bir çukurdan çakıl taşı çıkarmak için nasıl kürek kullanılıyorsa, killi toprak için de aynı yöntem kullanılır.’</p>

  <p class="normal">“ ‘Aa’ dedi hiç umursamadan, ‘biz kendi yöntemlerimizi kullanıyoruz. Toprağı küçük tuğlalar halinde sıkıştırıyoruz, böylece ne olduklarını belli etmeden onları götürebiliyoruz. Ama bunun sizin işinizle ilgisi yok. Size herşeyi anlattım Bay Hatherley, ayrıca size güvendiğimi zaten söylemiştim.’ Ayağa kalktı. ‘Öyleyse sizi saat on biri çeyrek geçe Eyford’da bekleyeceğim,’ dedi.</p>

  <p class="normal">“ ‘Orada olacağımdan şüpheniz olmasın beyefendi.’</p>

  <p class="normal">“ ‘Kimseye tek kelime etmeyin.’ Sorgulayıcı bakışlarla yüzüme uzun uzun baktı, elimi soğuk ve gevşek bir şekilde sıktıktan sonra aceleyle odamdan çıktı.</p>

  <p class="normal">“Neyse, herşeyi sakin kafayla tekrar düşündüğümde, armut piş ağzıma düş misali ayağıma gelen bu işe, sizin de tahmin edebileceğiniz gibi oldukça şaşırmıştım. Bir yandan çok memnundum tabi, çünkü teklif edilen para, normalde hizmetlerim karşılığında alacağım miktarın neredeyse on katıydı. Üstelik bu siparişin arkası da gelebilirdi. Öte yandan, iş verenimin yüzü ve davranışları bende nahoş bir izlenim uyandırmıştı. Killi toprakla ilgili açıklaması da beni tatmin etmemişti. Ne diye gece yarısı oraya gidecektim ki? Üstelik birine bir şey anlatırım diye abartılı bir korkusu vardı. Neyse, bütün bu düşüncelerimi bir yana attım, akşam yemeğimi erkenden yedikten sonra Paddington’a gidip trene bindim.</p>

  <p class="normal">“Reading’e vardığımda sadece aktarma yapmakla kalmadım, başka bir istasyona gitmek zorunda kaldım. Neyse ki, Eyford’a giden son trene yetiştim ve saat on biri biraz geçe, kötü aydınlatılmış küçük bir tren istasyona ulaştım. Orada inen tek yolcu bendim. Peronda elinde lambası yarı uykulu bir kondüktörün dışında kimsecikler yoktu. Küçük kapıdan dışarı çıktığımda, sabahki konuğumu sokağın karşısındaki gölgede beklerken buldum. Tek kelime etmeden beni kolumdan yakaladığı gibi kapısı açık duran at arabasının içine soktu. Biner binmez her iki taraftaki pencereleri kapattı, tahtaya birkaç defa vurarak faytoncuya işaretini verdi ve hızla yola koyulduk.”</p>

  <p class="normal">“Araba tek atlı mıydı?” diye araya girdi Holmes.</p>

  <p class="normal">“Evet. Tek atlı.”</p>

  <p class="normal">“Rengini görebildiniz mi?”</p>

  <p class="normal">“Evet, Faytonun lambaları yanıyordu çünkü. Kestane rengiydi.</p>

  <p class="normal">“At yorgun muydu, yoksa dinç mi?”</p>

  <p class="normal">“Oo, dinçti; derisi pırıl pırıldı.”</p>

  <p class="normal">“Teşekkür ederim. Sözünüzü kestiğim için özür dilerim. Lütfen hayli ilginç hikâyenizi anlatmaya devam edin.”</p>

  <p class="normal">“Derken yola çıktıktan sonra en az bir saat boyunca gittik. Albay Lysander Stark bana yalnızca yedi mil demişti ama gittiğimiz hızı ve süreyi düşündüğümde en az on iki mil olduğuna bahse girerim. Bütün yol boyunca yanımda sessizce oturdu. Ara sıra ona doğru göz ucuyla baktığımda, beni büyük bir dikkatle incelediğini fark ettim. Oraların yolları bozuktu galiba, çünkü feci bir şekilde sallanıp duruyorduk. Dışarı bakıp nerede olduğumu bilmek istediysem de pencereler buzlu camla kaplanmış olduğu için görebildiğim tek şey, yanından ara sıra geçtiğimiz ışıkların puslu parlaklığıydı. Arada bir yolculuğun monoton havasını dağıtmak için bir iki laf etsem albay, tek kelimelik cevaplarla yetiniyor, böylece sohbet daha başlamadan bitiyordu. Neyse, sonunda bozuk yoldan kumlu düzgün bir yola çıktık. Az sonra fayton durdu. Albay Lysander Stark hemen dışarı fırladı. Arkasından indiğimde beni çabucak, açık duran bir kapıdan içeri itti. Arabadan inmiş ve hemen bir hole girmiştik, böylece evin önüne ait en ufak birşey dahi görememiştim. Kapıdan içeriye adım atar atmaz kapı arkamdan hızla kapandı, uzaklaşan arabanın belli belirsiz tekerlek tıngırtılarını duydum.</p>

  <p class="normal">“Evin içi zifiri karanlıktı ve albay, birşeyler mırıldanarak kibrit aramak için el yordamıyla dolanıp duruyordu. Birden holün öbür ucunda bir kapı açıldı ve altından bir ışık demeti vurdu. Eşikte bir kadın belirdi; elindeki gaz lambasını başının üzerinde tutuyordu. Biraz eğilerek meraklı gözlerle bize baktı. O zaman gördüm; güzel bir kadındı. Pahalı bir kumaştan siyah renkli elbisesi lambanın ışığında pırıl pırıl parlıyordu. Bilmediğim bir dilde, kulağıma bir soru gibi gelen birşeyler söyledi. Albay tek hecelik bir mırıltıyla cevap verdiğinde kadın öyle bir şaşırdı ki neredeyse lambayı elinden düşürecekti. Albay Lysander Stark, yanına gidip kulağına birşey fısıldadı ve ardından genç kadını aynı kapıdan dışarı çıkarttı. Elinde lambayla tekrar bana döndü.</p>

  <p class="normal">“ ‘Bu odada birkaç dakika beklemenizi rica edeceğim,” dedi, başka bir kapıyı açarak. Şimdi, üzerinde bir sürü Almanca kitabın bulunduğu, yuvarlak bir masanın ortada durduğu, küçük, sessiz ve sade döşenmiş bir odadaydık. Albay Lysander Stark lambayı kapının yanında duran bir komodinin üzerine bıraktı.</p>

  <p class="normal">“ ‘Sizi fazla bekletmeyeceğim,’ dedi ve karanlıkta kayboldu.</p>

  <p class="normal">“Masanın üzerindeki kitaplara bir göz attım. Almanca bilmem ama, bunların içinden sadece iki tanesi bilimle ilgiliydi, diğerleri şiir kitaplarıydı. Manzarayı merak edip dışarısını görebilmek için pencereye yanaştım, ama meşeden yapılma panjurlar sımsıkı kapalıydı. Ev çok sessizdi. Holün bir yerinde, yüksek sesle tik tak eden eski bir saatin sesini duyabiliyordum sadece. Huzursuz olmaya başladım. Kimdi bu Almanlar ve bu gözden ırak garip yerde neden yaşıyorlardı? Burası neresiydi? Eyford’dan on mil uzaktaydım; tek bildiğim buydu. Kuzeye mi, güneye mi, doğuya mı yoksa batıya mı düşüyordu, bu konuda hiçbir fikrim yoktu. Reading ve büyük ihtimalle diğer büyük kasabalar da on millik bir çevre içinde kalıyordu, yani burası belki de sandığım kadar tenha bir yer değildi. Yine de etraftaki sessizliğe bakınca şehir dışında olduğumuz kesindi. Odanın içinde, bir aşağıya bir yukarıya dolanıyor, moralimi düzeltmek için kendi kendime sessizce bir şarkı mırıldanıyordum; elli Gine’yi hak etmiştim doğrusu.</p>

  <p class="normal">“Birdenbire, önceki sessizliği bozan hiçbir işaret olmaksızın, odanın kapısı yavaşça açıldı. Az önceki kadın eşikte durmaktaydı, arkasına düşen hol kapkaranlıktı. Lambanın sarı ışığı meraklı ve güzel yüzüne yansımıştı. Korkudan ödü patlamış gibiydi. Bakışları damarımdaki kanı donduracak gibiydi. Titreyen parmağını ağzına götürerek sessiz olmam için işaret etti. Ve arkasındaki alacakaranlığa korkak bakışlar fırlatarak çat-pat İngilizcesi’yle birkaç kelime fısıldadı.</p>

  <p class="normal">“ ‘Sizin yerinizde olsam giderdim,’ dedi sakin olmaya çabalayarak; ‘giderdim, burada kalmazdım. Burada yapabileceğiniz birşey yok.’</p>

  <p class="normal">“Ama hanımefendi,” dedim, “henüz görevimi tamamlamadım. Makineyi görmeden gidemem ki...”</p>

  <p class="normal">“ ‘Beklemeye değmez, ‘ diye devam etti. ‘Şu kapıdan çıkın gidin, kimse sizi görmez. ‘ Gülümseyip kafamı salladığımı görünce çekingenliğini üzerinden atıp ellerini kavuşturmuş halde bir adım ileri atıldı. ‘Tanrı aşkına,’ diye fısıldadı, ‘çok geç olmadan gidin buradan!’</p>

  <p class="normal">“Ama ben doğuştan biraz inatçıyımdır ve yoluma bir engel çıktığında, bir işi bitirmeye daha çok heveslenirim. Alacağım parayı, yorucu yolculuğumu ve görünürde hiç de hoş geçmeyecek olan geceyi düşündüm; bunların hepsi boşuna mıydı? Bana verilen görevi yerine getirmeden ve paramı almadan neden kaçacakmışım ki? Bu kadını hiç tanımıyordum, belki de biraz rahatsızdı. Söyledikleri, beni itiraf edemeyeceğim kadar sarsmış olsa da başımı cesurca salladım ve kalacağımı söyledim. Tam, cevap verecekti ki yukarıda bir kapı kapandı ve merdivende ayak sesleri duyuldu. Kısacık bir an için, kulak kabarttı, ellerini çaresizlik içinde kaldırdı ve tıpkı geldiği gibi sessizce gitti.</p>

  <p class="normal">“Albay Lysander Stark odaya girdi. Yanında kısa boylu, şişman bir adam vardı; gerdanlı, keçi sakallı biriydi bu; adı Bay Ferguson’muş.</p>

  <p class="normal">“ ‘Kendisi sekreterim ve menajerim olur,’ dedi Albay. ‘Şey, ben giderken kapıyı kapatmamış mıydım? Umarım cereyanda kalmadınız.”</p>

  <p class="normal">“Hayır, tam tersine,” dedim, “oda bana biraz havasız geldiği için kendim açtım.’</p>

  <p class="normal">“Bana şu şüpheli bakışlarından birini daha fırlatıp, ‘Öyleyse işimize başlasak daha iyi olacak sanırım,’ dedi.</p>

  <p class="normal">“ ‘Bay Ferguson ile beraber size yukarıdaki makineyi gösterelim.’</p>

  <p class="normal">“ ‘Şapkamı alayım, öyleyse.”</p>

  <p class="normal">“ ‘Gerek yok! Makine evin içinde.’</p>

  <p class="normal">“ ‘Ne? Killi toprağı evin içinden mi çıkartıyorsunuz?’</p>

  <p class="normal">“ ‘Hayır, hayır, burada sadece presliyoruz. Neyse, bunları boş verelim, sizden istediğimiz tek şey makineyi inceleyip bize bozukluğunun nerede olduğunu söylemeniz.”</p>

  <p class="normal">“Yavaşça merdivenden üst kata çıktık, en önde elinde fenerle albay, arkasından şişman menajer, en arkada da ben. Koridorları, geçitleri, daracık döner merdivenleri ve küçük alçak kapılarıyla labirentten farkı yoktu bu eski evin. Üst katta ne halı ne de mobilya vardı, duvar kâğıtları dökülüyordu ve nem, duvarlarda yeşil lekeler oluşturmuştu. Herşeyi doğal karşılıyormuş gibi görünmeye çalıştıysam da kadının uyarılarını unutmamıştım. Söylediklerini hafife almıştım ama gözüm yine de bu iki adamın üzerindeydi.</p>

  <p class="normal">“Ferguson, sakin ve suratsız bir adama benziyordu. Söylediği birkaç kelimeden anladığım kadarıyla, benim gibi İngiliz’di. Sonunda Albay Lysander Stark alçak bir kapının önünde durup anahtarla kilidini açtı. Aynı anda üçümüzün sığamayacağı kadar küçük, kare biçiminde bir odaya açılıyordu. Ferguson dışarıda beklerken Albay beni içeriye soktu.</p>

  <p class="normal">“ ‘Şu anda hidrolik presin içinde duruyoruz,’ dedi. ‘Birinin aklına esip de mekanizmayı çalıştırsa, sanırım hepimiz hapı yutarız. Bu küçük odanın tavanı, aslında alçalan bir pistonun ucunu oluşturuyor ve alçaldığında, üzerinde durmakta olduğumuz bu metal tabana tonlarca güç uygulayarak presleme işlemini tamamlıyor. Yan taraflarda gördüğümüz ufak su sütunları basıncı almaya, iletmeye ve kat kat artırmaya yarar. Gerçi makine çalışıyor ama bir yerde tutukluk yapıyor ve nedense gücünden düşmüş durumda. Şimdi size zahmet, makineyi inceleyip durumunu nasıl düzelteceğimizi bize söyleyin.’</p>

  <p class="normal">“Lambayı elinden aldım ve makineyi dikkatlice gözden geçirdim. Gerçekten de muazzam büyüklükte bir makineydi, olağanüstü bir basınç uygulayabilecek kapasitedeydi.</p>

  <p class="normal">Dışarı çıkıp, kontrol düğmelerinden birini çevirdiğimde çıkan sesten, silindirlerden birinde küçük bir sızıntı olduğunu hemen anladım. Yaptığım incelemeler sonucunda pistonun kafasındaki lastik contanın aşındığını gördüm; silindir tam randımanlı çalışmıyordu. Güç kaybının sebebi besbelli ki buydu. Albaya bunu anlattım; söylediklerimi dikkatlice dinleyip, makinenin nasıl tamir edileceğine dair bazı sorular sordular. Gereken açıklamaları yaptıktan sonra kendi merakımı gidermek için makinenin ana parçasının bulunduğu odacığa girdim.</p>

  <p class="normal">“Killi toprak hikâyesini yutmamıştım; bu denli güçlü bir mekanizmayı, öyle fuzuli bir işlem için kullanmak çok aptalca olurdu. Duvarlar ahşaptı ama, zemin masif demirdendi. Tabanı daha yakından incelediğimde, bütün zemini kaplayan ince bir metal toz olduğunu fark ettim. Ne olduğunu iyice anlamak için yere eğilip tozu karıştırıyordum ki kısık bir ses işittim. Albay bembeyaz kesilmiş halde bana bakıyor, kendi kendine Almanca birşeyler mırıldanıyordu.</p>

  <p class="normal">“ ‘Ne yapıyorsun orada?’ diye sordu sertçe.</p>

  <p class="normal">“Bana anlattığı saçma hikâyeye inandığım için kızmıştım. ‘Hayranlıkla, killi toprağın kalitesini seyrediyordum,’ dedim. ‘Makinenin gerçekte neye yaradığını bilsem size daha iyi öneride bulunurdum.’</p>

  <p class="normal">“Bunu söyler söylemez o kadar sert konuştuğuma pişman oldum. Albay suratını astı, dumanlı gözlerinde uğursuz bir ışık belirdi.</p>

  <p class="normal">“ ‘Pekâlâ,’ dedi, ‘makineyle ilgili herşeyi öğreneceksiniz.’ Geriye doğru bir adım attı, küçük kapıyı hızla kapayıverdi. Dışarıdan da kilitledi. Ona doğru koşup kapının koluna asıldım ama nafile. Tekmelerime ve yumruklarıma rağmen kapı sapasağlam duruyordu. ‘Hey!’ diye bağırdım. ‘Heey! Albay! Çıkarın beni buradan!’</p>

  <p class="normal">“Derken birden, sessizliğin ortasında, yüreğimi ağzıma getiren bir ses duydum.</p>

  <p class="normal">Kaldıraçların yukarı kalkışı ve sızdıran silindirin çıkardığı vızıltı. Albay motoru çalıştırmıştı.</p>

  <p class="normal">Lamba döşemeyi incelerken koyduğum yerde duruyordu. Yaydığı ışıkta, siyah renkli tavanın sarsılarak yavaş yavaş üzerime doğru alçaldığını gördüm. Belki ilk bakışta o kadar tehlikeli görünmüyordu ama bir dakika içinde beni ezip şekilsiz bir püre haline getirebilecek kadar güçlü olduğunu biliyordum. Çığlıklar atarak kapıya atıldım ve tırnaklarımla kilidi parçalamaya çalıştım. Albaya beni, bırakması için yalvarıyordum ama kaldıraçların acımasız gürültüsü çığlıklarımı boğuyordu. Tavan, kafamın on-on beş santim üzerine kadar inmişti; elimi yukarı kaldırdığımda sert, pürüzlü yüzeyine değebiliyordum. O anda bir fikir aklımdan yıldırım gibi geçti; ölümün acısı vücudumun alacağı duruma göre değişebilirdi. Yüz üstü yattığım taktirde ağırlık omurgama binecekti; o korkunç anı düşünmek bile beni çılgına çevirmeye yetiyordu. Yoksa arka üstü mü yatsaydım? O zaman üzerime gelen öldürücü siyah gölgeye bakacak kadar korkusuz olabilecek miydim? Artık ayakta duramaz hale gelmiştim ki gözüm, içimdeki umut ışığını canlandıran birşeye takıldı.</p>

  <p class="normal">“Tabanın ve tavanın demirden yapılmış olduğunu söylemiştim ya!.. Ama duvarları ahşaptı. Ümitsizce etrafıma son kez hızlı bir bakış attığımda, duvarı oluşturan tahta perdelerden birinin aralığından incecik sarı bir ışık sızdığını gördüm. Bu aralık gittikçe genişledi, derken bir geçit açıldı. Gözlerime inanamıyordum; oradan kurtulmamı sağlayacak bir geçitti bu. Deli gibi kendimi o delikten dışarı fırlattım, bir az sonra yarı baygın halde diğer tarafta yığıldım kaldım. Geçit arkamdan tekrar kapanmıştı ama lambanın şangırtısı ile hemen ardından metal yüzeylerinin birleşmesinden çıkan gıcırtı, ölümden nasıl kıl payı kurtulduğumu anlatıyordu.</p>

  <p class="normal">“Bileğimin sertçe çekiştirilmesiyle kendime geldim. Dar bir koridorun taş döşemesinde yatıyordum ve yanımda, sağ eliyle bir mum tutarken, sol eliyle beni çekiştirip duran bir kadın vardı. Bu, aptal gibi davranıp uyarısına kulak asmadığım kadının ta kendisiydi.</p>

  <p class="normal">“ ‘Gelin! Gelin!’ diye bağırıyordu nefes nefese. ‘Her an gelebilirler. Sizin orada olmadığınızı görecekler. Çok az zamanımız var, çabuk gelin!’</p>

  <p class="normal">“Ee, bu defa tavsiyesine uydum. Titreyen bacaklarla ayağa kalktım ve koridor boyunca koşmaya başladım; dönen bir merdivenden indik. Tam başka geniş bir koridora ulaşmıştık ki, koşan ayakların seslerini ve iki adamın bağırışlarını duyduk. Biri bizim olduğumuz kattan diğerine cevap veriyor, öbürü de bir alt kattan sesleniyordu. Yol göstericim olduğu yerde dondu ve çıldırmak üzereymiş gibi etrafına bakındı. Derken bir kapı açtı, burası bir yatak odasıydı ve pencereden içeri ayışığı giriyordu.</p>

  <p class="normal">“ ‘Bu tek şansınız,’ dedi. ‘Çok yüksek ama belki atlayabilirsiniz.’</p>

  <p class="normal">“Tam bu esnada koridorun sonunda bir ışık göründü. Bir elinde fener, diğer elinde kasap satırına benzeyen silahıyla Albay Lysander Stark bize doğru koşmaya başladı. Yatak odasına daldım, pencereyi açtım ve dışarı baktım. Mehtapta aydınlanan bahçe ne kadar da huzurlu, sakin ve tatlı görünüyordu. Yükseklik on metre ya vardı, ya yoktu. Pencere pervazına çıktım ama beni takip eden kişiyle kurtarıcım arasında ne konuşulduğunu duymadan atlamak istemedim. Albay kadına saldıracak olursa bütün tehlikeleri göze alıp imdadına yetişecektim. Bu düşünce aklımdan henüz geçmişti ki, adam kapıda belirdi. Kadını yana iterek geçmeye çalıştı ama o, kollarını adamın etrafına dolayıp engellemeye çalıştı.</p>

  <p class="normal">“ ‘Fritz! Fritz!’ diye haykırdı. ‘Geçen sefer bana verdiğin sözü unutma. Bir daha böyle bir şey olmayacak demiştin. O bir şey söylemez. Kimseye anlatmayacak.’</p>

  <p class="normal">“ ‘Sen delisin Elise!’ diye bağırdı Albay, kadından kurtulmaya çalışarak. ‘Hepimizi mahvedeceksin. O çok şey gördü. Bırak da geçeyim diyorum sana.’ Kadını bir yana iterek pencereye koştu ve kocaman silahıyla bana saldırdı. Ben kendimi aşağı sarkıtmış ve parmaklarımla pencerenin pervazına tutunuyordum. Tam o anda satırı indirdi. Hafif bir acı hissettim, ellerim kaydı ve aşağıdaki bahçeye düştüm.</p>

  <p class="normal">“Oldukça sarsılmıştım ama hiçbir yerim incinmemişti. Hâlâ tehlikede olduğumun farkındaydım, onun için ayağa kalktım ve tüm gücümle çalıların arasına daldım. Koşarken, birdenbire şiddetli bir baş dönmesi ve mide bulantısı hissettim. Acıyla zonklayan elime baktım ve ilk defa o zaman baş parmağımın olmadığını ve yaramdan kan fışkırdığını gördüm. Mendille sarmaya uğraştıysam da kulaklarım ansızın çınlamaya başladı, o anda gül fidanlarının arasına düşüp bayıldım.</p>

  <p class="normal">“Baygın halde ne kadar yatmışım, hiç bilmiyorum. Epey uzun bir süre olmalı, çünkü ayıldığımda ay kaybolmuştu ve sabahın ilk ışıkları görünüyordu. Etrafa düşen çiğ nedeniyle giysilerim sırılsıklamdı; ceketimin her yeri yaralı elimden akan kanla kıpkırmızı olmuştu. Çektiğim acı, gece yaşadığım tüm olayları bir saniyede hatırlamama neden oldu. Takipçilerimin hâlâ peşimde olabileceğini düşünerek hemen ayağa fırladım. Ne var ki, etrafıma bakındığımda şaşırdım kaldım; ne bir ev vardı, ne de bahçe! Ana yolun hemen yanındaki çitin dibine düşüp kalmışım. Bulunduğum yerden baktığımda az aşağıda uzunlamasına evler gördüm; biraz daha yaklaşınca, önceki gece buraya varırken inmiş olduğum istasyon çıkıverdi karşıma. Elimdeki şu iğrenç yara olmasaydı bir akşam önce olan bitenlerin kötü bir rüya olduğunu düşünürdüm.</p>

  <p class="normal">“ ‘Yarı baygın bir halde istasyona girip sabah trenini sordum. Bir saat sonra Reading’e bir tane varmış. Buraya geldiğim geceki görevli adamın hâlâ orada olduğunu fark ettim. Kendisine Albay Lysander Stark diye birini tanıyıp tanımadığını sordum. İsim ona yabancıymış. Önceki gece beni bekleyen faytonu fark etmiş miydi? Hayır, fark etmemiş. Yakınlarda bir polis karakolu var mıydı? Üç mil ötede bir tane varmış.</p>

  <p class="normal">“Zayıf ve hasta halimle benim için fazla uzaktı. Polise hikâyemi anlatma işini şehire dönene kadar ertelemeye karar verdim. Geldiğimde saat altıyı biraz geçiyordu, onun için önce yaramı sardırmaya gittim. Doktor çok nazikmiş, sonunda beni buraya getirdi. İşim size düştü Bay Holmes, ne tavsiye ederseniz yapacağıma dair söz veriyorum.”</p>

  <p class="normal">Bu ilginç hikayeyi dinledikten sonra ikimiz de bir süre sessizce oturduk. Sonunda Sherlock Holmes, kitaplığına giderek içi gazete küpürleriyle dolu albüm çıkardı.</p>

  <p class="normal">“Burada ilginizi çekecek bir ilan var,” dedi. “Bir yıl kadar önce bütün gazetelerde çıkmıştı. Dinleyin: ‘Kayıp. Bay Jeremiah Hayling. Yirmi altı yaşında, su mühendisi. Akşam saat onda evini terk ettikten sonra kendisinden bir daha haber alınamamıştır. Üzerinde siyah’… vesaire. Ne dersiniz? Bana kalırsa Albay, makinesini en son o zaman tamir ettirdi.</p>

  <p class="normal">“Aman Tanrım!” diye bağırdı hastam. “Bu, kadının söylediklerini de açıklıyor.”</p>

  <p class="normal">“Çok haklısınız. Albay, soğukkanlı ve gaddar bir adam olmalı, kimsenin küçük oyununu bozmasına izin vermeyecek. Neyse, şimdi saniyelerin bile önemi var. Hazırsanız önce Scotland Yard’a uğrayalım, oradan da Eyford’a gideriz.”</p>

  <p class="normal">Yaklaşık üç saat sonra, hepimiz, Reading’den kalkıp küçük Berkshire kasabasına giden trende beraberdik. Sherlock Holmes, su mühendisi, Scotland Yard’tan Müfettiş Bradstreet, bir sivil polis ve ben. Bradstreet, önündeki koltuğa bir harita açmış ve pusulasını kullanarak Eyford’u merkez alan bir halka çizmekle meşguldü.</p>

  <p class="normal">“İşte burası,” dedi, “kasabanın etrafında on millik bir yarıçap. Aradığımız yer bu çemberin dışına yakın bir yer olmalı. Sanırım on mil demiştiniz, öyle değil mi bayım.”</p>

  <p class="normal">“Bir saatlik bir yoldu.”</p>

  <p class="normal">“Aynı yoldan sizi baygın halde geri getirdiler, öyle mi?”</p>

  <p class="normal">“Öyle olmalı. Sanki beni kaldırılıp başka bir yere götürdüler.”</p>

  <p class="normal">“Anlamadığım bir husus var,” diye lafa karıştım. “Sizi bahçede baygın halde bulduklarında neden öldürmediler? Belki de kadının o serseriye yalvarmaları işe yaradı.”</p>

  <p class="normal">“Sanmam. Albayınki kadar duygusuz bir suratı daha önce hiç görmemiştim.”</p>

  <p class="normal">“Neyse, yakında herşeyi öğreneceğiz zaten,” dedi Bradstreet. “Ben çemberimi buraya çizdim. Keşke peşinde olduğumuz insanları tam olarak hangi noktada aramamız gerektiğini bilseydik.”</p>

  <p class="normal">“O noktayı size parmağımla gösterebilirim sanırım,” dedi Holmes sessizce.</p>

  <p class="normal">“Ah, gerçekten mi!” diye çıkıştı müfettiş. “Daha şimdiden fikrinizi oluşturdunuz demek! Eh, bakalım kim haklı çıkacak. Bana kalırsa aradığımız herifler bu dairenin güneyinde olmalı, çünkü oranın topraklan daha tenhadır.”</p>

  <p class="normal">“Bence doğuda,” dedi hastam.</p>

  <p class="normal">“Ben de oyumu batı için kullanıyorum,” dedi sivil polis. “Orada sakin küçük köyler bulunur.”</p>

  <p class="normal">“Ben de kuzey diyorum,” dedim. “Çünkü bu kısımlar engebeli değil; dostumuzun anlattığına bakılırsa faytonla giderken yokuş aşağı veya yokuş yukarı gittiklerini hatırlamıyor.”</p>

  <p class="normal">“Hadi bakalım,” diye atıldı müfettiş gülerek; “çok hoş, hepimiz farklı düşünüyoruz. Her dört yön söylendi. Siz oyunuzu kime veriyorsunuz, Bay Holmes?”</p>

  <p class="normal">“Hiçbirinize. Hepiniz yanılıyorsunuz.”</p>

  <p class="normal">“Ama hepimizin yanılması mümkün değil.”</p>

  <p class="normal">“Ama yanılıyorsunuz,” dedi Holmes. “İşte benim yerim şurası,” diyerek parmağını dairenin tam merkezine koydu. “İşte, onları burada bulacağız.”</p>

  <p class="normal">“Peki, on millik yolculuk ne oldu?” diye sordu Hatherley, şaşkınlık içinde.</p>

  <p class="normal">“Beş ileri, beş geri. İşte bu kadar basit. Arabaya bindiğinizde atın dinlenmiş olduğunu kendiniz söylediniz. On mil o kötü yollarda koşmuş olsaydı nasıl böyle zinde görünürdü?”</p>

  <p class="normal">“Tamam, şimdi numarayı anladım,” dedi Bradstreet, düşünceli bir şekilde. “Çetenin yaptığı şey gün gibi aşikâr.”</p>

  <p class="normal">“Kesinlikle. Bunlar şeytana pabucunu ters giydiren cinsten kalpazanlar,” dedi Holmes. “Makineyi, gümüş yerine başka alaşımlar oluşturmak için kullanıyorlar.”</p>

  <p class="normal">“Son zamanlarda kurnaz bir çetenin bu işin içinde olduğunu biliyorduk,” dedi Müfettiş. “Binlerce madeni parayı piyasaya sürdüler. Reading’e kadar izlerini takip ettik ama izlerini büyük bir ustalıkla silmiş oldukları için maalesef daha ileri gidememiştik. Bu da işlerinin ehli olduklarım gösteriyor. Ama şimdi, elimize geçen bu güzel fırsat sayesinde yakalarına yapışabileceğiz”</p>

  <p class="normal">Ama müfettiş yanılmıştı, çünkü bu suçluların kanunun ellerine düşmeye hiç niyetleri yoktu. Eyford tren istasyonuna vardığımızda, bir ağaç öbeğinin arkasından yükselen ve çevreyi uğursuzca kaplayan kocaman bir duman bulutu gözümüze çarptı.</p>

  <p class="normal">Tren bizi indirip yeniden hareket etmek üzereyken “yangın mı çıkmış?” diye sordu Bradstreet.</p>

  <p class="normal">“Evet, efendim!” dedi istasyon müdürü.</p>

  <p class="normal">“Ne zaman çıktı?”</p>

  <p class="normal">“Dün gece çıkmış diye duydum efendim, ama giderek yayılıyor. Bütün ev alevler içinde kaldı.”</p>

  <p class="normal">“Kimin evi?”</p>

  <p class="normal">“Dr. Becher’in.”</p>

  <p class="normal">Mühendis dostumuz araya girdi: “Söylesenize, şu Dr Becher uzun, sivri burunlu zayıf bir Alman değil mi?”</p>

  <p class="normal">İstasyon müdürü neşeyle gülmeye başladı. “Hayır efendim, Dr. Becher bir İngiliz’dir ve köyde ondan daha koca göbekli biri daha yoktur. Ama onunla kalan bir beyefendi var; özel hastasıymış anladığım kadarıyla yabancı. Görünüşe bakılırsa, okkalı bir bifteğe ihtiyacı var gibi.”</p>

  <p class="normal">İstasyon müdürü daha konuşmasını bitirmeye kalmadan hepimiz yangının olduğu yöne doğru koşmaya başlamıştık. Yol küçük bir tepeye çıkıyordu ve önümüzde, pencerelerinden ve kapısından alevler püsküren beyaz bir bina duruyordu. Bahçesinde üç itfaiye arabası alevlerle boğuşup duruyordu.</p>

  <p class="normal">“İşte burası!” diye bağırdı Hatherley heyecanla. “İşte çakıl taşlı yol ve şunlar da içinde baygın yattığım gül fidanları. Şurada gördüğünüz ikinci kattaki pencereden atlamıştım.”</p>

  <p class="normal">“Eh, en azından onlardan intikamınızı almışsınız,” dedi Holmes. “Anlaşılan gaz lambanız presin altında ezilirken ahşap duvarları tutuşturmuş. O sırada herifler heyecanla sizi kovalamakla meşgul oldukları için bunu fark edememişler. Herhalde çoktan kaçıp gitmişlerdir ama siz yine de eski dostlarınıza bir bakınsanız iyi olur.”</p>

  <p class="normal">Holmes’un tahmini doğru çıktı. Gitmişlerdi. O günden sonra ne o güzel kadından, ne uğursuz Almandan, ne de suratsız İngiliz’den bir haber alınabilmişti. O sabah bir çiftçi, büyük sandık yüklü bir arabanın içindeki, birkaç kişiyle birlikte hızla Reading’e doğru gitmekte olduğunu görmüş. Bunun dışında başka hiçbir ize rastlanmadı. Holmes’un müthiş zekâsı bile kaçakların nerede olduklarına dair bir ipucu bulunmasını sağlayamadı. İtfaiyeciler, içeride buldukları garip şeylere bir hayli şaşırmışlardı. İkinci kattaki pencere pervazında kopmuş bir insan başparmağı bulmaları şaşkınlıklarını daha da arttırmıştı. Akşama doğru, çabaları nihayet sonuç verdi ve yangını söndürdüler.</p>

  <p class="normal">Ama çatı çökmüştü ve bütün ev öyle bir enkaza dönmüştü ki, talihsiz müşterimize o kadar pahalıya patlayan makineden, yamulmuş birkaç silindir ve demir boruların haricinde hiçbir şey kalmamıştı. Bol miktarda nikel ve kalay bulunduysa da madeni paralardan eser yoktu. Anlaşılan arabayla kaçırılan büyük sandıklara istif edilmişti. Su mühendisimizin şuurunu kaybettiği bahçeden ayıldığı noktaya nasıl geldiği sorusu, bahçedeki yumuşak toprakta bulunan izler olmasa, sonsuza kadar cevap bulunamayabilirdi. Biri çok küçük, diğeri de çok büyük ayaklı iki kişi tarafından taşınmıştı. Büyük ihtimalle, ortağı kadar kötü ve ölüme susamış biri olmayan sessiz İngiliz, kadınla beraber baygın adamı tehlikeden uzaklaştırmıştı.</p>

  <p class="normal">Londra’ya kalkan trene binerken mühendisimiz üzgün bir ifadeyle, “Yaptığım işe bak!” dedi. “Başparmağımı kaybettim yetmiyormuş gibi, elli Gine de uçtu gitti. Peki ne kazandım?”</p>

  <p class="normal">“Tecrübe,” dedi Holmes gülerek. “Bu işe yarayabilir, biliyorsun. Tek yapman gereken, hayatının sonuna kadar hatırlaman için bunu kelimelere dökmek.”</p>
</body>
</html>
