<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kizil</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">BOSCOMBE VADİSİ’NİN ESRARI</h1>

  <p class="resim"><img alt="missing image file" class="calibre2" src="../Images/bolum.jpeg"/></p>

  <p class="normal">Karımla birlikte bir sabah oturmuş kahvaltı ederken hizmetçi kız bir telgraf getirdi.</p>

  <p class="normal">Telgraf Sherlock Holmes’dan geliyordu ve şöyle yazıyordu: ‘Bana ayıracak birkaç günün var mı? İngiltere’nin batısından Boscombe Vadisi trajedisiyle bağlantılı bir telgraf aldım. Benimle gelirsen sevinirim. Hava ve manzara harika. Paddington’dan kalkan 11: 15 trenine bin.’</p>

  <p class="normal">“Ne dersin hayatım?” dedi karım bana bakarak. “Gidecek misin?”</p>

  <p class="normal">“Bilmem ki... Bu aralar çok da hastam var.”</p>

  <p class="normal">“Canım sen de, Anstruther senin yerine halleder. Son zamanlarda rengin soldu zaten. Hava değişikliği sana iyi gelir. Hem, Bay Sherlock Holmes’un maceraları da hep ilgini çekmiştir.”</p>

  <p class="normal">“Bu maceralardan pek çok şey öğrendiğimi inkâr edemem,” diye cevap verdim. “Eğer gideceksem bir an önce hazırlanmalıyım. Sadece yarım saatim var.”</p>

  <p class="normal">Kamp kurma konusunda Afganistan’da edindiğim tecrübe sayesinde en azından hızlı ve her zaman yolculuğa hazır bir gezgin olmuşumdur. Sadece birkaç eşyaya ihtiyacım olduğu için kısa sürede hazırlandım ve bir arabaya atlayarak Paddington tren istasyonunun yolunu tuttum. Oraya vardığımda, Sherlock Holmes peronda bir aşağı bir yukarı turluyordu. Üzerindeki gri renkli uzun sehayat paltosu ve bez kasketiyle olduğundan daha uzun ve ince görünüyordu.</p>

  <p class="normal">“Gelmen çok iyi oldu Watson,” dedi. “Yanımda, sonuna kadar güvenebileceğim biri olması benim için çok önemli. Çünkü cinayet yerinden yardım umduğum kişiler ya bu işin ehli olmuyor, ya da çok bilmiş geçiniyorlar. Sen trende pencere kenarında yer tut, ben de biletleri alayım.”</p>

  <p class="normal">Kompartımanda bizden başka kimse yoktu. Holmes yanında koca bir evrak yığını getirmişti. Bunları karıştırıyor, bazılarını okuyor, ara sıra ufak tefek notlar alıyor ve düşünüyordu. Reading’e yaklaştığımız sırada elindeki kâğıtları büyük bir balya haline getirerek üstteki rafa kaldırdı.</p>

  <p class="normal">“Boscombe Vadisi’nde olan bitenleri duydun mu?” diye sordu.</p>

  <p class="normal">“Hayır. Birkaç gündür gazete okumadım.”</p>

  <p class="normal">“Londra basını pek ayrıntılı bilgi vermemiş zaten. Demin, gazetelerin son sayılarından kayda değer ayrıntıları toplamakla uğraşıyordum. Anlaşılan bu da çözümü çok basit, şu son derece zor vakalardan biri.”</p>

  <p class="normal">“Söylediklerin biraz çelişkili değil mi?”</p>

  <p class="normal">“Ama doğrusu bu. Olağanüstü bir katil kesinlikle iz bırakır. Buna karşılık günlük işlenen sıradan cinayetlerin çözümü aslında daha zordur. Bu vakaya gelince, öldürülen adamın oğluna karşı ciddi bir dava açılmış durumda.”</p>

  <p class="normal">“Bir cinayet mi işlenmiş?”</p>

  <p class="normal">“Öyle olduğu iddia ediliyor. Bizzat kendim incelemeden hiçbir şeye kesin gözüyle bakmam. Önce meseleyi sana, benim de bildiğim kadarıyla birkaç kelimeyle anlatayım.</p>

  <p class="normal">“Boscombe Vadisi, Ross kasabasından hiç de uzakta olmayan, Herefordshire çiftliğinin kurulduğu vadidir. Bu bölgedeki en büyük toprak sahibi, bir süre Avustralya’da çalışıp para kazandıktan sonra eski memleketine dönen Bay John Turner adında biri. Kendi arazisindeki Hatherley çiftliğini, yine kendisi gibi Avustralya’dan gelen Bay Charles McCarthy adında bir adama kiralamış. Birbirlerini koloniden tanıdıkları için, bir yere yerleşirken birbirlerine yakın olmak istemeleri doğal. Turner daha zengin olduğu için, McCarthy kiracı konumunda kalmış ama sık sık beraber olmalarından anlaşıldığına göre, aralarında herhangi bir sorun çıkmamış şimdiye kadar. McCarthy’nin on sekiz yaşında bir oğlu, Turner’ın da aynı yaşlarda bir kızı var ve her iki adam da dul. Komşu İngiliz aileleriyle, hiç ilişki kurmadan, kendi hallerinde yaşıyorlarmış. McCarthy’ler spora düşkün olduklarından sık sık çevredeki at yarışlarında görülüyorlarmış. McCarthy’nin iki hizmetçisi var: biri erkek, diğeri kadın. Turner’in ise, sayıca daha fazla.En azından yarım düzine civarında. Aileler hakkında toplayabildiğim bilgiler bu kadar. Şimdi gelelim olaya.</p>

  <p class="normal">“3 Haziran günü –yani geçen Pazartesi- McCharty öğleden sonra saat üçe doğru Hatherley çiftliğinden ayrılarak, çok yakınlardaki Boscombe Gölü’ne gitmiş. Burası Boscombe Vadisi’ne akan nehirlerin oluşturduğu küçük bir gölmüş. Aynı gün sabah uşağıyla birlikte Ross’a gitmiş. Uşağın sonradan söylediğine göre efendisi o gün oldukça aceleciymiş, çünkü öğleden sonra saat üçte önemli bir randevüsü varmış. McCarthy işte bu randevudan geri sağ dönmemiş.</p>

  <p class="normal">“Hatherley çiftliğindeki evinden Boscombe Gölü’ne kadar beş yüz metrelik bir mesafe vardır. İki kişi adamın oralardan geçtiğini görmüş. Görenlerden biri ihtiyar bir kadın, adını bilmiyorum; diğeriyse Bay Turner’ın çalıştırdığı orman korucusu William Crowder. Her iki tanık da McCarthy’nin yalnız yürüdüğünü söylüyorlar. Korucunun dediğine göre, McCarthy önünden geçip gittikten birkaç dakika sonra oğlu kolunda tüfeğiyle aynı yoldan babasını takip ediyormuş. Korucunun aklına o anda kötü bir şey gelmemiş, ta ki aynı akşam talihsiz olayı öğrenene değin.</p>

  <p class="normal">“Baba-oğulu daha sonraki saatlerde göl kenarında başkaları da görmüş. Boscombe Gölü etrafı, çimen ve sazlıklarla çevrili ormanlık bir bölgedir. Patience Moran adında on dört yaşında bir kız o gün ormanda çiçek topluyormuş. Kendisi, Bay Turner’ın kapıcısının kızı. Kızın anlattığına göre Bay McCarthy’yi oğluyla birlikte göl kenarında görmüş. Baba oğul şiddetli şekilde tartışıyorlarmış. Derken baba, oğluna bağırmış. Bunun üzerine oğlu da babasına karşı, onu dövecekmiş gibi elini kaldırmış. Bunları gören kızcağız öylesine korkmuş ki oradan kaçıp eve gitmiş ve annesine herşeyi anlatmış. Sözünü bitirdiği sırada genç McCarthy telaşla içeri dalmış; babasını ormanda ölü bulduğunu söylemiş ve korucudan yardım istemiş. Genç adam çok heyecanlıymış, yanında ne tüfeği ne de şapkası varmış; sağ elinde ve gömleğinin kolunda taze kan lekesi varmış. Onu takip ederek göl kenarındaki çimenlikte yatan cesedi bulmuşlar. Maktulün kafasına ağır düz bir silahla defalarca vurulmuş. Bu ağır yaralar cesedin birkaç adım ötesindeki oğlunun tüfeğinin dipçiğiyle yapılmış olabilirmiş. Bu durumda genç adamı hemen tutukluyorlar ve “kasten cinayet” suçuyla salı günü mahkemeye sevkediyorlar. Çarşamba günü Ross’ta hâkim karşısına çıkıyor ve dava bir sonraki celseye erteleniyor. İşte Watson, polisin elindeki başlıca veriler bunlar.”</p>

  <p class="normal">“Daha lanet bir vaka olamaz herhalde,”diye fikrimi belirttim.</p>

  <p class="normal">“Bütün ipuçları tek bir kişiyi işaret ediyor.”</p>

  <p class="normal">“İpuçları işin içine girince ben çok dikkatli davranırım,” diye cevap verdi Holmes . “Başlangıçta doğrudan tek bir şeye işaret ediyormuş gibi görünüyor olabilirler ama olaya başka açıdan baktığınızda, bu sefer de tamamen farklı bir şeye işaret ettiklerini görebilirsiniz. İtiraf etmeliyim ki olaylar, genç adamın aleyhine gelişmiş ve suçlunun o olma ihtimali de çok yüksek. Ama bazı komşuları, bu arada komşu çiftliğin sahibinin kızı Bayan Turner sanığın masum olduğuna inanıyorlar ve savunması için, senin de Kızıl Soruşturma’dan tanıdığın Lestrade’e yüklemişler. Lestrade ise meselenin altından kalkamadığı için bana devretti. İşte bu yüzden orta yaşlı iki beyefendi, evlerinde kahvaltı edecekleri yerde, sabah sabah, saatte elli mil hızla batıya doğru gidiyorlar.”</p>

  <p class="normal">“Ne yazık ki bu sefer bu vaka ününe ün katmayacak. Çünkü tüm veriler oğlanın suçlu olduğunu gösteriyor,” dedim.</p>

  <p class="normal">“Apaçık bir gerçekten daha yanıltıcı bir şey yoktur dünyada,” diye cevap verdi gülerek. “Kaldı ki, Bay Lestrade’in gözünden akan bazı apaçık gerçeklerle karşılaşabiliriz. Onun teorilerini nasıl çürüttüğümü bilirsin. Mesela ben, senin yatak odanın penceresinin sağ tarafta olduğunu açıkça görebilirken, Lestrade’in böyle apaçık belli olan birşeyi bile görebileceğinden şüphe duyarım.</p>

  <p class="normal">“Nasıl olurda...”</p>

  <p class="normal">“Sevgili dostum seni iyi tanırım. Başlıca özelliğin olan askeri titizliğini de bilirim. Her sabah tıraş olursun ve bu mevsimde de güneş ışığında tıraş oluyorsundur. Sola doğru indikçe yapılan tıraş kötüleştiğinden ve çenenin alt köşesinde bu kusur iyice ortaya çıktığından, odanın o tarafının, diğer taraftandan daha az aydınlatılmış olduğu çok açık. Bunu, senin gibi titiz birini eleştirmek için değil, gözlem ve akıl yürütmeye bir örnek olsun diye söylüyorum. Benim yöntemim bu, ve umarım önümüzdeki meseleyi çözerken de işe yarayacaktır. Soruşturmada ipucu olarak ileri sürülen iki ufak nokta var ki, bunlar üzerinde biraz kafa yormalıyız.”</p>

  <p class="normal">“Neymiş onlar?”</p>

  <p class="normal">“Görünüşe bakılırsa, genç adam hemen tutuklanmamış; Hatherley Çiftliği’ne döndükten sonra tutuklanmış. Polis müfettişi onu tutuklamak zorunda olduğunu bildirince oğlu buna hiç şaşırmamış, bunu hakettiğini söylemiş. Nitekim bu ifadesi, jürinin zihnini kurcalayan bütün şüpheleri ortadan kaldırmış.</p>

  <p class="normal">“Tam bir itirafmış,” diye atıldım heyecanla.</p>

  <p class="normal">“Hayır, çünkü hemen ardından suçunu inkâr etmiş.”</p>

  <p class="normal">“Ne olursa olsun Holmes, böyle bir olaylar zincirinden sonra en azından şüpheli bir ifade değil mi bu?”</p>

  <p class="normal">“Tam aksine,” dedi Holmes, “benim için şu anda bulutların arasından görebildiğim en parlak ışık bu. Suçlu olsun ya da olmasın, şartların tamamen kendi aleyhinde olduğunu göremeyecek kadar aptal olamaz. Tutuklanması sırasında şaşırmış görünseydi veya öfkelenmiş gibi yapsaydı anlardım; o zaman ben de ondan şüphelenirdim. Çünkü o şartlar altında böyle bir şaşkınlık ya da öfke hiç doğal olmazdı ve ancak bir takım dolaplar çeviren bir adamın bulduğu bir taktik olarak görülürdü. Olanları dürüstçe kabullenişi, ya masumiyetinden, ya da ölçülü ve sağlam karakterli oluşundandır. Ama nasıl olur da o gün babasına bağırırken, küçük kızın ifadesine göre elini vuracakmış gibi babasına kaldırırken, evlatlık vazifelerini unutmuş gibi görünüyor? Bu nedenle ifadesindeki kendi kendini kınama ve pişmanlık belirtileri, bana suçlu bir zihinden çok, sağlıklı bir zihinin işaretleri gibi geliyor.”</p>

  <p class="normal">Kafamı salladım. “Ama Holmes, bir sürü insan bundan daha az delille asıldı.”</p>

  <p class="normal">“Evet öyle. Bir sürü insan da yok yere asıldı.”</p>

  <p class="normal">“Genç adam ne diyor bu işe?”</p>

  <p class="normal">“Korkarım anlattıkları savunma avukatının pek işine yaramayacak. Ne var ki bir iki ilginç nokta dikkatimi çekti. İşte burada, kendin okuyabilirsin.”</p>

  <p class="normal">Çantasından yerel Herefordshire gazetesini çıkardı ve sayfayı çevirerek şanssız genç adamın ifadesinin yazılı olduğu paragrafı işaret etti. Ben de arabanın bir köşesine çekilerek yazılanları çok dikkatli okumaya başladım.Şöyle yazıyordu:</p>

  <p class="normal">‘Maktulün biricik oğlu Bay James McCarthy, çağırıldığında şöyle bir ifade vermiştir: “Üç gündür Bristol’deydim; geçen pazartesi sabahı geri döndüm. Ben geldiğimde babam evde yoktu; hizmetçi kız, onun uşak John Cobb’la birlikte Ross kasabasına gittiğini söyledi. Kısa bir süre sonra atlı arabanın tekerlek seslerini avluda işitince pencereden dışarı baktım; babam arabadan inip hızlı adımlarla avluyu geçti. Ama hangi yöne doğru gittiğine dikkat etmedim. Derken tüfeğimi alarak, tavşanın bol olduğu Boscombe Gölü’ne gitmek için yola çıktım. Yolda korucu William Crowder’a rastladım, ki bunu kendisi de ifadesinde belirtmiştir; ama benim babamı takip ettiğimi söylerken yanılıyordu. Babamın önümde gittiğinden haberim yoktu. Göle elli metre kala, biri ‘Cooee’ diye seslendi. Bu, babamla aramızdaki bir parolaydı. O zaman hızla ileri fırladım ve onu, göl başında beklerken buldum. Beni görünce çok şaşırdı. Biraz da tersleyerek orada ne işim olduğunu sordu. Derken münakaşa etmeye başladık. Neredeyse birbirimize girecektik, çünkü babamın çok sinirli bir mizacı vardır. Baktım ki öfkesi dizginlenemez hale geldi, döndüm ve Hatherley Çiftliği’ne doğru yürümeye başladım. Elli metre ancak gitmiştim ki, arkamdan korkunç bir çığlık yükseldi. Bunun üzerine koşarak geri döndüm. Babamla karşılaşmış olduğum yere vardığımda onu can verirken buldum. Başı feci şekilde yarılmıştı. Tüfeğimi yere attım ve onu kollarıma aldım, ama hemen oracıkta son nefesini verdi. Birkaç dakika yanında diz çöküp bekledim, sonra da yardım istemek için Bay Turner’in kapıcısına koştum, çünkü o civardaki, en yakın ev onunkiydi. Babamın yanına döndüğümde ortalıkta hiç kimseyi görmedim. Başından nasıl yaralandığı hususunda hiçbir fikrim yok. Davranışları biraz soğuk ve haşin olduğundan pek sevilen bir adam değildi. Ama bildiğim kadarıyla hiç düşmanı yoktu. Bu mesele hakkında başka bir şey bilmiyorum.”</p>

  <p class="normal">“Savcı: ‘Babanız ölmeden önce size birşeyler söyledi mi?’</p>

  <p class="normal">“Tanık: ‘Bir kaç kelime mırıldandı, ama tek duyabildiğim kelime ‘arat’ oldu.’</p>

  <p class="normal">“Savcı: ‘Bundan ne anlam çıkardınız?’</p>

  <p class="normal">“Tanık: ‘Bana hiçbir şey çağrıştırmadı. Sayıkladığını düşündüm.’</p>

  <p class="normal">“Savcı: ‘Babanızla son kavganızın sebebi neydi?’</p>

  <p class="normal">“Tanık: ‘Bunu cevaplandırmak istemiyorum.’</p>

  <p class="normal">“Savcı: ‘Korkarım size bu konuda baskı yapmak zorundayım.’</p>

  <p class="normal">“Tanık: ‘Bu hususta gerçekten konuşmak istemiyorum. Sizi temin ederim ki, bütün bunların başına gelen talihsizlikle hiç ilgisi yok.’</p>

  <p class="normal">“Savcı: ‘Buna mahkeme karar verir. Cevap vermeyi reddetmenizin ilerdeki soruşturmalarda sizinle ilgili ciddi şüpheler uyandıracağını söylememe gerek yok herhalde.’</p>

  <p class="normal">“Sanık: ‘Cevap vermemekte kararlıyım.’</p>

  <p class="normal">“Savcı: ‘Bu “Cooee” çağrısının aranızda özel bir işaret olduğunu söylemiştiniz. ‘</p>

  <p class="normal">“Tanık: ‘Evet, öyleydi.’</p>

  <p class="normal">“Savcı: ‘Peki, nasıl oldu da sizi görmeden, hatta Bristol’den geri döndüğünüzü bile bilmeden böyle seslendi?’</p>

  <p class="normal">“Tanık (oldukça şaşkın): ‘Bilmiyorum.’</p>

  <p class="normal">“Bir jüri üyesi: ‘Çığlığı duyup geri döndüğünüzde ve babanızı ağır yaralı yatarken gördüğünüzde şüphenizi çeken bir şey oldu mu?’</p>

  <p class="normal">“Tanık: ‘Pek olmadı.’</p>

  <p class="normal">“Savci: ‘Ne demek istiyorsunuz?’</p>

  <p class="normal">“Tanık: ‘Koruluk düzlüğüne koşarken o kadar heyecanlı ve endişeliydim ki, babamdan başka bir şey düşünemiyordum. Ama sanki ileri doğru koşarken sol tarafımda belli belirsiz bir şey gördüm gibi geldi. Gri renkli bir şey, bir palto belki ya da ekose bir şal. Babamın başından kalktığımda tekrar etrafıma baktım ama o şey kaybolmuştu.’</p>

  <p class="normal">“Savcı: ‘Yani siz yardım çağırmaya gitmeden önce mi kaybolmuştu?’</p>

  <p class="normal">“Tanık: ‘Evet öyle.’</p>

  <p class="normal">“Savcı: ‘O şeyin ne olduğunu söyleyebilir misiniz?’</p>

  <p class="normal">“Tanık: ‘Hayır, ama orada bir şey yatıyordu işte.’</p>

  <p class="normal">“Savcı: ‘Cesetten ne kadar uzaktaydı?’</p>

  <p class="normal">“Tanık: ‘Dört metre ya vardı ya yoktu.’</p>

  <p class="normal">“Savcı: ‘Peki, koruluğun başından ne kadar uzaklıktaydı?’</p>

  <p class="normal">“Tanık: ‘Hemen hemen aynı uzaklıkta’</p>

  <p class="normal">“Savcı: ‘Eğer o şey çalındıysa, bu sizin yaklaşık dört metre gerinizde oldu, öyle mi?’</p>

  <p class="normal">“Tanık, ‘Evet, sırtım dönüktü.’</p>

  <p class="normal">Tanığın soruşturması burada sona eriyordu.</p>

  <p class="normal">“Savcı, gördüğüm kadarıyla, genç McCarthy’ye epey yüklenmiş,” dedim gazetedeki sütuna bakarak. “Babasının, oğlunun eve döndüğünü bilmediği halde, aralarındaki işareti vermesindeki çelişkiye; babasıyla aralarında geçen tartışmayı anlatmayı reddetmesine; ve babasının son sözlerine dikkat çekmek istemiş. Haliyle bütün bunlar, savcının da söylediği gibi, tamamen çocuğun aleyhine.”</p>

  <p class="normal">Holmes sessizce güldü ve yumuşak koltuğunda uzandı. “Sen ve savcı,” dedi, “genç adamın lehine olan bazı önemli noktaları es geçiyorsunuz. Görmüyor musun? anlattıklarını az çok hayal mahsulü olarak kabul ediyor. Jürinin sempatisini kazanacak bir kavga sebebi uyduramadığı için ölenin ağzından çıkan ‘arat’ kelimesini de genç adamın uydurduğunu ileri sürüyor. Birdenbire ortadan kaybolan paltoya gelince... Yok dostum, ben bu vakaya, genç adamın söylediklerinin doğru olduğu varsayımıyla başlayacağım. Bakalım bu varsayım bizi nerelere götürecek? Ama şimdi, yanımdaki kitabı okuyacağım ve olay yerine gidene kadar daha fazla konuşmak istemiyorum. Öğle yemeğini Swindon’da yedikten sonra sanırım yirmi dakika içinde orada oluruz.”</p>

  <p class="normal">Güzel Stroud Vadisi’ni ve Severn’i geçtikten sonra saat dörde doğru küçük şirin Ross kasabasına vardık. Kaçamak ve kurnaz bakışlı, tilki yüzlü zayıf bir adam istasyonda bizi bekliyordu. Çevresindeki ortama uymayan açık kahverengi ceketi ve deri pantolonuyla Scotland Yard’dan müfettiş Lestrade idi bu. Onunla birlikte Hereford Arms pansiyonuna gittik, orada bize bir oda ayırtmıştı.</p>

  <p class="normal">“Bir araba ayarladım,” dedi Lestrade. Çaylarımızı içmeye koyulduk. “Sizin enerjik tabiatınızı iyi tanırım Holmes, suç mahalini görmezseniz içiniz rahat etmez.”</p>

  <p class="normal">“Çok naziksin,”diye cevap verdi Holmes.”Bu, tamamen bir barometre basıncı sorunu.” Lestrade şaşırmıştı. “Dediklerinizi anlamakta biraz güçlük çekiyorum,” dedi..</p>

  <p class="normal">“Barometre ne diyormuş bakalım? Hım, yirmi dokuz. Havada ne bulut, ne de rüzgâr var. Cebimde keyifle içilecek bir paket sigara var ve şu kanepe alışıldık kır pansiyonlarındaki ufacık divanlardan daha geniş ve rahat. Bu gece arabanıza ihtiyacım olmayacak.”</p>

  <p class="normal">Lestrade şaşırmıştı ama gülümsedi. “Gazetelerden bir fikir edinmiş olmalısınız,” dedi. “Biliyorum, mesele apaçık ortada ve ne kadar derinine inersen o kadar belirginleşiyor. Ama ne de olsa bir hanımefendinin böyle bir isteğini reddedemezdim; hele onun kadar kararlıysa.” Sizin hakkınızda çok şey duymuş. Benim yapabildiklerimden fazlasını yapamayacağınızı tekrar tekrar söylememe rağmen yine de sizin de fikrinizi almak istedi. Hay Allah, arabası kapıya gelmiş bile.”</p>

  <p class="normal">Daha sözünü yeni bitirmişti ki, hayatımda gördüğüm en güzel kadınlardan biri hızla odaya daldı. Parlak menekşe gözleri, yarı açık dudakları ve yanaklarındaki pembeliğiyle heyecan ve endişesinin bir süre için doğal çekingenliğini boğduğu belli oluyordu. Bizi teker teker süzdükten sonra bir kadın sezgileriyle dostuma yöneldi:</p>

  <p class="normal">“Ah, Bay Sherlock Holmes!” diye bağırdı. “Gelmenize çok sevindim. Size bazı gerçekleri söylemek istiyorum. Biliyorum, bunu James yapmadı. Buna inanıyorum ve sizin de bunu göz önüne alarak çalışmaya başlamanızı istiyorum.Bu konuda hiç şüpheniz olmasın. Çocukluğumuzdan beri birbirimizi tanırız ve kusurlarını herkesten iyi bilirim; ama o bir karıncayı bile incitemeyecek kadar yufka yüreklidir. Onu tanıyan herkes bu suçlamanın ne kadar anlamsız olduğunu bilir.”</p>

  <p class="normal">“Umarım onu temize çıkarırız Bayan Turner,” dedi Sherlock Holmes. “Elimden geleni yapacağıma emin olabilirsiniz.”</p>

  <p class="normal">“Tutanağı okudunuz, değil mi? Herhangi bir sonuca vardınız mı? Bir çatlak, bir gedik bulabildiniz mi? Ne dersiniz, sizce masum mu o?”</p>

  <p class="normal">“Büyük bir ihtimalle.”</p>

  <p class="normal">“Demedim mi?” diye bağırdı, kafasını arkaya atıp Lestrade ‘e küstahça bakarak. “Duyuyorsunuz! Bana umut veriyor.”</p>

  <p class="normal">Lestrade omuzlarını silkti. “Maalesef meslektaşım karar vermekte biraz acele ediyor.” dedi.</p>

  <p class="normal">“Ama haklı. Ah! Haklı olduğunu biliyorum. Bunu James yapmadı. Babasıyla arasında geçen şu tartışmaya gelince, konu benimle ilgili olduğundan savcıya hiçbir şey söylemedi, eminim.”</p>

  <p class="normal">“Sizinle ilgisi nedir?” diye sordu Holmes çabucak.</p>

  <p class="normal">“Artık bazı şeyleri saklamanın anlamı kalmadı. James benim yüzümden babasıyla sık sık atışırdı. Bay McCarty evlenmemiz için çok ısrar ediyordu. James ve ben birbirimizi hep kardeş gibi sevdik; fakat görüyorsunuz, o daha çok genç ve hayat tecrübesi pek az. Doğal olarak benimle evlenmek istemiyordu. Bu yüzden sürekli tartışıyorlardı; eminim baba ile oğul arasındaki son kavganın nedeni de buydu.”</p>

  <p class="normal">“Peki ya sizin babanız?” diye sordu Holmes. “O, sizin evlenmenizden yana mıydı?”</p>

  <p class="normal">“Hayır, o da karşıydı. Bay McCarthy dışında kimse onaylamıyordu.”</p>

  <p class="normal">Holmes keskin ve sorgulayıcı bakışlarından birini atınca genç kadının yüzü kızardı.</p>

  <p class="normal">“Bu bilgi için teşekkür ederim,” dedi. “Yarın gelsem babanızla görüşebilir miyim?”</p>

  <p class="normal">“Maalesef doktor buna izin vermez.”</p>

  <p class="normal">“Doktor mu?”</p>

  <p class="normal">“Evet, duymadınız mı? Zavallı babam birkaç yıldır hasta; bu son olay da onu iyice çökertti. Yataktan kalkamıyor. Dr. Willows –kendisi aile doktorumuz olur- onun harabeye döndüğünü ve asabının fena halde bozulduğunu söylüyor. Bay McCarthy babamı, Victoria’daki eski günlerinden beri tanıyan tek adam.”</p>

  <p class="normal">“Victoria’da, öyle mi? Bakın bu önemli işte.”</p>

  <p class="normal">“Evet, maden ocaklarında.”</p>

  <p class="normal">“Altın ocaklarında mı? Yanılmıyorsam, Bay Turner bütün servetini bu ocaklardan kazandı.”</p>

  <p class="normal">“Evet, kesinlikle.”</p>

  <p class="normal">“Teşekkür ederim Bayan Turner. Bana çok yardımcı oldunuz.”</p>

  <p class="normal">“Yarın yeni gelişmeler olursa bana haber verirsiniz, değil mi? Herhalde hapishaneye James’i görmeye gidersiniz. Ah, giderseniz, Bay Holmes, ona masum olduğuna inandığımı söyleyin.”</p>

  <p class="normal">“Söylerim Bayan Turner.”</p>

  <p class="normal">“Şimdi eve dönmeliyim, uzun zaman dışarıda kalırsam hasta babam beni merak eder. Hoşçakalın. Tanrı yardımcınız olsun.” Odadan, geldiği gibi heyecanla çıkıp gitti. Arabasının tekerleklerinin tıkırtısı kısa bir süre sonra duyulmaz oldu.</p>

  <p class="normal">“Sizi anlamıyorum, Holmes,” dedi Lestrade. Birkaç dakikalık sessizlikten sonra kibirle, “neden ona bu kadar umut veriyorsunuz ki? Sonunda hayal kırıklığına uğrayabilir. O kadar yufka yürekli değilimdir ama sizin bu yaptığınıza zalimlik denir.”</p>

  <p class="normal">“Sanırım, James McCarthy’yi temize çıkaracak bir yol buldum,” dedi Holmes. “Onu hapishanede görme iznim var mı?”</p>

  <p class="normal">“Evet, ama sadece sizin ve benim için.”</p>

  <p class="normal">“O zaman, dışarı çıkmama kararımı tekrar gözden geçirmeliyim. Hereford trenini yakalayıp, onu bu gece görmek için yeterli zamanımız var mı?”</p>

  <p class="normal">“Fazlasıyla.”</p>

  <p class="normal">“O halde öyle yapalım. Watson, kusura bakmazsan seni yalnız bırakacağım ama birkaç saat içinde geri dönerim.”</p>

  <p class="normal">Onlarla istasyona kadar yürüdüm, sonra küçük şehirin sokaklarında dolaşıp otele geri döndüm ve kanepeye uzanıp bir roman okumaya başladım.Şimdi çözmeye çalıştığımız derin esrar karşısında romanın konusu o kadar zayıf kalmıştı ki, dikkatim sürekli dağılıyordu. Sonunda kitabı bir yana atıp günün olaylarını düşünmeye karar verdim. Diyelim ki bu mutsuz genç adamın hikâyesinin tamamen doğru olduğunu kabul ettik, peki, o zaman babasını bırakmasından, çığlığını duyup tekrar onun yanına dönmesine kadar geçen kısa sürede neler olup bitmişti? Korkunç ve ölümcül birşeyler olmalıydı. Ne olabilirdi onlar? Tıbbi bilgilerimle yaraların şeklinden ne çıkarabilirdim? Zile bastım ve tüm mahkeme kağıtlarını istedim.</p>

  <p class="normal">Adli tıbbın ifadesine göre, sol kafatası kemiğinin arkadan üçüncüsü ve art kafa kemiğinin sol yarısı, küt bir silahla vurularak kırılmıştı. Böyle bir darbe ancak arkadan yaklaşılarak vurulabilirmiş. Bu ifade, sanığın lehine olabilirdi, çünkü tanıkların anlattıklarına göre genç adam, babasının karşısında duruyormuş. Ama bu neye yarar ki? Darbe indiği anda yaşlı adam birdenbire sırtını dönmüş olamaz mı? Yine de bunu Holmes’a söylemek gerekirdi. Bir de ölürken söylediği şu esrarengiz ‘arat’ kelimesi vardı. Bunun anlamı ne olabilirdi? Sayıklama mı? Pek sanmıyorum. Ani bir darbeyle ölen bir adam sayıklamaz. Hayır, anlaşılan katilin kim olduğunu söylemek istemişti.Ama ‘arat’ derken neyi kastetmişti ki? Muhtemel bir açıklama bulabilmek için kafa patlattım.</p>

  <p class="normal">Bir de genç McCarthy’nin gördüğünü söylediği şu gri palto vardı. Eğer anlattıkları doğruysa, katil kaçarken paltosunu unutmuş olmalıydı. Unuttuğunun farkına vardıktan sonra soğukkanlılıkla geri dönüp, oğul babasının üzerine eğildiği sırada, birkaç metrelik mesafeyi katederek paltosunu alıp gitmişti.Ne kadar esrarlı bir olay örgüsüydü bu!Sonunda Lestrade’in düşüncelerini bırakıp Sherlock Holmes’un sezgilerine güvenmeye ve genç McCarthy’nin masumiyetini güçlendirecek yeni kanıtların gelmesini beklemeye karar verdim.</p>

  <p class="normal">Sherlock Holmes döndüğünde vakit epey geçti. Yalnızdı, Lestrade şehirde yatacak bir yer ayarlamıştı.</p>

  <p class="normal">“Barometre hâlâ çok yüksek,” dedi koltuğuna oturduktan sonra. “Umarım olay yerine görmeden önce yağmur yağmaz. Öte yandan, böyle nazik bir işi halledebilmesi için insanın iyi gününde olması lazım ve ben bu uzun yol yorgunluğuyla bunu beceremem. Bu arada,genç McCarthy’yi gördüm.”</p>

  <p class="normal">“Peki, ondan ne öğrendin?”</p>

  <p class="normal">“Hiçbir şey.”</p>

  <p class="normal">“Olayla ilgili hiçbir şey anlatmadı mı?”</p>

  <p class="normal">Holmes başıyla hayır dedi. “Hem de hiç. Bir ara onun katilin kim olduğunu bilip sakladığını düşündüm ama artık eminim ki o da herkes gibi olan bitenlere şaşkın. Yakışıklı ve sağlam yürekli bir genç, ama pek akıllı değil.”</p>

  <p class="normal">“Anlamadığım bir şey var. Bayan Turner gibi güzel ve genç bir kadınla evlenmeyi nasıl olur da erteler?” dedim.</p>

  <p class="normal">“Ah, o da acıklı bir hikâye.Bu genç adam, kıza delicesine aşık. Ama iki yıl kadar önce, henüz çiçeği burnunda bir delikanlıyken –o zamanlar Bayan Turner’ı henüz tanımıyor; genç kız beş yıl yatılı okula gitmiş- bu aptal çocuk ne yapıyor bil bakalım? Bristol’da garson bir kızı tuzağına düşürüyor ve onunla evleniyor! Hiç kimsenin bundan haberi yok tabii. Uğruna canını vermeye hazır olmana rağmen imkânsız olduğunu bildiğin birşeyi yapmaya zorlanmanın ne kadar güç olduğunu tahmin edersin. Son tartışmalarında babasının, onu Bayan Turner’a evlilik teklifi etmeye zorlamasına karşı koymasının sebebi buydu işte. Öte yandan kendini haklı çıkartacak bir şeyi de yoktu ve babası çok sert bir adam olduğundan, gerçeği öğrenir öğrenmez canına okurdu. Bristol’da üç gün boyunca garson karısıyla birlikteymiş; babası nerede olduğunu bilmiyormuş; buna dikkat et, çünkü önemli. Neyse, yine de kötülükten iyilik çıkmış, çünkü garson kız kocasının cinayet suçuyla yargılandığını ve büyük bir ihtimalle asılacağını gazetelerden okuyunca tüm ilişkilerini kesiyor. Kocasına bir mektup yazarak bu evlilikten önce Bermuda Dockyard’da zaten bir kocasının olduğunu, yani aralarında hiçbir bağın olmadığını açıkça belirtiyor. Sanırım en azından bu haber, bütün bu çektiklerinden sonra genç McCarthy’yi biraz olsun avutmuştur.”</p>

  <p class="normal">“Ama eğer o suçsuzsa, bu işi kim yaptı o zaman?”</p>

  <p class="normal">“Kim mi? Dikkatini özellikle iki noktaya çekmek isterim. Maktul göl kenarında biriyle buluşacaktı; bu kimse oğlu olamazdı çünkü o, Bristol’daydı ve babası onun döndüğünü bilmiyordu. İkincisi, baba Mc Carthy, oğlunun döndüğünü bilmeden ‘Cooee!’ diye bağırmıştı. Bunlar vakanın kaderini belirleyen hayati noktalar işte. İstersen şimdi George Meredith’ten konuşalım. Ayrıtıları yarına bırakalım.”</p>

  <p class="normal">Holmes’un tahmin ettiği gibi, ertesi gün yağmur yağmadı. Sabah hava güneşli ve bulutsuzdu. Saat dokuzda Lestrade, bizi arabayla alarak önce Hatherley Çiftliği’ne, oradan da Boscombe Gölü’ne götürdü.</p>

  <p class="normal">“Bu sabahki haberler ciddi,” dedi Lestrade yolda. “Duyduğuma göre Bay Turner’in sağlığı bozulmuş; doktor, kurtulacağını sanmıyormuş.”</p>

  <p class="normal">“Yaşlı bir adamdı değil mi?” diye sordu Holmes.</p>

  <p class="normal">“Altmışlarında, ama sağlığı altın madenlerinde bozulmuş ve uzun süredir hasta. Son olan bitenler onu iyiden iyiye sarstı. McCarthy’yle eski arkadaşlarmış ve dahası, ona büyük iyiliği dokunmuş. Öğrendiğime göre, Hatherley Çiftliği’ni işletmesine karşı McCarthy’den beş kuruş almıyormuş.”</p>

  <p class="normal">“Demek öyle. Bak bu ilginç,” dedi Holmes.</p>

  <p class="normal">“Ah, evet! Ona defalarca yardım etmiş. Burada herkes Bay Turner’in Bay McCarty’ye yaptığı iyiliklerden bahsediyor.”</p>

  <p class="normal">“Gerçekten mi? Kendi adına fazla birşeye sahip olmayan ve Turner’a vefa borcu olan McCarthy’nin, hâlâ tek mirasçı olan Bayan Turner’ı oğluyla evlendirmekten bahsediyor olması sizin de dikkatinizi çekmedi mi? Sanki herşey bir evlenme teklifiyle hallolacakmış gibi davranıyordu. Kızın da açıkladığı gibi, Turner’in kendisinin bu evliliğe karşı olduğunu bilmemiz işi daha da garipleştiriyor. Bundan birşeyler çıkartamıyor musunuz?”</p>

  <p class="normal">“Çıkarımlara ve akıl yürütmelere başladık yine,” dedi Lestrade bana göz kırparak.</p>

  <p class="normal">“Teoriler ve hayallerin peşinden koşmadan gerçekleri ortaya çıkarmaktan bıktım.”</p>

  <p class="normal">“Haklısınız,” dedi Holmes ağır başlılıkla, “gerçekleri ortaya çıkarmak size her zaman zor gelmiştir.”</p>

  <p class="normal">Lestra abartılı bir nezaketle cevap verdi:</p>

  <p class="normal">“Buna rağmen olaylardan çıkardığım bir sonuç var ki; bunu anlamakta zorlanıyorsunuz.”</p>

  <p class="normal">“Neymiş o?”</p>

  <p class="normal">“Bence baba McCarthy, oğul McCarthy tarafından öldürüldü; gerisi fasafiso.”</p>

  <p class="normal">“Göreceğiz bakalım,” dedi Holmes gülerek. “Şu soldaki, Hatherley Çiftliği değil mi?”</p>

  <p class="normal">“Evet, ta kendisi.”</p>

  <p class="normal">Geniş, konforlu görünen, damı kiremitle döşeli, iki katlı bir binaydı. Etrafını çeviren gri renkli duvarları sarmaşıklar kaplamıştı. Fakat kapalı perdeler ve dumansız bacalarıyla kasvetli bir görünüşü vardı. Sanki bu lanetin ağırlığı hâlâ üzerindeydi.</p>

  <p class="normal">Kapıyı çaldık; Holmes’un ricası üzerine hizmetçi kadın bize, efendisinin öldüğü gün giymiş olduğu çizmelerle genç McCarthy’ye ait bir çift çizmeyi gösterdi; ama bunlar, genç adamın o akşam giydiği çizmeler değildi. Holmes bu ayakkabıları inceden inceye gözden geçirdikten sonra, bunları yedi sekiz açıdan dikkatle ölçtükten sonra avludan Boscombe Gölü’ne giden patikaya girdik.</p>

  <p class="normal">Koku aldığında, Sherlock Holmes adeta kişilik değiştirirdi. Baker Sokağı’ndaki o sakin düşünen mantıklı adamı artık tanımakta zorlanırdınız. Yüzü kızarır ve karanlıklaşırdı. İki koyu çizgi haline dönüşen kaşlarının altından gözleri çelik gibi parlardı. Başı öne düşer, omuzları bükülür,dudakları kısılır ve uzun, sinirli boynunda damarları tek tek ortaya çıkardı. Burun delikleri hayvansı bir av arzusuyla büyür ve zihni tamamen önündeki soruna yoğunlaşırdı. Öyle ki, kendisine bir soru sorulduğunda veya biri düşüncesini belirttiğinde ya hiç duymaz, ya da çabuk ve sabırsız bir homurdanmayla cevap verirdi.</p>

  <p class="normal">Çayırların arasında uzanan patikayı sessizce hızla geçerek orman yolundan Boscombe Gölü’ne ulaştı. Zemin bütün bölgedeki gibi nemli ve çamurluydu. Gerek patikada, gerekse yolun her iki tarafındaki çimenler üzerinde pek çok ayak izi vardı. Holmes bazen koşturuyor bazen de kıpırdamadan duruyordu. Çayırın çevresinde küçük bir tur attı. Lestrade ve ben arkasından gidiyorduk. Lestrade kayıtsız ve kibirli bir havaya bürünmüştü ama ben, bütün hareketlerinin belli bir amaca yönelik olduğunu bildiğimden dostumu ilgiyle izliyordum.</p>

  <p class="normal">Hafif sazlıklarla kaplı Boscombe Gölü yaklaşık elli metre genişliğindeydi ve Hatherley Çiftliği ile zengin Bay Turner’ın özel parkının arasındaki sınırda bulunuyordu. Uzakta, ağaçların arasından, zengin arazi sahibinin evinin sivri tepeli kubbeleri seçilebiliyordu. Gölün Hatherley tarafında ağaçlar sıktı ve sınırını sazlıkların çizdiği gölün çevresinde, ağaçların arasında yirmi adım genişliğinde dar bir kuşak uzanıyordu. Lestrade, bize cesedin bulunduğu noktayı gösterdi. Zemin o kadar ıslaktı ki, talihsiz adamın yaralanıp düştüğü yerde bıraktığı izler açıkça görünüyordu. Gergin yüzü ve dikkatli bakışlarından anladığım kadarıyla Holmes çiğnenmiş çimenden bazı ipuçları elde etmişti. Kokunun izini süren bir köpek gibi oradan oraya dönüp dolaşıyordu. Sonunda dedektife dönerek:</p>

  <p class="normal">“Göle niye girdiniz?” diye sordu.</p>

  <p class="normal">“Bir tırmıkla suyu taradım. Belki silah veya ipucu bulabilirim diye. Ama sen bunları nasıl oluyor da...”</p>

  <p class="normal">“Şşş... Şimdi buna zamanım yok! Sol ayağınızla hafif içe basıyorsunuz; ayak iziniz burada her tarafta. Bir köstebek bile görebilirdi bunu. Sonra sazlıklar arasında kayboluyor. Şu sığır sürüsü buraları çiğneyip geçmeden önce gelseydim işim çok daha kolay olurdu. Kapıcıyla birlikte gelenlerin izleri burada; cesede beş metre mesafedeki tüm ayak izlerini yok etmişler. Yalnız şurada, aynı kişinin ayakkabılardan çıkma üç ayrı iz var.”</p>

  <p class="normal">Daha iyi görebilmek için cebinden büyütecini çıkardı ve pardösüsünü yere serip üzerine uzandı. Bizimle değil de, daha çok kendi kendine konuşuyordu. “Bunlar genç McCarthy’nin ayakları. İki kez yürüyerek, bir kez de koşarak geçmiş; tabanın izleri daha derinken topukların izleri güçlükle seçiliyorsa koşmuş demektir. Bu, anlattığı hikâyeye de uyuyor. Babasının yerde yattığını görünce koşmuş. Şuradaki izler de babasının; bir aşağı, bir yukarı dolaşmış. Peki, ya şu iz? Oğlunun tüfeğinin dipçiğine ait, bir an durmuş, sesleri dinlerken silahını dayadığı yer. Aha! Bakın burada ne var! Ayak uçları! ayak uçları! Köşeli ve pek alışılmadık çizmeler! Geliyorlar, gidiyorlar, bir daha geliyorlar... elbette, palto için.</p>

  <p class="normal">Peki, nereden geliyorlar?”</p>

  <p class="normal">İzi bazen bulup bazen kaybederek, sonunda ormanın sonundaki büyük bir kayın ağacının gölgesine varana kadar koşuşturup durdu. Bir ucundan diğerine dolaştı ve bir kez daha yüz üstü yere uzandı. Aniden bir sevinç çığlığı attı. Uzun bir süre orada öylece kaldı. Toprak zemindeki yaprakları eşeledi; kuru dalları ayıkladı, sonra toprağı kazdı ve birazını bir zarfa koydu. Büyüteciyle sadece zemini değil, ağaçların kabuklarını da inceledi. Yosunların ortasındaki bir taşı da alarak yakından baktı. Sonra da koruluktan ana yola çıkan dar patikadan yürüdü. İzler korunun sonunda kayboluyordu.</p>

  <p class="normal">“Gerçekten de çok ilginç bir vakaymış,” dedi. Yine eski normal haline geri dönmüştü.</p>

  <p class="normal">“Şu sağdaki gri ev kapıcının kulübesi olmalı. Gidip Moran’la konuşmak veya en azından bir not bırakmak istiyorum. Bunu yaptıktan sonra öğle yemeğine gidebiliriz. Siz önden arabaya yürüyün, ben de birazdan size gelirim.”</p>

  <p class="normal">On dakika sonra hep birlikte arabaya atlayıp, Ross kasabasına doğru yola koyulduk. Holmes, ormandan aldığı taşı hâlâ yanında taşıyordu.</p>

  <p class="normal">“Bu ilginizi çekebilir Lestrade,” dedi taşı uzatarak. “Cinayet bununla işlenmiş.”</p>

  <p class="normal">“Ama üzerinde hiç iz göremiyorum.”</p>

  <p class="normal">“Yok da ondan.”</p>

  <p class="normal">“Peki siz nereden biliyorsunuz o zaman?”</p>

  <p class="normal">“Altında çimen bitmiş, demek ki sadece birkaç günden beri bu taş, aldığım yerde duruyordu. Üstünde nereden geldiğine dair hiçbir işaret yoktu. Yaralara da uyuyor. Zaten başka bir silahın izi de yok.”</p>

  <p class="normal">“Peki, katil kim?”</p>

  <p class="normal">“Uzun boylu bir adam, hem solak, hem de sağ ayağı topallıyor. Ökçeleri kalın bir av çizmesi giyiyor, gri renkte bir paltosu var, Hint purosu içerken ağızlık kullanıyor ve cebinde eski bir çakı taşıyor. Başka işaretler de var ama bu saydıklarımız bize yeter.”</p>

  <p class="normal">Lestrade güldü. “Maalesef şüphelerim hâlâ devam ediyor,” dedi. “Varsayımlarınız iyi güzel de, bütün bunların inatçı İngiliz jürisini tatmin edeceğini sanmıyorum.”</p>

  <p class="normal">“<span class="ideitalik">Nous verrons</span>,” diye cevap verdi Holmes sakince. “Siz kendi yöntemlerinizi kullanın, ben de kendiminkileri. Bugün öğleden sonra yapacak daha bir sürü işim var. Sanırım Londra’ya gidecek akşam trenine yetişiriz,Watson.”</p>

  <p class="normal">“Meseleyi tamamlanmadan bırakacak mısın yani?”</p>

  <p class="normal">“Hayır, tamamlandı zaten.”</p>

  <p class="normal">“Peki ya cinayetin sırrı?”</p>

  <p class="normal">“Çözüldü.”</p>

  <p class="normal">“Suçlu kim o zaman?”</p>

  <p class="normal">“Az önce tarif ettiğim beyefendi.”</p>

  <p class="normal">“İyi ama kim bu?”</p>

  <p class="normal">“Onu bulmak zor olmayacak. Burası o kadar da kalabalık bir yöre değil.”</p>

  <p class="normal">Lestrade, omuzlarını silkti. “Ben pratik bir adamım,” dedi. “Hiç işim yok da etrafta dolaşıp, bir bacağı aksayan, solak bir adam arayacağım. Scotland Yard’a rezil olurum sonra.”</p>

  <p class="normal">“Öyle olsun,” dedi Holmes sakince. “Siz şansınızı kullandınız. Otelinize geldik. Hoşçakalın. Gitmeden önce size telgraf çekerim.”</p>

  <p class="normal">Lestrade’i bırakarak otelimize gittik. Öğle yemeği bizi bekliyordu. Holmes suskundu, derin bir düşünceye dalmıştı. Yüzünde acı dolu bir ifade vardı. İçinden çıkılamaz bir durumla karşı karşıyaydı sanki.</p>

  <p class="normal">“Dinle Watson,”dedi, masa toparlandıktan sonra,”şu sandalyeye otur da sana anlatayım. Ne yapacağımı bilmiyorum ve tavsiyene ihtiyacım var. Bir puro yak ve dinle.”</p>

  <p class="normal">“Dinliyorum.”</p>

  <p class="normal">“Bu vakada, genç McCarthy’nin hikâyesinde ta başından beri iki nokta var ki, ben onların adamın lehine olduğunu düşünüyoum, sense aleyhine olduğunu. Biri, genç adamın ifadesine göre babasının, oğlunu görmeden önce ‘Cooee!’ diye işaret vermesi; diğeri de ölmeden önceki son sözleri. Başka şeyler de söylemişti ama oğlu sadece bunları anlayabilmişti. Şimdi, araştırmamız bu iki noktadan yola çıkmalı. Genç adamın söylediklerinin bir an için doğru olduğunu varsayalım.”</p>

  <p class="normal">“Peki şu ‘Cooee’ sesi ne oluyor o zaman?”</p>

  <p class="normal">“Oğluna yöneltmiş olamaz. Onun Bristol’de olduğunu sanıyordu. Duyuş mesafesinde olması tamamen tesadüf. Bu sesi, buluşmak için gittiği adamın dikkatini çekmek için çıkardı. Ama bu ‘Cooee’ sesi Avustralya’ya özgü bir ses, yani Avustralyalılar arasında kullanılıyor. Demek ki McCarthy’nin Boscombe Gölü’nde buluşacağı adam büyük ihtimalle Avustralya’dan tanıdığı biriydi.”</p>

  <p class="normal">“Peki, şu ‘arat’ kelimesi ne anlama geliyor?”</p>

  <p class="normal">Sherlock Holmes, cebinden katlanmış bir kağıt parçası çıkararak masanın üzerine yaydı. “Bu Victoria Kolonisi’nin haritası,” dedi. “Geçen gece Bristol’den istettim bunu.” Elini haritanın bir bölgesine koydu. “Ne yazıyor şurada?”</p>

  <p class="normal">“ARAT,” dedim.</p>

  <p class="normal">Elini kaldırdı ve haritanın tamamını göstererek:”Ya şimdi?” dedi.</p>

  <p class="normal">“BALLARAT.”</p>

  <p class="normal">“Tamam. Aslında adamın söylediği şey buydu ama oğlu sadece son hecesini duyabildi. Babası ise katilin adını söylemeye çalışıyordu. Yani Ballaratlı bilmem kim!”</p>

  <p class="normal">“Mükemmel!” diye atıldım.</p>

  <p class="normal">“Herşey çok açık. Şimdi, gördüğün gibi çemberi oldukça daralttım. Üçüncü nokta, eğer oğlunun ifadesini doğru kabul edersek, katilin gri bir paltosu olması gerekiyordu. Bu durumda araştırmamızı, Ballarat’ta yaşamış gri paltolu bir Avustralyalı tarifine kadar indirgedik.”</p>

  <p class="normal">“Kesinlikle.”</p>

  <p class="normal">“Ve bu bölgeden biri olmalı, çünkü göle ya çiftlikten, ya da çevresindeki araziden gidiliyor ve bu bölgelere de yabancılar kolaylıkla giremiyor.”</p>

  <p class="normal">“Doğru.”</p>

  <p class="normal">“Gelelim bugünkü araştırmamıza. Zemini inceledikten sonra o aptal Lestrade’e söylediğimi sen de duydun.”</p>

  <p class="normal">“Peki, bu bilgileri nasıl elde ettin?”</p>

  <p class="normal">“Benim çalışma metodumu bilirsin. Ayrıntıların gözlemlenmesi üzerine kuruludur.”</p>

  <p class="normal">“Katilin boyunu kabaca adım uzunluğundan çıkardığını biliyorum. Keza aynı ayak izlerine bakarak çizmelerin boyunu tahmin ettin.”</p>

  <p class="normal">“Evet, çizmelerin büyüklüğü normalin üstündeydi.”</p>

  <p class="normal">“Peki, adamın topalladığını nereden çıkardın?”</p>

  <p class="normal">“Sağ ayağının izi hep sol ayağının izinden daha belirsizdi. O ayağın üzerine daha az ağırlık veriyordu. Neden? Çünkü topallıyordu.”</p>

  <p class="normal">“Ya solaklığı?”</p>

  <p class="normal">“Adli tıbbın raporuna göre yaralanma şekli seni bile biraz şaşırtmıştı. Darbe adamın tam arkasından gelmiş ama kafatasının sol tarafına. Böyle birşey solak biri tarafından değil de kim yapabilir ki!</p>

  <p class="normal">“Katil, babayla oğul arasındaki tartışma sırasında ağacın arkasına saklanmış. Hatta orada bir puro bile içmiş. Tütünler hakkındaki bilgilerime dayanarak, bulduğum külün bir Hint purosuna ait olduğunu gördüm. Bu konuda bazı çalışmalarım olduğunu biliyorsun. Hatta 140 farklı pipo, puro ve sigara tütünü hakkında bir makalem bile vardır. Külü bulduktan sonra çevreye baktım ve yosunların arasında izmaritini de buldum. Rotterdam’da sarılan Hint purolarından biriydi.”</p>

  <p class="normal">“Peki, ağızlık konusu?”</p>

  <p class="normal">“Puroyu inceledim; ağıza girecek kısmı ıslanmamıştı. Demek ki ağızlık kullanıyordu.</p>

  <p class="normal">Puronun ucu ısırılmamış, dip kısmından kesilmişti. Ama kesilen yer düzgün olmadığı için bunun kör bir çakıyla kesildiği sonucuna vardım.”</p>

  <p class="normal">“Holmes,” dedim, “katilin kaçamayacağı bir ağ örmüşsün. Onu asacak ipi keserek masum bir insanın hayatını kurtardın. Bütün bunların işaret ettiği noktayı anlayabiliyorum...</p>

  <p class="normal">Bu arada otel hizmetçisi geldi. “Bay John Turner,” diye bağırdı ve odamızın kapısını açıp içeri bir misafir buyur etti.</p>

  <p class="normal">İçeri giren adam garip ve etkileyici bir tipti. Yavaş, topallayan adımları ve düşük omuzları elden ayaktan düştüğünü gösteriyordu. Ama derin çizgili kırışık yüzü, iri cüssesi ve upuzun kol ve bacakları olağanüstü bir kuvvete sahip olduğu izlenimi vermekteydi. Uzun sakalı, kırlaşmış saçları, kara ve gür kaşlarıyla haşmetli bir görünümü vardı. Buna karşın yüzü kireç gibi bembeyaz olmuş, dudakları ve burnunun çevresinde mavi lekeler ortaya çıkmıştı. Ölümcül bir hastalığın pençesinde olduğunu hemen ilk bakışta anladım.</p>

  <p class="normal">“Lütfen kanepeye buyurun,” dedi Holmes nazikçe. “Mektubu mu aldınız mı?”</p>

  <p class="normal">“Evet, kapıcı getirdi. Bir skandalı önlemek için beni burada görmek istediğinizi yazmışsınız.”</p>

  <p class="normal">“Eğer mahkemeye gidersem herkes dedikoduya başlar diye düşünmüştüm.”</p>

  <p class="normal">“Peki, beni neden görmek istediniz?” Sanki sorduğu sorunun cevabı verilmiş gibi, yorgun ve umutsuz gözlerle Holmes’e bakıyordu.</p>

  <p class="normal">“Evet,” dedi Holmes, sözlerden çok bakışlara cevap vererek. “Öyle. McCarthy hakkında herşeyi biliyorum.”</p>

  <p class="normal">Yaşlı adam, yüzünü ellerinin arasına aldı. “Tanrı yardımcım olsun!” dedi. “Ama zaten genç adamın mahvolmasına izin vermeyecektim. Mahkeme, aleyhine karar verseydi ortaya çıkıp tüm gerçeği anlatacaktım.”</p>

  <p class="normal">“Bunu duyduğuma çok memnun oldum,” dedi Holmes ağırbaşlılıkla.</p>

  <p class="normal">“Arada sevgili kızım olmasa çoktan anlatmıştım herşeyi. Ama tutuklandığımı duyarsa üzülür diye...”</p>

  <p class="normal">“Bu noktaya kadar gelmeyebilir,” dedi Holmes.</p>

  <p class="normal">“Nasıl?”</p>

  <p class="normal">“Ben polis değilim. Kızınız beni tuttu ve ben, onun çıkarlarını gözetiyorum. Ancak genç McCarthy beraat etmesi şart.”</p>

  <p class="normal">“Ömrüm çok kısaldı,” dedi yaşlı Turner. “Yıllardır şeker hastalığının pençesindeyim. Doktorum, en fazla bir ay ömrüm kaldığını söylüyor. Ama hapiste öleceğime kendi evimde ölmeyi tercih ederim.”</p>

  <p class="normal">Holmes ayağa kalktı, masa başına geçti. Eline bir kalem ve önüne bir tomar kâğıt alarak, “Sadece gerçeği anlatın,” dedi. “Ben yazayım, siz imzalayın ve Watson da şahit olsun. İşler kötü giderse, bu itirafnamenizi göstererek genç McCarthy’yi kurtarabilirim. Mecbur kalmadığım takdirde bu yazıyı hiçbir şekilde açıklamayacağıma dair söz veriyorum”</p>

  <p class="normal">“Mahkemeye kadar yaşayıp yaşamayacağım bile belli değil, ama Alice’i hayal kırıklığına uğratmak istemiyorum. Şimdi size herşeyi anlatacağım; bu uzun bir hikâye aslında ama kısa kesmeye çalışacağım.”</p>

  <p class="normal">“Siz bu merhum McCarthy’yi tanımazsınız. Şeytanın ta kendisiydi. İnanın bana. Tanrı herkesi öyle bir adamdan korusun. Yirmi yıldır yakamdan düşmedi, hayatımı mahvetti. Beni nasıl avucunun içine aldığını anlatayım size.</p>

  <p class="normal">“Altmış yıllarında altın madenlerinde çalışıyordum. O zamanlar gençtim, başıboş ve kaygısızdım. Hiçbir şeyden yılmıyordum. Derken kötü arkadaşlar edindim, kendimi içkiye verdim. Kumarda da şansım yaver gitmeyince inzivaya çekildim. Ufaktan ufaktan hırsızlığa da başladım. Altı kişiydik ve çılgın, özgür bir hayatımız vardı. İstasyondan istasyona dolaşıp, maden vagonlarını soyarak yaşıyorduk. O zamanlar adım Ballarat’lı Kara Jack’ti. Oradaki kolonilerde bugün dahi Ballarat Çetesi dillerden düşmez.</p>

  <p class="normal">“Bir gün Ballarat’tan Melbourne’a giden bir altın konvoyuna saldırdık. Altı atlı askere karşı altı kişiydik, bu yüzden iş kolay olacağa benziyordu. Dört vagon boşalttık ama hasılatı daha tam alamadan üç arkadaşımız öldürüldü. Silahımı, vagon sürücüsünün; ki bizim McCarthy’di - başına dayadım. Keşke onu orada öldürseydim, ama yapmadım, hayatını bağışladım. Üstüme dikilmiş sinsi bakışlarını hâlâ hatırlıyorum. Altınları alarak kimseye yakalanmadan İngiltere’ye gittik. Artık zengindik. Orada arkadaşlarımdan ayrıldım ve kendime sessiz ve saygın bir hayat kurmaya karar verdim. Bulduğum bu araziyi satın aldım ve paramla iyi birşeyler yapmaya başladım. Evlendim de, ve karım,genç yaşta ölmesine rağmen, bana küçük, tatlı Alice’imi bıraktı. Daha küçük bir bebekken bile o minicik elleri beni doğru yola sevkediverdi. Hayatıma tam anlamıyla yeniden başladım ve geçmişimi silmek için elimden geleni yaptım. Her şey yolunda gidiyordu; ta ki McCarthy ortaya çıkana kadar.</p>

  <p class="normal">“Bir yatırımla ilgilenmek için kasabaya indiğimde onunla Regent Sokağı’nda karşılaştım. Perişan bir haldeydi.</p>

  <p class="normal">“ ‘İşte yeniden karşılaştık Jack,’ dedi koluma girerek. Uzun zamandır o anı bekliyor gibiydi . ‘Artık bir aile olacağız. Biz sadece iki kişiyiz, oğlum ve ben. Bundan böyle bize sen bakacaksın. Tabii eğer bakmam dersen başka,burası İngiltere; burada kanunlar çok sıkıdır ve her köşede bir polis var.’</p>

  <p class="normal">“Onlardan kurtulmanın yolu yoktu, batıya gelerek en iyi topraklarıma yerleştiler, hem de kira ödemeden. Benim için rahat ve huzur yoktu artık; nereye dönsem, onun sırıtan, kurnaz yüzünü görüyordum. Alice büyüdükçe işler daha da kötüleşmeye başladı, çünkü polisten çok, kızımın geçmişimi öğrenmesinden korktuğumu anlamıştı. İstediği herşeyi verdim, hem de hiç soru sormadan. Toprak, para, ev... Bir tek şey dışında: Alice. Evet, sonunda Alice’i de istedi.</p>

  <p class="normal">“Benim kızım gibi onun oğlu da büyümüştü. Sağlığımın bozulduğunu bildiğinden oğlunun bütün malıma konmasının iyi olacağını düşünüyordu. Ama bu noktada ben hiç taviz vermedim. Lanet olası ailesinin benimkiyle karışmasını istemiyordum. Çocuğu sevmediğim için değil, ama sonuçta damarlarında onun kanını taşıyordu. Kararımı vermiştim. McCarthy beni tehdit etti. Elinden geleni ardına koymamasını söyledim. Bu konuyu konuşmak üzere evlerimizin arasındaki gölde buluşmaya karar verdik.</p>

  <p class="normal">“Oraya gittiğimde oğluyla konuşmakta olduğunu gördüm. Ben de kayın ağacının arkasına saklandım, bir de puro yaktım, yalnız kalmasını bekledim. Fakat konuşulanları dinlediğimde içimde birşeyler kabarmaya başladı. Kızımla evlenmesi için oğlunu zorluyordu. Sanki bir sokak fahişesiymiş gibi Alice’in fikrini almaya bile gerek görmüyordu. İşte o an yıllarca bastırdığım tüm kötülükler içimde canlanıverdi. Hayatımın en değerli varlığını böyle bir herifin kirli çıkarlarına terketme düşüncesi beni çılgına çevirdi. Aradaki bağı koparamaz mıydım? Zaten bir ayağı çukurda, umutsuz bir adamdım. Zihnim ve vücudum hâlâ sağlam olmasına rağmen kaderim belliydi zaten. Peki, ya kızım? Bu şeytanı gebertirsem onu kurtarabilirdim hiç olmazsa. Ben de bunu yaptım Bay Holmes. Bugün de olsa aynı şeyi yapardım. Büyük günahlar işledim ve bunun bedelini de ödedim. Hayatımın işkenceden farkı yoktu benim için… Ama kızımın da aynı yollarla bir canavarın pençesine düşmesine dayanamazdım. Karşımdaki iğrenç, zehirli bir hayvanmış gibi acımadan vurdum ona. Attığı çığlıkla oğlu geri geldi ama ben çoktan koruda saklanmıştım. Ama kaçarken unuttuğum paltomu alabilmem için geri dönmem gerekti. İşte olanların gerçek hikâyesi budur beyler.”</p>

  <p class="normal">Yaşlı adam önündeki itirafnamesini imzalarken Holmes, “Sizi yargılamak benim görevim değil,” dedi. “Tek dileğim böyle birşeyin kimsenin başına gelmemesi.”</p>

  <p class="normal">“Benim de bayım. Peki, ne yapmayı düşünüyorsunuz?”</p>

  <p class="normal">“Sağlığınızı göz önüne alırsak hiçbir şey. Yakında, en yüce mahkemeye hesap vermeniz gerekeceğini siz kendiniz de biliyorsunuz. Ben de yazdıklarınızı saklayacağım. Fakat genç McCarthy yanlışlıkla suçlu bulunursa mahkemeye sunacağım. Suçlu bulunmazsa, siz ölseniz de ölmeseniz de burada bende sonsuza kadar saklı kalacak.”</p>

  <p class="normal">“Elveda, o halde,” dedi yaşlı adam ağırbaşlılıkla. “Bana bu huzuru verdiğiniz için teşekkür ederim.”</p>

  <p class="normal">O kocaman vücuduyla, sendeleyerek ve titreyerek odadan çıktı. “Tanrı yardımcımız olsun!” dedi Holmes, uzun bir sessizlikten sonra. “Neden kader, zavallı ve çaresiz yaratıklara böyle oyunlar oynuyor? Böyle bir davayla karşılaştığımda, Baxter’in sözlerini düşünmeden edemiyorum ve kendi kendime şunları söylüyorum: ‘İşte, sadece Tanrı adına yürüyor Sherlock Holmes.’”</p>

  <p class="normal">Holmes, bütün itirazları çürüterek James McCarthy’nin beraat etmesini sağladı. Yaşlı Turner konuşmamızdan yedi ay sonra öldü. Umarım genç çocuk ve kız, geçmişlerini örten o karanlık bulutları bilmeden, birlikte mutluluklar içinde yaşarlar...</p>
</body>
</html>
