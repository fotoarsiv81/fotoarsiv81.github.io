<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kizil</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_1">BOHEMYA’DA SKANDAL</h1>

  <p class="resim"><img alt="missing image file" class="calibre2" src="../Images/bolum.jpeg"/></p>

  <h2 class="h2baslik1" id="calibre_toc_7">I</h2>

  <p class="normal">Sherlock Holmes’a göre o, tam anlamıyla bir kadındı. Onun için başka bir ifade kullandığını pek duymadım. Holmes’un gözünde o, cinsiyetinin bütün özelliklerini sergileyen biriydi. Holmes’un Irene Adler’a karşı hissettiği duygunun “aşk”la kesinlikle hiç ilgisi yoktu. Bütün duygular, özellikle de bu duygu, onun soğuk, mükemmeliyetçi ama hayranlık uyandıracak kadar dengeli zihnine çok uzaktı. Bana göre o, dünyanın gördüğü en kusursuz akıl ve gözlem makinesiydi, ama aşık rolünün hakkını veremeyeceği de bir gerçekti. Yumuşak tutkulardan hep alayla bahsederdi. Bir gözlemci için bu duygular, insanın amaçlarının ve eylemlerinin ardında yatan gerçeği gösteren, hayranlık uyandırıcı mükemmel belirtilerden başka bir şey değildi. Fakat deneyimli bir mantıkçı böylesine tehlikeli duyguları, hassas ve gayet dengeli mizacına sızmasına izin verirse bu duygular, vardığı mantıksal sonuçlara gölge düşürebilecek, saptırıcı faktörler haline gelirdi. Hassas bir aletin üzerindeki bir toz zerresi veya güçlü bir mercekteki bir çatlak, onunki gibi bir mizaca sahip bir insan için bir tutkudan daha saptırıcı olamazdı. Ama ne olursa olsun hayatında tek bir kadın vardı: şüphe ve sorularla anımsadığı merhum Irene Adler.</p>

  <p class="normal">Son zamanlarda Holmes’u nadiren görüyordum. Evliliğim nedeniyle birbirimize uzak kalmıştık. Ben, kendi düzeninin efendisi olmanın güzelliğini keşfetmiş, evimle ilgilenip tam bir mutluluğa kavuşmuşken; bohem ruhuyla sosyal etkinliklerin her türlüsünden nefret eden Holmes ise Baker Sokağı’ndaki evinde eski kitaplarına gömülmüştü. Haftadan haftaya kokain ile hırsları, uyuşturucunun yarattığı uyuşuklukla birlikte, güçlü tabiatının azgın enerjisi arasında salınıp duruyordu. Eskiden olduğu gibi suç araştırmalarıyla dinginleşiyor, engin zekâsı ve olağanüstü gözlem yeteneğiyle, ipuçlarından yola çıkarak polisin bile çaresiz kaldığı bazı vakaları çözüyordu. Zaman zaman, yaptıkları kulağıma geliyordu; Trepoff cinayetinde Odessa’ya davet edilişi, Trincomalee’deki Atkinson kardeşlerin eşsiz trajedisini çözüşü ve son olarak Hollanda kraliyet hanedanı vakasında gösterdiği inceliklerle dolu başarıyı hep takip etmiştim. Ancak günlük gazeteleri okuyan herkes gibi edindiğim bu bilgiler dışında, eski dostum ve yoldaşımdan pek haber alamıyordum.</p>

  <p class="normal">1888 yılının 20 Mart gecesi pratisyen hekim olarak açtığım muayenehanedeki bir hastamdan eve dönüyordum. Derken yolum tesadüfen Baker Sokağı’na düştü. ‘Kızıl Soruşturma’nın karanlık olayları dolayısıyla gayet iyi hatırladığım o kapının önünden geçerken, Holmes’u yeniden görmek ve olağanüstü yeteneklerini nasıl kullandığına yeniden şahit olmak için içimde dayanılmaz bir arzu uyandı. Odasının ışıkları yanıyordu ve yukarı baktığımda, uzun ve zayıf silüetinin iki kez perdenin önünden geçtiğini farkettim. Çenesini göğsüne dayamış, elleri arkasında kavuşmuş şekilde odanın içinde hızlı adımlarla dolanıp duruyordu. Her türlü alışkanlığı ve ruh halini yakından bildiğim için onun bu davranışının anlamını hemen çıkardım. Yine iş başındaydı. Uyuşturucunun yarattığı hayallerden sıyrılmış, yeni bir problemin izini sürüyordu. Zili çaldım ve vaktiyle onunla paylaştığım odaya girdim.</p>

  <p class="normal">Beni coşkuyla karşılamadı. Zaten nadiren öyle olurdu; ama sanırım beni gördüğüne sevinmişti. Tek laf etmeden ama dostane bir bakışla bana koltuğu işaret etti. Bir kutu sigara fırlatırken kül tablası ile çakmağın yerini gösterdi. Sonra şöminenin önünde durarak, kendine özgü bakışlarıyla beni tepeden tırnağa dikkatlice süzdü.</p>

  <p class="normal">“Evlilik sana yaramış,” dedi. “Seni gördüğümden bu yana yaklaşık dört kilo almışsın Watson.”</p>

  <p class="normal">“Üç buçuk,” diye cevap verdim.</p>

  <p class="normal">“Sahi mi? Bence biraz daha fazladır. Biraz daha fazla olduğunu sanıyorum Watson. Gördüğüm kadarıyla yine pratisyenliğe dönmüşsün. Tekrar çalışmaya başlama niyetinin olduğunu bana söylememiştin.”</p>

  <p class="normal">“O halde bunu nereden biliyorsun?”</p>

  <p class="normal">“Görüyorum; gördüklerimden çıkarıyorum. Yoksa son günlerde yağmurdan iliklerine kadar ıslandığını, ayrıca evinde çok beceriksiz ve dikkatsiz bir hizmetçinin olduğunu nasıl bilebilirdim?”</p>

  <p class="normal">“Azizim Holmes,” dedim. “Bu kadarı da fazla ama. Birkaç yüzyıl önce yaşamış olsaydın seni diri diri yakarlardı. Perşembe günü kırda yürüyüşe çıktığım ve eve perişan halde döndüğüm doğru, ama elbiselerimi değiştirmiş olduğuma göre bunu nasıl anladın? Mary Jane’e gelince yola gelmez bir vaka; karım da onu sık sık uyarıyor. Yine de bütün bunları nereden biliyorsun aklım almıyor.”</p>

  <p class="normal">Kıs kıs güldü ve uzun narin ellerini ovuşturdu.</p>

  <p class="normal">“Çok basit,” dedi. “Gözlerim bana, sol ayağındaki ayakkabının iç tarafında, tam şömine ışığının vurduğu yerde, ayakkabı derisinin üzerinde birbirine neredeyse paralel altı çizik bulunduğunu söylüyor. Kurumuş çamuru çıkarmak için kazımaya çalışmış beceriksiz birinin elinden çıktıkları açık. Gördüğün gibi, akıl yürütmeyle, yağmurlu bir havaya yakalandığını ve Londra’nın en kötü çizme temizleyicisine sahip olduğunu çıkarabiliyorum. Muayenehanende çalışmakta olduğunu ise şundan çıkardım: Bir beyefendi odama girdiğinde tentürdiyot kokuyorsa, sağ elinin işaret parmağında siyah bir gümüş nitrat lekesi varsa ve paltosunun sağ cebinde, stetoskopunu saklamış olduğu yeri belli eden bir kabarıklık varsa, onun faal bir hekim olduğunu anlayamamam için aptal olmam gerekir.”</p>

  <p class="normal">Akıl yürütme sürecini açıklamadaki rahatlığı üzerine gülmekten kendimi alamadım. “İleri sürdüğün delilleri dinledikçe,” dedim, “çözümün gülünç ölçüde kolay olduğunu, benim bile bunu aynı kolaylıkla yapabileceğimi görüyorum. Fakat yeni bir örnekle karşılaştığımda sen çözümü açıklayana kadar şaşkınlığım geçmiyor. Oysa benim gözlerim de seninkiler kadar iyi.”</p>

  <p class="normal">“Doğru,” diye cevap verdi. Bir sigara yaktı ve koltuğa gömüldü. “Bakıyorsun ama gözlemlemiyorsun. Aramızdaki fark belli. Mesela, antreden bu odaya çıkan merdivenleri sık sık görmüşsündür.”</p>

  <p class="normal">“Sık sık.”</p>

  <p class="normal">“Ne kadar sık?”</p>

  <p class="normal">“Yüzlerce kez, sanırım.”</p>

  <p class="normal">“Peki kaç tane basamak var?”</p>

  <p class="normal">“Kaç tane mi? Bilmiyorum.”</p>

  <p class="normal">“Tam da bu işte! Çünkü gözlemlemedin. Ama baktın. Benim demek istediğim de bu. Ben on yedi basamak olduğunu biliyorum çünkü ben hem baktım hem de gözlemledim. Bu arada, küçük problemlerle ilgilendiğin ve benim bazı önemsiz deneyimlerimi kaleme alma meziyetine sahip olduğun için şu mesele ilgini çekebilir” dedi.</p>

  <p class="normal">Masanın üzerinde duran pembe renkli ve kalın bir mektup zarfını bana uzattı. “Postayla yeni geldi,” dedi. “Yüksek sesle oku.”</p>

  <p class="normal">Mektup tarihsizdi ve üzerinde ne bir imza, ne de bir adres vardı. “Bu akşam saat sekize çeyrek kala,” diyordu mektupta, “sizi bir beyefendi ziyaret edecek.Çok önemli bir konu hakkında fikrinizi alacak. Son zamanlarda Avrupa’nın kraliyet ailelerinden biri adına yaptığınız araştırmalar, böyle önemli konularda güvenilir biri olduğunuzu gösteriyor. Her kesimden sizinle ilgili edindiğimiz bilgiler bu yöndedir. Lütfen o saatte odanızda olunuz ve ziyaretçinin yüzündeki maskeyi mazur görünüz.”</p>

  <p class="normal">“Çok esrarengiz,” dedim. “Sence ne anlama geliyor?”</p>

  <p class="normal">“Henüz elimde bir bilgi yok. Elinde bilgi olmadan bir teori üretmek büyük bir hata olur. İnsan teorileri gerçeklere uyduracağına, farkında olmadan gerçekleri teorilere uydurmaya çalışır. Gelelim mektuba; ondan ne çıkarıyorsun?”</p>

  <p class="normal">Mektup kâğıdını ve üzerindeki yazıyı dikkatle inceledim.</p>

  <p class="normal">“Bu yazının hali vakti çok yerinde olsa gerek,” diye söze başladım, dostumun akıl yürütme tarzını taklit etmeye çalışarak. “Böyle bir kâğıdın paketi üç şilinden aşağı değildir.</p>

  <p class="normal">Acayip sağlam ve sert bir kâğıt.”</p>

  <p class="normal">“Acayip... doğru kelime bu,” dedi Holmes. “Kesinlikle İngiliz kâğıdı değil. Işığa tut da, bak!”</p>

  <p class="normal">Dediğini yaptım ve kâğıdın filigramına”Eg”, “P” ve “Gt” ifadelerinin işlenmiş olduğunu gördüm.</p>

  <p class="normal">“Bundan ne çıkarıyorsun?” diye sordu Holmes.</p>

  <p class="normal">“Kağıt üreticisinin adı şüphesiz; ya da isminin baş harfleri olsa gerek.”</p>

  <p class="normal">“Hiç de değil. ‘G’ ve ‘t’ Almanca’da ‘şirket’ anlamına gelen ‘Gesellschaft’ın kısaltması.</p>

  <p class="normal">Bizdeki ‘Co.’ gibi. ‘P’ tabiki, ‘Papier’, yani ‘kâğıt’. Şimdi de ‘Eg’ için uluslararası atlasımıza bakalım.” Kitaplıktan kalın, kahverengi, ağır bir kitap indirdi. “Eglow, Eglonitz -hah! İşte buldum: Egria. Carlsbad yakınlarında Almanca konuşulan bir ülkede, Bohemya’da bir yer. Wallenstein’in burada ölmesi nedeniyle meşhur olmuş bir şehir; ayrıca çok sayıda cam ve kâğıt fabrikalarıyla da ün yapmış. Aha, dostum buna ne diyorsun?”</p>

  <p class="normal">Gözleri parıldadı ve sigarasından derin bir nefes çekerek koca mavi dumanını zaferini ilan edercesine havaya üfledi.</p>

  <p class="normal">“Kâğıt Bohemya’da imal edilmiş,” dedim.</p>

  <p class="normal">“Kesinlikle. Ve mektubu yazan adam bir Alman. Garip cümle yapısına baksana: ‘Her kesimden sizinle ilgili edindiğimiz bilgiler.’ Bir Fransız ya da Rus bunu bu şekilde yazmazdı. Sadece Almanlar fiilleri böyle kaba kullanır. Öyleyse yapılacak tek birşey kalıyor; Bohemya malı kâğıdına yazan ve yüzünü göstermemek için maske takan bu Alman’ın ne istediğini bulmak. Ve yanılmıyorsam, kendisi bütün şüphelerimizi gidermek üzere şimdi buraya geliyor.”</p>

  <p class="normal">Sözünü henüz bitirmişti ki sokaktaki kaldırıma sürtünen tekerlek gürültüsüyle at nalı sesi duyuldu, hemen ardından da zil aniden çaldı. Holmes ıslık çaldı.</p>

  <p class="normal">“Seslere bakılırsa bir fayton bu,” dedi. “Evet,” diye devam etti, pencereden dışarı bakarak, “küçük şirin bir fayton. Güzel bir çift at tarafından çekilmekte. Her biri üç bin şilin eder. Bu işte para var, Watson; bakalım işin içinden neler çıkacak!”</p>

  <p class="normal">“Ben artık gitsem iyi olur, Holmes,” dedim.</p>

  <p class="normal">“Sakın ha doktor. Olduğun yerde kal. Ben sensiz ne yaparım? Hem, bu iş çok ilginç olacak gibi. Kaçırırsan yazık olur.”</p>

  <p class="normal">“Ama senin müşterin...”</p>

  <p class="normal">“Onu kafana takma. Yardımına ihtiyacım olabilir. İşte geliyor. Şu koltuğa otur doktor ve gözlerini dört aç.”</p>

  <p class="normal">Merdivenleri çıkan ve koridora kadar gelen yavaş ve ağır ayak sesleri, oda kapımızın önünde kesildi. Ve sert bir şekilde kapıya vuruldu.</p>

  <p class="normal">“Giriniz!” dedi Holmes.</p>

  <p class="normal">İçeriye, en az 1.90 boyunda, Herkül gibi kolları, bacakları ve göğsü olan bir adam girdi. Kıyafeti, İngilizlere göre zevksiz sayılacak derecede gösterişliydi. Kruvaze paltosunun kol yenleri ile yakası, kalın ve geniş astragan kürklüydü; omuzlarında taşıdığı koyu mavi rengindeki pelerin, ateş kırmızısı rengi ipek bir kumaşla astarlanmış ve zümrüt bir broşla boynuna tutturulmuştu. Baldırlarına kadar çıkan çizmelerini süsleyen kahverengi kürk, giysileriyle uyandırdığı barbar zenginliği tamamlıyordu. Bir eliyle geniş kenarlı bir şapka tutuyor, diğer eliyle ise, yanaklarından başlayarak yüzünün üst kısmını örten siyah bir büyücü maskesini oturtmaya çalışıyordu. Yüzünün görünen alt kısmından güçlü bir karaktere sahip olduğu anlaşılıyordu; inatçılık raddesine varan bir kararlılığı gösteren; kalın, sarkık bir dudak ve uzun, düz bir çene.</p>

  <p class="normal">“Mektubumu aldınız mı?” diye sordu, kalın, sert bir ses tonu ve belirgin bir Alman aksanıyla. “Size geleceğimi söylemiştim.” Kime hitap edeceğine karar verememiş gibi bir bana bir Holmes’a baktı.</p>

  <p class="normal">“Lütfen oturunuz,” dedi Holmes. “Sizi dostum ve meslektaşım Dr.Watson’la tanıştırayım. Kendisi ara sıra vakalarımda bana yardım etmek nezaketinde bulunur. Kiminle konuşma şerefine nail olduğumu öğrenebilir miyim acaba?”</p>

  <p class="normal">“Bana Kont Von Kramm diye hitap edebilirsiniz; Bohemya’lı asillerdenim. Size çok önemli bir meseleyi açacağım için, şu beyefendinin, yani dostunuzun sır tutmasını bilen güvenilir ve namuslu bir kişi olduğunu umuyorum; aksi takdirde sizinle yalnız görüşmeyi tercih ederim.”</p>

  <p class="normal">Gitmek üzere kalkmıştım ki, Holmes beni bileğimden yakalayarak koltuğa geri itti. “Ya her ikimizle konuşursunuz, ya da hiçbirimizle,” dedi Holmes. “Bana söyleyeceğiniz herşeyi bu beyefendinin önünde de söyleyebilirsiniz.”</p>

  <p class="normal">Kont geniş omuzlarını silkti. “O halde başlayayım,” dedi. “Fakat öncelikle anlatacaklarımın iki yıl süre ile sır olarak kalmasını size, şart koştuğumu bilmenizi isterim; bu sürenin sonunda anlatacaklarımın bir önemi kalmayacaktır, ama şu an için Avrupa tarihini etkileyecek bir olay olduğunu söylersem abartmış olmam.”</p>

  <p class="normal">“Size söz veriyorum,” dedi Holmes.</p>

  <p class="normal">“Ben de,” diye ekledim.</p>

  <p class="normal">“Maskeli olduğum için kusura bakmayın,” diye devam etti garip ziyaretçimiz. “Beni görevlendiren kişi, elçisinin tanınmasını istemiyor ve şunu da itiraf etmeliyim ki, az önce kendimi tanıtırken söylemiş olduğum ünvan bile aslında bana ait değil.”</p>

  <p class="normal">“Bunun farkındaydım,” dedi Holmes umarsızca.</p>

  <p class="normal">“Şartlar çok hassas ve her türlü önlemin alınması gerekiyor. Aksi halde Avrupa’nın kraliyet hanedanlarından birini ciddi sıkıntıya sokacak bir skandal patlak verebilir. Açık konuşmak gerekirse, bu mesele Bohemya kralı, büyük Ormstein Ailesi ile ilgilidir.”</p>

  <p class="normal">“Bunu da anlamıştım,” diye homurdandı Holmes. Koltuğuna yerleşip gözlerini kapattı.</p>

  <p class="normal">Ziyaretçimiz, kendisine Avrupa’nın en keskin zekalı ve en enerjik dedektifi olarak tanıtılan bu adamın şimdi koltukta baygın uzanmış halini görünce büyük bir şaşkınlığa düşmüştü. Holmes, gözlerini yavaş yavaş açarak iri yarı müşterisine sabırsızca baktı.</p>

  <p class="normal">“Eğer, Majesteleri sadede gelme tenezzülünü gösterirse,” diye söze başladı,”elimden geleni yaparım.”</p>

  <p class="normal">Adam yerinden fırlayarak sıkıntıyla odada ileri geri yürümeye başladı. Ümidi kırılmış gibiydi; yüzündeki maskeyi çıkarıp yere fırlattı.</p>

  <p class="normal">“Haklısınız,” diye bağırdı; “kral benim. Neden gizlemeye çalışayım ki?”</p>

  <p class="normal">“Sahi neden?” diye söylendi Holmes. “Majesteleri daha konuşmaya başlamadan Cassel-Felstein Grandükü, Bohemya Kralı Wilhelm Gottsreich Sigismond von Ormstein’la karşı karşıya olduğumu anlamıştım.”</p>

  <p class="normal">“Fakat beni anlamalısınız,” dedi garip ziyaretçimiz, tekrar yerine oturup elini yüksek beyaz alnında gezdirerek, “bu tip işleri kendi başıma halletmeye alışık değilim. Ama bu mesele o kadar hassas ki bir dedektife bırakırsam kendimi, yabancı ellere teslim etmiş gibi hissedecektim. Sırf size danışmak için Prag’dan buraya gizlice geldim.”</p>

  <p class="normal">“O halde lütfen danışınız,” dedi Holmes, gözlerini tekrar kapatarak.</p>

  <p class="normal">“Olanları kısaca anlatayım: Aşağı yukarı beş yıl önce, Varşova’ya yaptığım uzun bir gezide ünlü maceraperest Irene Adler’la tanıştım. Bu isim herhalde size tanıdık gelmiştir.”</p>

  <p class="normal">“Zahmet olmazsa doktor, fihristime bakar mısın ?” diye mırıldandı Holmes gözlerini açmadan.</p>

  <p class="normal">Yıllardır insanlar ve olaylarla ilgili bütün bilgilerin arşivini tutuyordu, böylece bir konu ya da insan hakkındaki bilgiyi hemen bulabiliyordu.Bu kez de kısa bir süre içinde, bir Yahudi hahamının bilgileri ve derin deniz balıkçılığı üzerinde yazısı bulunan bir kurmay binbaşının bilgileri arasındaki bir maddede, aradığım kadının biyografisini buldum.</p>

  <p class="normal">“Ver bakalım!” dedi Holmes. “Hım! 1858’de New Jersey’de doğmuş. Kontralto...La Scala! Hım Varşova Kraliyet Operası’nda primadonna – bulduk işte! Opera sahnelerinden emekli - aha! Londra’da yaşıyor - kesinlikle! Anladığım kadarıyla Majesteleri bu genç kadınla ilişkiye girmiş, kamuya açıklandığında skandal çıkaracak mektuplar göndermiş ve şimdi de o mektupları geri almak istiyor.”</p>

  <p class="normal">“Tamamen doğru. Fakat siz nasıl...”</p>

  <p class="normal">“Gizli bir evlilik oldu mu ?”</p>

  <p class="normal">“Hayır.”</p>

  <p class="normal">“Resmi bir kâğıt veya evrak?”</p>

  <p class="normal">“Yok.”</p>

  <p class="normal">“O zaman Majesteleri’ni tam takip edemiyorum. Eğer bu genç kadın, mektuplarını şantaj veya başka amaçlar için kullanacaksa onların orijinal olduklarını nasıl ispat edebilir?”</p>

  <p class="normal">“Benim el yazım. “</p>

  <p class="normal">“Taklit edilmiş olabilir.</p>

  <p class="normal">“Özel mektup kağıdımı kullanmıştım ama.”</p>

  <p class="normal">“Boş mektup kâğıtlarınızı daha önceden çalmış olabilirler.”</p>

  <p class="normal">“Altına kendi mührüm var.”</p>

  <p class="normal">“Sahte mühür basılmış olabilir.”</p>

  <p class="normal">“Ya fotoğrafım?”</p>

  <p class="normal">“Satın alınmıştır.”</p>

  <p class="normal">“Ama bu ikimizin birlikte çekilmiş fotoğrafı.”</p>

  <p class="normal">“Aman Tanrım! Bu çok kötü işte! Majesteleri gerçekten tedbirsiz davranmış.”</p>

  <p class="normal">“Aklım başımda değildi, çıldırmıştım.”</p>

  <p class="normal">“Kendinizi ciddi bir tehlikeye atmışsınız.”</p>

  <p class="normal">“O zamanlar Veliahttım. Henüz gençtim. Şimdi bile ancak otuzuma bastım.”</p>

  <p class="normal">“Resmi geri almalıyız.”</p>

  <p class="normal">“Denedik ama başaramadık.”</p>

  <p class="normal">“O zaman Majesteleri parasını ödemeli. Resmi satın almalıyız.”</p>

  <p class="normal">“Satmak istemiyor.”</p>

  <p class="normal">“Çalarız o zaman.”</p>

  <p class="normal">“Bunu beş kez denedik. Benim tuttuğum hırsızlar iki kez evini soydu. Bir keresinde seyahat ederken bavulunu değiştirdik. İki kez yolunu çevirdik. Hepsi nafile.”</p>

  <p class="normal">“Hiçbir şey bulunmadı mı?”</p>

  <p class="normal">“Hiçbir şey.”</p>

  <p class="normal">Holmes güldü. “Çok hoş küçük bir mesele,” dedi.</p>

  <p class="normal">“Fakat benim için çok önemli,” diye karşılık verdi Kral sitemle.</p>

  <p class="normal">“Öyle olmalı. Peki, kadın fotoğrafla ne yapmayı düşünüyor?”</p>

  <p class="normal">“Beni mahvetmeyi.”</p>

  <p class="normal">“Ama nasıl?”</p>

  <p class="normal">“Yakında evleniyorum.”</p>

  <p class="normal">“Bunu duymuştum.”</p>

  <p class="normal">“İskandinavya Kralı’nın ikinci kızı Clothüde Lothman von Sa-xe-Meningen’le. Bu ailenin katı prensiplerine ne kadar bağlı olduğunu biliyorsunuzdur belki. Müstakbel eşim de çok hassas bir ruha sahip. Sadakatimin üzerine düşebilecek en ufak bir gölge bütün evlilik planlarımı suya düşürür.”</p>

  <p class="normal">“Peki, Irene Adler ne diyor?”</p>

  <p class="normal">“Fotoğrafı onlara göndermekle tehdit ediyor beni. Biliyorum, yapar bunu. Siz onu tanımazsınız, çelik gibi sert bir ruhu vardır. Yüzü nasıl bütün kadınların yüzünden güzelse, zekâsı da tüm erkeklerin zekâsından güçlüdür. Başka bir kadınla evlenmeyeyim diye yapmayacağı şey yoktur.”</p>

  <p class="normal">“Fotoğrafı şimdiye kadar göndermediğine emin misiniz?”</p>

  <p class="normal">“Eminim.”</p>

  <p class="normal">“Ama neden?”</p>

  <p class="normal">“Çünkü nişan resmen ilan edildiği gün fotoğrafı gönderecekmiş; öyle söyledi bana. Yani önümüzdeki pazartesi.”</p>

  <p class="normal">“Daha üç günümüz var demek,” dedi Holmes esneyerek. “Bu da gayet iyi, çünkü şu an ilgilenmem gereken birkaç önemli işim var. Majesteleri bir süre Londra’da kalacaklardır tabii?”</p>

  <p class="normal">“Elbette. Beni Langham Oteli’nde, Kont Von Kramm adıyla bulabilirsiniz.”</p>

  <p class="normal">“O halde olan bitenleri haber vermek için size telgraf çekeceğim.”</p>

  <p class="normal">“Lütfen bunu yapın. Merakla bekleyeceğim.”</p>

  <p class="normal">“Peki ya para meselesi?”</p>

  <p class="normal">“Size açık çek vereceğim.”</p>

  <p class="normal">“Sınırsız mı?”</p>

  <p class="normal">“Size şu kadarını söyleyeyim, o fotoğrafı ele geçirmek için krallığımın eyaletlerinden birini feda etmeye hazırım.”</p>

  <p class="normal">“Peki şu anki harcamalar?”</p>

  <p class="normal">Kral, pelerinin altından ağır, deri bir çanta çıkartarak masanın üzerine koydu.</p>

  <p class="normal">“Üç yüz altın ve yedi yüz banknot var,” dedi.</p>

  <p class="normal">Holmes defterinin sayfasına bir makbuz yazarak ona uzattı.</p>

  <p class="normal">“Matmazelin adresi?” diye sordu.</p>

  <p class="normal">“Briony Köşk’ü, Serpentine Caddesi, St. John Korusu.”</p>

  <p class="normal">Holmes not aldı. “Son bir soru daha,” dedi. “Şu fotoğraf büyük boy mu?”</p>

  <p class="normal">“Evet.”</p>

  <p class="normal">“Artık size iyi geceler dilerim, Majesteleri, size yakında iyi haberler getireceğime inanıyorum.”</p>

  <p class="normal">Kraliyet faytonu sokakta ilerlerken Holmes bana dönerek devam etti: “Sana da iyi geceler Watson. Yarın öğleden sonra saat üçte bana uğrarsan, bu küçük mesele hakkında seninle konuşuruz.”</p>
</body>
</html>
