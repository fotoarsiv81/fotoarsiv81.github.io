<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kizil</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6">BEŞ PORTAKAL ÇEKİRDEĞİ</h1>

  <p class="resim"><img alt="missing image file" class="calibre2" src="../Images/bolum.jpeg"/></p>

  <p class="normal">1882-1890 yılları arasında Sherlock Holmes vakalarıyla ilgili aldığım notlara bakınca, o kadar çok sayıda garip ve ilginç olaylar olduğunu görüyorum ki aralarından birini seçmekte zorlanıyorum. Bazıları gazetelerde yayımlandı, bazıları ise hiç gün ışığına çıkmadı. Benim amacım da bu ikincileri anlatmak. Kimi vakalar, Holmes’un analitik yeteneklerini zorladı ve yazılı bir anlatım için uygun değildi; kimileri de kesin mantıksal kanıtlara ulaşılamadan yarım kaldı. Fakat bir tanesi var ki, bazı noktaları aydınlanmadığı, belki de hiçbir zaman aydınlanmayacağı halde ayrıntılarıyla o denli ilginç ve sonucuyla da bir o kadar şaşırtıcıydı. Bu vakayı size anlatmadan geçemem.</p>

  <p class="normal">1887 yılında, kaydını tuttuğum önemli, önemsiz birçok vaka oldu. Bu on iki aylık zaman diliminde kayıtlarımı topladığım başlıklar arasında, Paradol Chamber macerasını, bir mobilya atölyesinin alt katında lüks bir kulüpleri olan Amatör Dilenciler Topluluğu olayını, İngiliz gemisi Sophy Anderson’ın kayboluşunu, Uffa adasında Grice Paterson’ların macerasını ve son olarak da Camberwell zehirlenme vakasını sayabilirim. Bu sonuncusununda, hatırlanacağı üzere Sherlock Holmes, ölü adamın saatini ayarlayarak, iki saat önceden kurulduğunu ve maktulün yatağa bu saatte girdiğini ispat etmişti. Bütün bunları da bir gün mutlaka anlatırım, ama bunların hiçbiri, şimdi kalemi elime alıp anlatmaya başlayacağım hikâyedeki kadar garip bir olaylar zincirine sahip değildir herhalde.</p>

  <p class="normal">Ekinoks fırtınalarının çıkmaya başladığı Eylül ayının son günlerindeydik. Gün boyu rüzgâr ıslık çalıyor; yağmur, pencerelere çarpıyordu. İnsan, bu büyük modern Londra’da bile, bir an için olsun hayatın rutinliğinden kurtularak, kafesteki vahşi bir hayvan gibi uygarlığın arkasından, insanoğluna kükreyen bu büyük doğa güçlerini düşünmeden edemiyordu. Akşam olduğunda fırtına daha çok şiddetlendi ve rüzgâr, bacalarda ıslık çalmaya başladı. Sherlock Holmes şöminenin bir ucunda oturmuş, dalgın dalgın suç kayıtlarını incelerken, ben de öteki uçta oturmuş, Clark Russel’in deniz maceralarından birini okumaya çalışıyordum. Dışarıdaki fırtınanın ve yağmurun sesi, okuduğum kitaptaki deniz dalgalarına karışıyordu. Karım, birkaç günlüğüne annesini ziyarete gitmişti; bu nedenle ben de Baker Sokağı’ndaki emektar eve misafir gelmiştim.</p>

  <p class="normal">“Sen de duydun mu?” dedim dostuma bakarak.” Biri zili çaldı galiba. Bu saatte kim olabilir ki? Birini bekliyor muydun? Arkadaş falan?”</p>

  <p class="normal">“Senden başka arkadaşım yok ki,” diye cevap verdi. “Misafirleri pek sevmem.”</p>

  <p class="normal">“Bir müşteri o zaman.”</p>

  <p class="normal">“Eğer öyleyse, ciddi bir mesele olmalı. Başka türlü, hiçbir kuvvet bir adamı böyle bir günde ve bu saatte dışarı çıkaramaz. Belki de bizim ev sahibesinin arkadaşlarından birisidir.”</p>

  <p class="normal">Sherlock Holmes, tahmininde yanılıyordu; koridorda duyulan ayak seslerinden sonra kapımız çalındı. Uzun koluyla lambayı çevirerek, misafirin oturacağı boş sandalyelerden birini aydınlatacak şekilde yerleştirdi.</p>

  <p class="normal">“Girin!” dedi.</p>

  <p class="normal">İçeri iyi giyimli ve zarif görünümlü genç bir adam girdi. Yirmi iki yaşında ya var, ya yoktu. Üstünden sular akan şemsiyesi ve uzun parlak yağmurluğu, dışarıda ne kadar kötü bir hava olduğunu gösteriyordu. Lambanın ışığında, endişeli gözleri ve solgun yüzü belli oluyordu. Bir şeyden korktuğu belliydi.</p>

  <p class="normal">“Size bir özür borçluyum,” dedi, altın kelebek gözlüklerini gözlerine tutarak. “Umarım rahatsız etmiyorumdur. Bakın, odanıza dışarıdaki fırtına ve yağmurdan izler getirdim bile.”</p>

  <p class="normal">“Paltonuzu ve şemsiyenizi alayım,” dedi Holmes. “Askıda dururlarsa hemen kururlar. Anladığım kadarıyla İngiltere’nin güney batısından geliyorsunuz.”</p>

  <p class="normal">“Evet, Horsham’den.”</p>

  <p class="normal">“Ayakkabılarınızdaki kil ve çamur karışımından anlaşılıyor zaten.”</p>

  <p class="normal">“Bir konuda tavsiyenizi almaya geldim.”</p>

  <p class="normal">“Orası kolay.”</p>

  <p class="normal">“Ve yardımınızı.”</p>

  <p class="normal">“Bakın bu her zaman kolay değildir işte.”</p>

  <p class="normal">“Sizin hakkınızda söylenenleri duydum. Binbaşı Prendergast, onu Tankerville Kulübü skandalında nasıl kurtardığınızı anlattı.”</p>

  <p class="normal">“Ah, tabii. Hile yaptı diye yanlış yere suçlanmıştı.”</p>

  <p class="normal">“Herşeyi çözebileceğinizi söyledi.”</p>

  <p class="normal">“Biraz abartmış.”</p>

  <p class="normal">“Asla yenilmediğinizi.”</p>

  <p class="normal">“Dört kez yenildim - üç kez erkeklere, bir kez de bir kadına.”</p>

  <p class="normal">“Ama başarılarınızın sayısıyla karşılaştırınca nedir ki bu?”</p>

  <p class="normal">“Genelde başarılı olduğum doğrudur.”</p>

  <p class="normal">“O zaman benim sorunumda da aynı başarıyı gösterebilirsiniz.”</p>

  <p class="normal">“Lütfen, sandalyenizi şöyle ateşin yanına getirin ve hikâyenizi bütün ayrıntılarıyla anlatın.”</p>

  <p class="normal">“Sıradan bir hikâye değil benimkisi.”</p>

  <p class="normal">“Hiçbiri değildir. Ben başvurulacak son adresim zaten.”</p>

  <p class="normal">“Bunca tecrübenize rağmen,ailemin başına gelenler kadar gizemli bir olaylar zinciriyle karşılaşıp karşılaşmadığınızı merak ediyorum doğrusu.”</p>

  <p class="normal">“İlgiyle karşılarım,” dedi Holmes. “Lütfen, şimdi en başından başlayın. Önce en önemi noktaları anlatın. Ayrıntılar hakkında ben gerekli soruları sorarım.”</p>

  <p class="normal">Genç adam, sandalyesini yaklaştırarak ıslak ayaklarını ateşe uzattı.</p>

  <p class="normal">“Adım,” diye söze başladı, “John Openshaw, ama başımdaki bu belayla adımın hiç bağlantısı yok. Bu bir miras meselesi olduğundan, iyi anlaşılması için en başından anlatmalıyım.”</p>

  <p class="normal">“Büyük babamın iki oğlu vardı: amcam Elias ve babam Joseph. Babamın, Coventry’de, bisikletin icadından sonra büyüttüğü küçük bir fabrikası vardı. Openshaw patlamaz lastiklerinin patentini aldıktan sonra işi o kadar büyümüş ki, sattıktan sonra eline yüklü bir miktar para geçmiş.</p>

  <p class="normal">“Amcam Elias, gençken Amerika’ya göç etmiş ve Florida’ya yerleşerek çiftçilik kurmuş. Savaş zamanı, önce Jackson’ın, sonra da Hood’un ordusunda bulunmuş ve albaylığa kadar yükselmiş. Lee silahlarını bıraktığında amcam da çiftlik işlerine geri dönerek üç dört yıl daha bu işi yapmış. 1869’da veya 1870’de Avrupa’ya geri dönmüş. Horsham yakınlarında Sussex Kasabasında küçük bir arazi almış. Amerika’da büyük bir servet yapmasına rağmen geri dönmesinin sebebi, zencilere ve onlara toprak veren Cumhuriyetçi politikaya karşı oluşuymuş. Hiddetli, çabuk sinirlenen biraz acayip bir adamdı; sinirlendiğinde, ağzı öyle bozulurdu ki çevresindekiler utançtan yerin dibine geçerdi. Horsham’de yaşadığı onca yıl bir kez bile dışarıya eğlenmeye çıkmadığına eminim. Bir bahçesi ve iki, üç tarlası vardı. Burada çalışırdı, ama bazen haftalarca odasından çıkmazdı. Çok fazla konyak ve sigara içerdi. Çevresinde insan bile görmek istemediği gibi arkadaş edinmeyi de düşünmezdi; hatta öz kardeşini yani babamı bile pek sık görmezdi.</p>

  <p class="normal">“Benden rahatsız olmazdı; hatta severdi beni, çünkü beni ilk gördüğünde daha on iki yaşında bir çocuktum, yani amcamın İngiltere’ye gelişinden sekiz, dokuz yıl sonra, 1878’de. Babama, onunla kalmam konusunda yalvarırdı. Bana her zaman iyi davranırdı. İçmediği zamanlar benimle tavla ve dama oynamayı severdi. Zamanla beni, yanında çalışanlarla, tüccarlarla tanıştırdı; öyle ki, on altı yaşıma geldiğimde neredeyse evin efendisi olmuştum. Anahtarlar bende olduğu için, onu rahatsız etmediğim sürece istediğim her yere girebilirdim. Tavan arasındaki kilitli oda hariç. Oraya ben de dahil kimsenin girmesine izin vermezdi. Gençliğin verdiği merakla bir kez anahtar deliğinden içeri baktım ama eski sandıklar,bavullar ve paketler dışında bir şey göremedim.</p>

  <p class="normal">“Bir gün – 1883 yılının Mart ayında -yabancı bir ülkeden bir mektup geldi albaya. Ona mektup gelmesi alışılmışın dışında bir olaydı, çünkü faturaları peşin öderdi ve hiç arkadaşı yoktu. Zarfı eline alıp baktığında ‘Hindistan’dan!’ dedi, ‘Kalküta pulu! Ne olabilir ki?’ Zarfı aceleyle açtı ve içinden beş tane küçük kurumuş portakal çekirdeği çıktı. Bunu görünce gülmeye başladım ama amcamın yüzünün ifadesini görünce gülüşüm dondu kaldı. Dudakları sarkmış, gözleri yerinden fırlamış, yüzü kireç gibi bembeyaz olmuştu. Elleri titreyerek mektuba baktı ve ‘K.K.K.’ diye bağırdı, ‘Tanrım, tanrım, günahlarımın cezasını çekiyorum!’</p>

  <p class="normal">“ ‘Neymiş amca?’ diye sordum.</p>

  <p class="normal">“ ‘Ölüm,’dedi, ve masadan kalkarak odasına çekildi. Ben dehşetten kaskatı kesilmiştim. Zarfı elime aldığımda arkasında, üçgen şeklinde yapışan kapağın iç tarafında kırmızı mürekkeple üç tane art arda ‘K’ harfinin yazılmış olduğunu gördüm.İçinde, beş tane kurutulmuş portakal çekirdeğinden başka birşey yoktu. Amcamın büyük korkusunun sebebi ne olabilirdi ki?</p>

  <p class="normal">Kahvaltı masasından kalkarak merdivenleri çıkıyordum ki amcamla karşılaştım. Bir elinde tavan arasındaki odaya ait olduğunu sandığım paslı bir anahtar, diğerinde de para kutusuna benzer pirinç bir kutu vardı.</p>

  <p class="normal">“ ‘İstediklerini yapsınlar, onları hâlâ alt edebilirim,’ diyordu. ‘Mary’ye söyle, odamdaki şömineyi yaksın ve Horsham’daki avukat Fordham’a da biriyle haber gönder.’</p>

  <p class="normal">“Dediğini yaptım. Avukat geldiğinde beni de odaya çağırdılar.Şöminede parlak bir ateş yanıyordu, külleri simsiyahtı, sanki kâğıt yakılmıştı. Şöminenin hemen yanında da kapağı açık, içi boş halde, pirinç kutu duruyordu. Kutuya dikkatle baktığımda, kapağın üzerinde sabah zarfta da gördüğüm ‘K’ harflerinin yazılı olduğunu gördüm hayretle.</p>

  <p class="normal">“ ‘John,’ dedi amcam, ‘vasiyetnamemi şahit olarak senin de imzalamanı istiyorum. Tüm varımı yoğumu kardeşime, yani babana bırakıyorum. Şüphesiz o ölünce de sana kalacaktır. O zaman huzur içinde tadını çıkarabilirsen ne âlâ! Ama eğer yapamazsan oğlum, tavsiyeme uy ve onu en azılı düşmanına ver. Sana böyle iki tarafı keskin bir bıçağı andıran bir miras bıraktığım için üzgünüm ama işlerin nereye varacağını tahmin edemiyorum. Şimdi lütfen Bay Fordham’ın gösterdiği yeri imzala.’</p>

  <p class="normal">“Söylendiği gibi imzaladım ve avukat vasiyetnameyi alarak gitti. Tahmin edeceğiniz gibi bu garip olay üzerimde derin bir etki yarattı ama olanları defalarca enine boyuna düşünmeme rağmen işin içinden çıkamadım. Ondan sonra bilemediğim bir korku benliğimi kapladı. Gerçi haftalar geçtikçe etkisi hafifledi ve günlük hayatın rutini devam etti ama amcamda değişiklikler olmaya başladığını fark ediyordum. Eskisinden daha çok içmeye ve toplumdan daha da çok uzaklaşmaya başlamıştı. Zamanının çoğunu, kapısını içeriden kilitlediği tavan arasındaki odasında geçiriyordu. Ama bazen, sarhoş gibi çılgınca odadan fırlıyor, elinde tabancası, evin etrafında dört dönüyordu. Bahçeye fırlıyor ve kimseden korkmadığını, hiç kimseye koyun gibi boyun eğmeyeceğini söylüyordu. Bu nöbetler geçtikten sonra hışımla yine odasına dönüyor ve kapıyı içeriden kilitliyordu. Ruhunun derinliklerindeki korkuya teslim olan bir adam evinin efendisi olamazdı. Böyle zamanlarda, en soğuk günlerde bile, yüzü terden sırılsıklam oluyordu.</p>

  <p class="normal">“Sabrınızı daha fazla zorlamadan meselenin özüne gelirsek Bay Holmes, bir gece yine sarhoş bir halde evden çıktı ve bir daha da geri dönmedi. Onu aramaya çıktığımızda, bahçenin sonundaki bir çamur birikintisinde bulduk. Yarım metre derinliğindeki su birikintisinde yüzükoyun yatmaktaydı. Ölmüştü. Zor kullanıldığına dair bir ize rastlanmadığı için jüri sarhoşken intihar ettiği kanısına vardı. Ama ben kendisini o kadar yakından tanıyordum ki, ölümü düşünmenin bile onu ne derece dehşete düşürdüğünü bildiğim için intihar ihtimaline inanmadım. Fakat mesele zamanla unutuldu; babam mirasa kondu ve malikâneyi ve bankadaki 14.000 sterlini aldı.”</p>

  <p class="normal">“Bir dakika,” diyerek araya girdi Holmes, “bu, dinlediğim en ilginç hikâyelerden biri. Lütfen, amcanızın mektubu aldığı ve sözümona intihar ettiği tarihleri söyler misiniz?”</p>

  <p class="normal">“Mektup 10 Mart 1883’te geldi ve yedi hafta sonra yani 2 Mayıs gecesi de amcam öldü.”</p>

  <p class="normal">“Teşekkür ederim. Lütfen anlatmaya devam edin.”</p>

  <p class="normal">“Babam, Horsham’deki araziyi aldıktan sonra, benim isteğim üzerine, her zaman kilitli durmuş olan tavan arasındaki odayı açtık. İçindekiler yok edilmişti ama pirinç kutu oradaydı. Kapağının içinde kabartma harflerle K.K.K. Yazılmıştı; altında da şunlar okunuyordu: ‘Mektuplar, notlar, makbuzlar ve bir kayıt.’ Bunların, Albay Openshaw’un yok ettiği kâğıtların listesi olduğunu düşündük. Bunun dışında, tavan arasında, etrafa dağılmış kâğıtlar ve amcamın Amerika’daki hayatını anlatan defterden başka kayda değer birşey yoktu. Bazıları, amcamın görevini ne kadar iyi yaptığını ve ne kadar cesur bir asker olduğunu gösteren, savaş zamanından kalma belgelerdi; diğerleriyse, Güney Eyaletleri devletinin kuruluşuyla ilgili politik belgelerdi. Amcam, zamanında Kuzeyden gönderilen, tepeden inme politikacılara karşı çıkmıştı.</p>

  <p class="normal">“Babam 84 yılı başında Horsham’de yaşamaya başladı. 85 Ocağı’na kadar herşey yolunda gitti. Fakat yılbaşından dört gün sonra beraberce kahvaltı ederken, babam birden bir çığlık attı, çok şaşırmıştı. Bir elinde yeni açılmış bir zarf, diğerindeyse beş portakal çekirdeği vardı. Albayla ilgili ona anlattığım hikâyeye hep gülmüştü, ama şimdi, aynışey onun da başına gelince, çok korkmuş ve şaşırmış görünüyordu.</p>

  <p class="normal">“ ‘Bu da ne demek John?’ diye kekeledi.</p>

  <p class="normal">“Kalbim donmuştu.’K.K.K.’ dedim.</p>

  <p class="normal">“Zarfın içine baktı. ‘Ta kendisi,’ diye bağırdı. ‘Harfler aynı. Ama üzerlerinde yazılı olanlar da ne?’</p>

  <p class="normal">“ Omzunun üzerinden baktım ve şunları okudum: ‘Evrakı güneş saatinin üstüne koy.’</p>

  <p class="normal">“ ‘Ne kâğıtları? Ne güneş saati?’ diye sordu.</p>

  <p class="normal">“ ‘Bahçedeki güneş saati. Başka yok ki,’ dedim, ‘herhalde amcamın yakmış olduğu evrak kasdediliyor.’</p>

  <p class="normal">“ ‘Hadi canım sen de!’ dedi cesur görünmeye çalışarak. ‘Uygar bir ülkede yaşıyoruz; böyle zırvalara inanacak değiliz. Nereden gelmiş bu şey?’</p>

  <p class="normal">“ ‘İskoçya’dan Dundee şehrinden,’ diye cevap verdim pula bakarak.</p>

  <p class="normal">“ ‘Bir çeşit eşek şakası,’ dedi. ‘Güneş saatiyle, evrakla işim ne benim? Böyle şeylere pabuç bırakmam.’</p>

  <p class="normal">“ ‘Polisle konuşmalıyız,’ dedim.</p>

  <p class="normal">“ ‘Sonra da alay konusu olalım değil mi? Olmaz böyle şey!</p>

  <p class="normal">“ ‘O zaman işi bana bırak.’</p>

  <p class="normal">“ ‘Hayır, saçmalama. Böyle bir zırva için ortalığı karıştırma.’</p>

  <p class="normal">“Onunla tartışmak boşunaydı, kendisi inatçı bir adamdır. Ama benim içim rahat etmemişti.</p>

  <p class="normal">“Mektup geldikten üç gün sonra, babam, Portsdown Hill’de görev yapan arkadaşı, binbaşı Freebody’yi ziyaret etmeye gitti. Gitmesine sevinmiştim, çünkü evden uzak olduğu sürece emniyette olacağını düşünmüştüm . Ama yanılmışım. Gittikten iki gün sonra, binbaşıdan, hemen gelmemi rica eden bir telgraf aldım. Babam adadaki kireç ocaklarından birine düşmüştü. Kafası yarılmıştı ve bilincini kaydetmişti. Ne yazık ki ben yetişemeden öldü. Görünüşe göre akşam güneş batarken Fareham’den dönüyormuş ve yolu iyi bilmediğinden ve kireç ocağının çevresinde çit olmadığından bir çukura düşmüştü. Jüri, ‘kaza eseri ölüm’ kararı verdi.</p>

  <p class="normal">“Ölümüyle ilgili bütün gerçekleri inceledim ama bir cinayet olduğuna dair en ufak bir kanıt bulamadım. Zor kullanıldığına dair bir iz yoktu; ne ayak izleri, ne bir soygun, ne de o çevrede gezinen şüpheli yabancılar vardı. Herşeye rağmen içimin hiç de rahat etmediğini söylememe gerek yok sanırım. Bu işin içinde bir bit yeniği olduğuna emindim.</p>

  <p class="normal">“Miras böyle sevimsiz bir şekilde bana kalmış oldu. Şimdi bana, bunu neden kabullendiğimi soracaksınız, cevap vereyim; bu belanın bir şekilde amcamın geçmişinden kaynaklandığını ve tehlikenin beni, başka bir yerde de olsam, bulacağına emindim de ondan. Neyse, zavallı babam 85 Ocağı’nda öldü ve o günün üzerinden iki yıl sekiz ay geçti. Bu süre boyunca Horsham’de mutlu bir hayat yaşadım. Tam, bu lanetin ailemin üzerinden kalktığını ve son nesille birlikte sona erdiğini düşünmeye başlamıştım ki, dün sabah, babama gelen mektubun aynısı bana da geldi.”</p>

  <p class="normal">Genç adam ceketinin cebinden kırışmış bir zarf çıkardı. Masaya yaklaşarak zarfı salladı ve içinden beş tane küçük portakal çekirdeği düştü.</p>

  <p class="normal">“Zarf bu,” diye devam etti. “Pula bakılırsa Londra’nın batı bölgesinden gelmiş. Şurada da aynen babama gelen mektuptaki harfler ve kelimeler: ‘K.K.K.’ ve ‘Kâğıtları güneş saatinin üstüne koy.’ “</p>

  <p class="normal">“Peki, siz ne yaptınız?” diye sordu Holmes.</p>

  <p class="normal">“Hiçbir şey.”</p>

  <p class="normal">“Hiç mi?”</p>

  <p class="normal">“Doğruyu söylemek gerekirse” yüzünü, narin beyaz ellerinin arasına gizledi, “çaresizdim ve kendimi, üzerine yaklaşan yılanı gören zavallı bir tavşan gibi hissettim. Dayanılmaz ve önlenemez bir lanetin pençesinde gibiydim.”</p>

  <p class="normal">“Yapmayın,” dedi Sherlock Holmes. “Harekete geçmelisiniz dostum, yoksa mahvolursunuz. Ümitsizliğe kapılmanın sırası değil şimdi.”</p>

  <p class="normal">“Polise gittim.”</p>

  <p class="normal">“Ee?”</p>

  <p class="normal">“Anlattıklarımı sakin sakin dinleyip bıyık altından güldüler. Onlara göre bu, aptalca bir şakaydı; gerek amcamın gerekse babamın ölümü tesadüftü ve bu durumla ilgisi yoktu.”</p>

  <p class="normal">Holmes kavuşturduğu ellerini havada salladı. “Ahmaklar!” diye bağırdı.</p>

  <p class="normal">“Yine de evde benimle kalması için bir polis memuru verdiler.”</p>

  <p class="normal">“Bu gece sizinle birlikte buraya geldi mi?”</p>

  <p class="normal">“Hayır. Sadece evde kalmak için emir almıştı.”</p>

  <p class="normal">Holmes yine lanetler savurdu.</p>

  <p class="normal">“Bana neden geldiniz,” diye atıldı, “ve hepsinden ötesi neden hemen gelmediniz?”</p>

  <p class="normal">“Bilmiyordum. Ancak bugün, sorunumu Binbaşı Prendergast’a açtığımda, duydum isminizi. Size gelmemi o tavsiye etti.”</p>

  <p class="normal">“Mektubu aldığınızdan bu yana iki gün geçmiş. Daha önce davranmalıydın. Sanırım bu anlattıklarınızdan başka ekleyeceğiniz bir şey yok.”</p>

  <p class="normal">“Birşey daha var,” dedi John Openshaw. Ceketinin ceplerini karıştırarak, rengi solmuş, mavi bir kağıt çıkardı ve masaya koydu. Kırışıklıklarını eliyle düzeltti. “Hatırlıyorum, amcamın şöminede yaktığı kağıtlar da bu renkteydi. Bu tek sayfayı çatıdaki odanın döşemesinde buldum. Herhalde diğerlerinin arasından yere düşerek yanmaktan kurtulmuş. Amcamın hatıra defterinden koparılmış bir yaprak olduğunu sanıyorum; bize faydası olur mu, bilmem. Yazı kesinlikle amcamın elyazısı.”</p>

  <p class="normal">Holmes lambayı kâğıdın üzerine tuttu, hep birlikte kâğıdın üzerine eğildik; yırtık köşesine bakılırsa bir defterden kopmuş olmalıydı. Başında “Mart 1869” yazılıydı ve başlığın altında, aşağıdaki bilmecemsi şeyler yazıyordu:</p>

  <p class="normal">4.3. Hudson geldi. Hiç değişmemiş.</p>

  <p class="normal">7.3. Çekirdekler Paramore’a, McCauley’ye ve St. Augustinli John Swain’e gönderildi.</p>

  <p class="normal">9.3. McCauley temizlendi.</p>

  <p class="normal">10.3. John Swain temizlendi.</p>

  <p class="normal">12.3. Paramore ziyaret edildi. Herşey yolunda.</p>

  <p class="normal">“Teşekkür ederim!” dedi Holmes, kâğıdı katlayıp misafirimize verirken. “Şu anda kaybedecek hiç vaktimiz yok. Anlattıklarınızı tartışmaya bile zaman kalmadı. Siz hemen eve dönüp işe koyulun.”</p>

  <p class="normal">“Peki, ne yapacağım?”</p>

  <p class="normal">“Yapılacak, hem de çabucak yapılacak tek bir şey var. Bize gösterdiğiniz bu kâğıdı, anlattığınız o pirinç kutuya koyun. Amcanızın diğer bütün evrakları yaktığını ve kalan tek sayfanın bu olduğunu açıklayan bir pusula da bırakın kutuya. İkna edici kelimeler kullanın. Bunu yaptıktan sonra, belirtildiği gibi, kutuyu güneş saatinin üstüne koyun. Anladınız mı?”</p>

  <p class="normal">“Tamamen.”</p>

  <p class="normal">“Şu an için intikam falan düşünmeyin. Sanırım bu meseleyi kanun yoluyla halledebiliriz; ama ilk önce, onların yaptığı gibi, biz de kendi ağımızı örmeliyiz. Şimdilik en önemli şey sizi tehlikeden kurtarmak. Sonra bu esrarı çözüp suçluları cezalandırırız.”</p>

  <p class="normal">“Teşekkür ederim,” dedi genç adam, ayağa kalkıp paltosunu alırken. “Bana hayat ve umut verdiniz. Dediklerinizi aynen uygulayacağım.”</p>

  <p class="normal">“Hiç zaman kaybetmeyin. Bu arada, hepsinden önemlisi, kendinize çok dikkat edin, çünkü gerçekten büyük bir tehlikeyle karşı karşıya olduğunuzdan hiç kuşkum kalmadı. Eve nasıl döneceksiniz?”</p>

  <p class="normal">“Waterloo’dan trenle.”</p>

  <p class="normal">“Saat daha dokuz olmadı.Sokaklar hâlâ kalabalık olacağından güvende olursunuz.Ama yine de tetikte olun.”</p>

  <p class="normal">“Yanımda silahım var.”</p>

  <p class="normal">“Bakın bu iyi. Vakanız üzerinde çalışmaya yarın başlayacağım.”</p>

  <p class="normal">“O halde Horsham’de görüşeceğiz.”</p>

  <p class="normal">“Hayır, sizin sırrınızın cevabı Londra’da. Onun için ben de araştırmalarımı burada yapacağım.”</p>

  <p class="normal">“O zaman bir iki güne kadar kutu ve kâğıtlarla ilgili gelişmeleri haber veririm size. Söylediklerinizi harfiyen uygulayacağım.”</p>

  <p class="normal">Bizimle el sıkışarak ayrıldı. Dışarıda fırtına devam ediyor ve yağmur pencerelere vuruyordu. Bu garip, çılgın hikâye sanki dışarıdaki fırtınadan gelmiş ve tekrar onun içinde kaybolup gitmişti.</p>

  <p class="normal">Sherlock Holmes, başı öne eğik, ateşi seyrederek bir süre sessizce oturdu. Sonra piposunu yaktı ve arkasına yaslanarak, tavana yükselen mavi dumanı seyretti. “Watson,” dedi sonunda, “galiba şimdiye kadar karşılaştığımız vakaların arasındaki en inanılmazı bu olacak.</p>

  <p class="normal">“Dörtlülerin İşareti hariç.”</p>

  <p class="normal">“Doğru, o hariç. Ama bana kalırsa, şu bizim John Openshaw daha büyük bir tehlikenin içinde.”</p>

  <p class="normal">“Peki, bu tehlikenin ne olduğu hakkında bir fikrin var mı?” diye sordum.</p>

  <p class="normal">“Bazı noktalar apaçık ortada,” diye cevap verdi.</p>

  <p class="normal">“Hangi noktalar? Şu K.K.K. neyin nesi ve bu mutsuz aileden ne istiyor?”</p>

  <p class="normal">Sherlock Holmes, gözlerini kapadı, parmak uçlarını birleştirdi ve dirseklerini koltuğun kenarına dayadı. “Mantıklı bir adama tek bir gerçek yeterlidir. Bu gerçekten, tüm olaylar zinciriyle birlikte gelecekte meydana gelebilecek sonuçları da çıkarılabilir. Nasıl ki Cuvier, tek bir kemiğe bakarak bütün hayvanı tarif edebiliyorsa, zincirdeki bir halkayı tamamen kavrayabilmiş bir gözlemci de hem önceki, hem de sonraki halkaları tam bir kesinlikle tanımlayabilir. Sebebin tek başına ulaşacağı sonuçları henüz kavrayabilmiş değiliz. Problemler, ancak duyulanın etkisinden kurtulduktan sonra çözülebilir. Mantıklı bir adam, yöntemi en üst noktalarına yükseltebilmek için, bilgi alanına giren bütün gerçekleri kullanmak zorundadır.Bütün bilgilere sahip olmak, bugünkü serbest eğitim ve ansiklopedi çağında ulaşılması güç bir hedeftir. Aslında bir insanın, işinde gerekli olan bütün bilgilere sahip olması imkânsız değil ve ben de bunun için çabalıyorum. Yanlış hatırlamıyorsam, bir keresinde, dostluğumuzun ilk günlerinde, benim özelliklerimi çok iyi belirtmiştin.”</p>

  <p class="normal">“Evet,” diye cevap verdim gülerek. “Orijinal bir yaklaşımdı. Felsefe, astronomi ve politika bilgine sıfır vermiştim sanırım. Botanik: değişken; jeoloji: şehrin seksen kilometrelik bir alanındaki çamur izlerini tanıyacak kadar ileri, kimya: kendine özgü, anatomi: sistemsiz, duygusal edebiyat ve suç kayıtları: benzersiz; kemancı, boksör, kılıç ustası, kokain ve tütünle kendini zehirlemeye eğilimli. Galiba analizimin ana noktaları bunlardı.”</p>

  <p class="normal">Holmes bu son söylediklerim üzerine gülümsedi. “O zaman da belirttiğim gibi,” dedi, “bir insan, beynindeki odaları kullanabileceği eşyalarla döşemeli ve geri kalanları da istediği zaman çıkarıp kullanabileceği bir yere, kütüphanesine yerleştirmelidir. Şimdi, bu gece dinlediğimiz hikâyeye gelirsek, bütün kaynaklarımızı kullanmamız gerektiği ortada. Lütfen arkandaki rafta duran şu Amerikan Ansiklopedisi’nin K cildini verir misin? Şimdi durumu ve bundan sonra olabilecekleri bir gözden geçirelim.İlkin, Albay Openshaw’dan başlayalım.</p>

  <p class="normal">Amerika’dan ayrılması için güçlü bir sebebi olmalıydı. Onun yaşındaki insanlar alışkanlıklarını kolay kolay değiştirmezler. Ayrıca Florida’nın o nefis iklimini bırakıp İngiltere’de kırsal bir kasabada inzivaya çekilmezler. İngiltere’de böyle bir hayatı seçmesi için ya birinden ya da bir şeyden dehşetli korkmuş olması gerekir. Bu nedenle varsayımımızı, birinden veya bir şeyden korktuğu için Amerika’dan ayrıldığını söyleyerek genişletebiliriz.</p>

  <p class="normal">Korktuğu şeyin ne olduğuna gelince... Elimizdeki tek delil, şu mektuplar. Önce kendine, sonra da mirasçılarına gönderilen şu korkunç mektuplar. Zarfların üstündeki pullara dikkat ettin mi?”</p>

  <p class="normal">“İlki Pondicherry’den, ikincisi Dundee’den, üçüncüsü de Londra’dan geliyordu.”</p>

  <p class="normal">“Londra’nın doğusundan. Bundan ne çıkarıyorsun?”</p>

  <p class="normal">“Hepsi de birer liman şehri. Gönderen bir gemide olmalı.”</p>

  <p class="normal">“Mükemmel. Artık bir ipucumuz var. Bu mektupları yazan kişi, büyük bir olasılıkla limana yanaşmış bir gemide bulunmalı. Şimdi ikinci bir ipucuna gelelim. Pondicherry’den gelen tehdit mektubuyla tehdidin yerine getirilmesi arasında yedi hafta geçiyor. Dundee’de ise yalnızca üç-dört gün. Bu sana birşeyler çağrıştırıyor mu?”</p>

  <p class="normal">“Katilin katedeceği mesafe uzundu.”</p>

  <p class="normal">“Ama unutma ki mektubun ki daha da uzundu.”</p>

  <p class="normal">“Ne demek istediğini anlamadım.”</p>

  <p class="normal">“En azından adamın veya adamların içinde bulundukları geminin bir yelkenli olduğunu ileri sürebiliriz. Anlaşılan şu ilginç tehdit mektuplarını her defasında denize açılmadan önce postaladılar. Dundee’den atılan tehdit mektubundan cinayetin işlenişine kadar ne kadar az zaman geçtiğini görüyorsun. Pondicherry’den bir buharlı gemiyle gelmiş olsalardı mektupla hemen hemen aynı zamanda gelirlerdi, oysa aradan tam tamına yedi hafta geçmiş. Sanırım mektup buharlı gemiyle gönderiliyor; katil ise arkadan yelkenli gemiyle geliyor.”</p>

  <p class="normal">“Olabilir.”</p>

  <p class="normal">“Olabilir değil, kesinlikle bu böyle. Şimdi bu meselenin ivediliğini ve neden genç Openshaw’a bir an önce hareket etmesini söylediğimi anlıyor musun? Mektubu gönderenler, aradaki mesafeyi kateder etmez harekete geçiyorlar. Ve bu seferki Londra’dan geldiği için gecikmeyi göze alamayız.”</p>

  <p class="normal">“Aman Tanrım!” diye bağırdım. “Bu acımasız takibin sebebi ne olabilir ki?”</p>

  <p class="normal">“Anlaşılan Openshaw’un elinde bulunan evrak, gemideki kişi ya da kişiler için hayati bir öneme sahip olmalı. Bana kalırsa bu cinayetleri birden fazla kişi işledi. Tek bir kişi mahkemeyi bile aldatarak iki cinayeti işleyemez. Bu işin için de başkaları da olmalı. Tek amaçları, kimin elinde olursa olsun evrakı ele geçirmek. Şu K.K.K. harfleri de bir insanın değil, bir cemiyetin ismini gösteriyor.”</p>

  <p class="normal">“Peki, ama ne cemiyeti bu?”</p>

  <p class="normal">“Sen hiç Ku Klux Klan diye birşey duymadın mı?” dedi Sherlock Holmes, kısık bir sesle, öne eğilerek.</p>

  <p class="normal">“Hiç duymadım.”</p>

  <p class="normal">Holmes, dizlerinin üstüne yerleştirdiği kalın citli kitabın sayfalarını çevirdi. “İşte burada, “ dedi: “Ku Klux Klan. Bir tüfeğin doldurulurken çıkardığı seslerden türetilmiş bir isim. Bu korkunç, gizli örgüt, Amerikan İç Savaşı’ndan sonra Güney Eyaletleri adına askerlik yapmış olanlar tarafından kurulmuş. Kısa zamanda, Tennessee, Louisiana, Carolina, Georgia ve Florida gibi, ülkenin çeşitli yerlerinde yerel şubeler açmış. Güçlerini en fazla siyasi alanda kullandılar; amaçları zenci seçmenleri yıldırmak ve kendi görüşlerine karşı olanları öldürmek veya ülkeden sürmekti. Genellikle eyleme geçmeden önce kurbanı uyarıyorlardı. Bu uyarma, genellikle bilinen fantastik sembollerle oluyordu: mesela meşe ağacından yapılmış çatal, karpuz tohumu veya portakal çekirdeğiyle. Bu uyarıyı aldıktan sonra, kurban ya açık bir şekilde istenileni yapmalı, ya da ülkeden gitmeliydi. Eğer meydan okumaya kalkarsa, çoğu zaman beklenmedik bir zamanda, beklenmedik bir şekilde ölüm gelirdi. Cemiyet, o kadar mükemmel örgütlenmiş ve yöntemleri o kadar sistemliydi ki onlara karşı koymayı başarabilen pek olmamıştır. Amerika Birleşik Devletleri hükümetinin ve Güneydeki soyluların çabalarına rağmen, örgüt birkaç yıl daha gelişmeye devam etti. Nihayet 1869 yılında, bu hareket hızla çökertildi. Fakat o tarihten bu yana, çeşitli yerlerde münferit eylemlere hâlâ rastlanmaktadır.”</p>

  <p class="normal">“Senin de gördüğün gibi,” dedi Holmes, elindeki kitabı bırakarak, “örgütün ani dağılışıyla, Openshaw’un bir sürü evrakla Amerika’dan ayrılışı aynı tarihlere rastlıyor. Bu iki olay arasında kesinlikle bir ilişki olmalı. O ve ailesinin peşindeki şeyin ne olduğunu görüyorsun. Senin anlayacağın, bu kayıtlar ve günlük, Güneydeki örgüt elemanlarını ortaya çıkarabilir. Hiçbiri gece rahat uyuyamıyordur.”</p>

  <p class="normal">“Öyleyse bizim gördüğümüz o koparılmış sayfa...”</p>

  <p class="normal">“… o uğursuz defterin bir yaprağı Yanlış hatırlamıyorsam üzerinde şöyle yazıyordu: ‘Portakal çekirdekleri A, B ve C’ye gönderildi.’ Yani örgütün ihbar mektupları gönderilmiş. Sonra da A ve B’nin temizlendiğine veya ülkeyi terk ettiğine ve son olarak da C’nin ziyaret edildiğine dair bazı bilgiler verilmişti.Korkarım bu ziyaretin sonu çok kötü oldu.Bu durumda Watson, sanırım olaya ışık tutabileceğiz. Bu arada umarım genç Openshaw dediklerimi yapmıştır; zira bu onun son şansı. Bu gece söylenecek veya yapılacak başka bir şey kalmadı. Şimdi kemanımı uzatırsan, dışarıdaki kötü havayı ve ondan da kötü adamları, şöyle bir yarım saatliğine unutmaya çalışabiliriz.”</p>

  <p class="normal">Ertesi sabah hava açıktı. Güneş ışıkları, tüm şehri kaplayan sis tabakasının arasından sızmaktaydı. Aşağıya indiğimde, Sherlock Holmes kahvaltıya oturmuştu bile.</p>

  <p class="normal">“Seni beklemediğim için kusura bakma,” dedi, “ama bugün Openshaw vakasıyla çok meşgul olacağım.”</p>

  <p class="normal">“Neler yapacaksın?” diye sordum.</p>

  <p class="normal">“Herşey, yapacağım ilk soruşturmanın sonuçlarına bağlı. Sonuçta Horsham’e bile gitmek zorunda kalabilirim.”</p>

  <p class="normal">“Oradan mı başlayacaksın?”</p>

  <p class="normal">“Hayır, hayır; burada, bu şehirde başlamak istiyorum. Sen zili çal; hizmetçi kahveni getirir.”</p>

  <p class="normal">Beklerken gazeteyi aldım. Masanın üzerinde katlanmış duruyordu. İlk sayfasına bir göz attım. Kanımı donduran bir haber başlığıyla karşılaştım.</p>

  <p class="normal">“ Holmes,” diye bağırdım, “çok geç kalmışsın.”</p>

  <p class="normal">“Ah!”dedi, elindeki fincanı bırakarak, “korktuğum şey başıma geldi. Nasıl yapılmış?”</p>

  <p class="normal">Sakince konuşuyordu, ama ne kadar sarsıldığını sesinden anlamıştım.</p>

  <p class="normal">“Bakar bakmaz gözüme Openshaw ismi çarptı ve sonra da ‘Waterloo Köprüsü’nde Facia’ başlığı. Haber şöyleydi:</p>

  <p class="normal">“Dün gece saat dokuz ile on arasında, Waterloo Köprüsü yakınlarında devriye gezen H Bölgesi polis müfettişi Cook, birinin imdat diye haykırdığını, sonrasında da birinin suya düştüğünü duydu. Gecenin oldukça karanlık ve fırtınının çok şiddetli olmasından dolayı köprüden geçenlerin yardım çabalarına rağmen suya düşen kişi kurtarılamadı.Sonra ceset, alarm verilmiş olduğu için deniz polisinin yardımıyla sudan çıkarıldı. Cebinden çıkan bir zarftan öğrenildiği üzere cesedin, Horsham yakınlarında oturan John Openshaw adında bir gence ait olduğu anlaşıldı. Büyük bir ihtimalle Waterloo İstasyonu’ndan kalkan son treni yakalayabilmek için koştururken aceleden ve aşırı karanlığın da etkisiyle yolunu şaşırdığı ve vapur iskelesinin bulunduğu yerden suya düştüğü tahmin ediliyor. Yapılan muayenede ölüye zor kullanıldığını gösteren bir iz bulunamamıştır. Merhumun talihsiz bir kazaya kurban gittiği anlaşılıyor. Öyle olsa bile bu kaza, yetkililerin, nehir iskelelerinin güvenliğini tekrar gözden geçirmeleri gerektiğini gündeme getiriyor.”</p>

  <p class="normal">Birkaç dakika ikimizden de ses çıkmadı. Holmes’u hiç böyle üzgün ve sarsılmış görmemiştim.</p>

  <p class="normal">“Bu, gururumu incitti Watson,” dedi sonunda. “Kötü bir duygu bu kuşkusuz, gururum incindi. Bu artık benim için kişisel bir meseledir. Gücüm yettiği sürece bu çetenin peşini bırakmayacağım. Adam benden yardım istemeye geldi, ben ise, onu ölüme gönderdim!” Sandalyesinden fırlayarak sıkıntıyla odada bir ileri, bir geri yürümeye başladı. Solgun yanakları kızarmıştı ve uzun ince ellerini sıkıp duruyordu.</p>

  <p class="normal">“Kurnaz şeytanlar!” diye bağırdı sonunda. “Ama onları yakalayacağım. Openshaw’u tuzağa nasıl düşürdüler acaba? İskele, istasyona giden sokak üzerinde değil ki? O fırtınalı gecede bile köprüden gelip geçenler olur, onların gözü önünde böyle bir cinayet işlenemez. Neyse Watson, bakalım uzun vadede kim kazanacak! Ben şimdi dışarı çıkıyorum!”</p>

  <p class="normal">“Polise mi?”</p>

  <p class="normal">“Hayır. Ben kendim polis olacağım. İsterlerse ben ağı ördükten sonra sinekleri kapabilirler; ama ondan önce değil.”</p>

  <p class="normal">Bütün gün kendi işlerimle uğraştım ve ancak akşam geç vakitte Baker Sokağı’na dönebildim. Sherlock Holmes henüz gelmemişti. Eve girdiğinde ise saat ona geliyordu. Solgun ve bitkin bir hali vardı. Dolaptan bir dilim ekmek çıkararak iştahla yedi ve bol bol su içti</p>

  <p class="normal">“Açsın galiba,” dedim.</p>

  <p class="normal">“Hem de kurt gibi. Yemek yemek bütün gün aklıma bile gelmedi. Kahvaltıdan beri hiçbir şey yemedim.”</p>

  <p class="normal">“Hiçbir şey mi?”</p>

  <p class="normal">“Bir parça bile. Yemeği düşünecek vaktim olmadı.”</p>

  <p class="normal">“Peki, neler yaptın? Bir ipucu buldun mu?”</p>

  <p class="normal">“Artık avucumun içindeler. Genç Openshaw’un intikamı yakında alınacak. Onlara karşı kendi şeytansı yöntemlerini kullanacağız,Watson! İyice düşündüm bunu.”</p>

  <p class="normal">“Ne demek istiyorsun?”</p>

  <p class="normal">Dolaptan bir portakal çıkardı ve kabuğunu soyarak kesip çekirdeklerini masaya sıktı.</p>

  <p class="normal">Arasından beş tane ayırarak bir zarfa yerleştirdi. Zarfın içine “ S.H.’den J.C.’ye” yazdı. Sonra zarfı kapadı ve üzerine “Kaptan James Calhoun, Lone Star Gemisi, Savannah, Georgia, ABD” adresini yazdı.</p>

  <p class="normal">“Limana girdiğinde eline geçecek,” dedi, acı acı gülerek. “Ona uykusuz bir gece geçirmeye yeter bu. Genç Openshaw’un inandığı gibi, o da bunun, kaderinin bir işareti olduğunu düşünecektir.”</p>

  <p class="normal">“Peki, kim bu Kaptan Calhoun?”</p>

  <p class="normal">“Çetenin lideri. Diğerlerine de sıra gelecek, ama önce bu.”</p>

  <p class="normal">“İzini nasıl buldun?”</p>

  <p class="normal">Cebinden, üzeri tarihler ve isimler yazılı büyükçe bir sayfa çıkardı.</p>

  <p class="normal">“Bütün günümü, Lloyd Seyahat Acentası’nın listelerini incelemekle geçirdim. 83 yılının Ocak ve Şubat aylarında Pondicherry’ye giden bütün gemileri rotalarını saptadım. O aylarda bu güzergâhtan geçmiş olduğu belirtilen otuz altı gemi vardı. Bunlardan biri olan Lone Star hemen dikkatimi çekti. Yola Londra’dan çıktığı belirtilmesine rağmen, ismi, Amerika’nın eyaletlerinden birine verilen bir isimdir.”</p>

  <p class="normal">“Teksas sanırım.”</p>

  <p class="normal">“Hangisi olduğuna emin değilim; ama geminin Amerika çıkışlı olduğunu biliyordum.”</p>

  <p class="normal">“Sonra ne yaptın?”</p>

  <p class="normal">“Dundee’den kalkan gemileri inceledim. Lone Star gemisinin, 85 yılının Ocak ayında orada olduğunu görünce bütün şüphelerim doğrulanmış oldu. Sonra, şu an Londra limanında bulunan gemileri araştırdım.”</p>

  <p class="normal">“Ee?”</p>

  <p class="normal">“Lone Star buraya geçen hafta demir atmış. Albert İskelesi’ne gittiğimde, geminin bu sabah suların yükselmesiyle birlikte nehirden çekildiğini ve Savannah’ya doğru yelken açtığını öğrendim.Gravesend’e bir telgraf çektim;yelkenlinin oradan yeni geçtiğini öğrendim. Rüzgâr doğuya doğru estiğine göre şu an Godwins’i geçmiş, Wight Adası’na yaklaşmış olmalı.”</p>

  <p class="normal">“Şimdi ne yapacaksın peki?”</p>

  <p class="normal">“O, elimden kurtulamaz. Öğrendiğim kadarıyla, gemideki tek Amerikalılar Kaptan James Calhoun’la iki tayfasıymış. Gerisi Finlandiyalı ve Alman. Ayrıca, bu üçlünün dün gece gemide olmadıklarını da öğrendim. Yüklemeyi yapan hamal söyledi bunu. Lone Star, Georgia’ya varır varmaz, buharlı gemiyle gönderdiğim mektup da orada olacak. Savannah polisine de telgraf çekerek bu üç kişinin cinayet zanlıları olduğu bildirdim.”</p>

  <p class="normal">İnsanların yaptıkları en iyi planlarda bile kusurlar olabilir. Peşlerindeki kurnaz ve kararlı düşmanlarının varlığını haber veren portakal çekirdekleri, John Openshaw’un katillerinin eline hiç ulaşamadı. O yıl, sonbahar fırtınaları çok uzun ve şiddetli geçti, özellikle denizlerde… Savannah’ya ulaşacak olan Lone Star’ın haberlerini boşuna bekledik. Sonunda, Atlantik açıklarında batmış bir geminin enkazının bulunduğunu ve armasında “L.S.” harflerinin yazılı olduğunu öğrendik. Lone Star’in akıbeti hakkında öğrendiklerim bundan öteye geçmedi...</p>
</body>
</html>
