<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Onuncu Bölüm</title>
</head>

<body>
  <h2 style="text-align: left;"><span style="color: rgb(79, 129, 189); text-align: justify; text-indent: 1em;">2</span><br /></h2>

  <p>Başmüfettiş Harper kapının zilini çalmadan önce villaya bir süre baktı. Güzel bir evdi bu. Geniş bahçesi bakımlıydı. İçindekiler mutlu bir hayat sürüyorlardı herhalde. Ve şimdi felaket gelip kapılarını çalmıştı. Harper içini çekti.</p>

  <p>Başmüfettişi hemen oturma odasına aldılar. Kır bıyıklı dimdik vücutlu bir adamla, gözleri ağlamaktan kızarmış bir kadın onu görür görmez hemen ayağa fırladılar.</p>

  <p>Bayan Reeves heyecanla, "Pamela'yla ilgili bir haber getirdiniz değil mi?" diye bağırdı. Sonra da Harper'ın merhamet dolu bakışları karşısında tokat yemiş gibi geriledi.</p>

  <p>Harper, "Korkarım kendinizi kötü. bir habere hazırlamak zorundasınız," dedi.</p>

  <p>"Kadın, "Pa... Pamela..." diye kekeledi.</p>

  <p>Bay Reeves çabucak, "Kızımıza... bir şey mi oldu?" diye sordu.</p>

  <p>"Evet, efendim."</p>

  <p>"Yani... öldü mü?"</p>

  <p>Bayan Reeves haykırdı. "Hayır, hayır olamaz!" Hıçkıra hıçkıra ağlamaya başladı. Kocası, kolunu kadının omzuna dolayarak, onu kendisine çekti. Dudakları titriyordu, bir yandan da soru sorar gibi Harper'a bakmaktaydı.</p>

  <p>Başmüfettiş başını eğdi.</p>

  <p>"Pamela bir kazaya mı kurban gitti?"</p>

  <p>"Pek değil, efendim. Kızınızı, bir taş ocağında, yanmış bir otomobilin içinde buldular."</p>

  <p>"Bir arabanın içinde? Bir taş ocağında?" Adamın çok şaşırdığı belliydi.</p>

  <p>Bayan Reeves kendisini tutacak halde değildi artık. Kanepeye çöktü. Sarsıla sarsıla ağlıyordu.</p>

  <p>Harper, "Birkaç dakika beklememi ister misiniz?" dedi.</p>

  <p>Bay Reeves sordu. "Ne anlama geliyor bu? Pamela bir cinayete mi kurban gitti?"</p>

  <p>"Öyle gözüküyor, efendim. İşte onun için size birkaç soru sormak istiyordum. Bunlar sizi fazla rahatsız etmeyecekse..."</p>

  <p>"Hayır, hayır, etmez. Eğer söyledikleriniz doğruysa zaman kaybetmemeniz gerek. Ama buna inanamıyorum. Pamela gibi bir çocuğa kim zarar vermek ister ki?"</p>

  <p>Harper duygularını gizlemeye çalışarak, "Kızının kaybolduğunu polise haber vermişsiniz," diye başladı. "Durumu açıklamışsınız. Kızınız, izci toplantısına gitmiş. Akşam yemeğine dönmesini bekliyormuşsunuz. Öyle mi?"</p>

  <p>"Evet."</p>

  <p>"Kızınız otobüsle mi dönecekti?"</p>

  <p>"Evet."</p>

  <p>"Pamela'nın izci arkadaşlarının söylediklerine göre kızınız Danemouth'da alışveriş yapmaya karar vermiş. Ondan sonraki otobüsle eve dönecekmiş. Sizce normal bir şey mi bu?"</p>

  <p>"Evet. Pamela, alışverişten çok hoşlanırdı. Bu yüzden sık sık Danemouth’a giderdi. Otobüs ana yoldan kalkıyor. Durak buradan üç yüz metre kadar ötede."</p>

  <p>"Kızınızın bundan başka bir planı yok muydu?"</p>

  <p>"Hayır."</p>

  <p>"Danemouth'da birisiyle buluşmayacak mıydı?"</p>

  <p>"Buluşmayacaktı. Bundan eminim. Eğer böyle bir şey olsaydı, bize kesinlikle söylerdi. Pamela'nın yemeğe gelmesini bekledik. Vakit geçip de Pamela gözükmeyince polise telefon ettik. O böyle gecikecek ya da habersiz eve hiç gelmeyecek bir kız değildi."</p>

  <p>"Kızın hoşa gitmeyecek arkadaşları var mıydı? Sizin beğenmediğiniz, onaylamadığınız kimseler?"</p>

  <p>"Hayır. Bu bakımdan hiçbir zaman güçlükle karşılaşmadık."</p>

  <p>Bayan Reeves gözyaşları arasında, "Pam hâlâ çocuktu," dedi. "Yaşına göre küçüktü o. Oyunlardan filan hoşlanırdı. Çok bilmiş değildi."</p>

  <p>"Bay George Bartlett adında birini tanıyor musunuz? Kendisi Danemouth'da Majestik otelinde kalıyor."</p>

  <p>Bay Reeves, Harper'a hayretle baktı. "Bu adı hiç duymadım."</p>

  <p>"Acaba kızınız onu tanıyor muydu?"</p>

  <p>"Hiç sanmıyorum." Reeves sert bir sesle ekledi. "Onun bu konuyla ne ilgisi var?"</p>

  <p>"Kızınızın cesedinin bulunduğu Minoan 14, George Bartlett'in."</p>

  <p>Bayan Reeves bağırdı. "O halde o..."</p>

  <p>Harper çabucak, "Bay Bartlett, bugün daha önce arabasının kaybolmuş olduğunu haber verdi," dedi. "Araba dün öğleyin Majestik'in avlusundaymış. Arabayı herhangi bir kimse almış olabilir."</p>

  <p>"Arabayı kimin aldığını gören olmamış mı?"</p>

  <p>Başmüfettiş kafasını salladı. "Otele bütün gün bir sürü araba girip çıkıyor. Minoan 14 ise en fazla görülen otomobillerden."</p>

  <p>Bayan Reeves bağırdı. "Siz bir şey yapmayacak mısınız? Bu... bu işi yapan iblisi bulmayacak mısınız? Küçücük kızım... ah, küçücük yavrum! O diri diri yanmadı değil mi? Ah, Pam, Pam..."</p>

  <p>"Kızınız acı çekmedi, Bayan Reeves. Araba tutuşturulduğu zaman kızınız çoktan ölmüştü. Buna inanmalısınız."</p>

  <p>Reeves boğuk bir sesle sordu. "Onu nasıl öldürmüşler?"</p>

  <p>Harper anlamlı bir tavır takınarak ona baktı. "Bilmiyoruz. Yangın bütün delilleri ortadan kaldırmış." Kanepedeki çırpınan kadına döndü. "Bana inanın, Bayan Reeves, elimizden gelen her şeyi yapıyoruz. Her şey soruşturmalara bağlı. Er geç kızınızı dün Danemouth'da görmüş olan birini bulacağız. Ondan kızınızın yanında kim olduğunu öğreneceğiz. Bütün bunlar zaman alacak tabii. Merkeze yüzlerce rapor geliyor. Şurada bir izci kız görülmüş, burada bir izci kız görülmüş. Bunların arasında dikkatle ve sabırla bir seçme yapılması gerek. Ama hiç korkmayın, gerçeği er ya da geç ortaya çıkaracağız."</p>

  <p>Bayan Reeves sordu. "O... nerede? Onun yanına gidebilir miyim?"</p>

  <p>Başmüfettiş Harper yeniden kocasına baktı. "Bu işe polis doktoru bakıyor. Kocanızın şimdi benimle gelip formaliteleri tamamlaması iyi olur. O arada Pamela'nın size söylediklerini hatırlamaya çalışın. O aldırış etmediğiniz ama şimdi bu olayın aydınlanmasına yardım edecek bir iki söz... Ne demek istediğimi anlıyorsunuz değil mi? Söylenilen bir iki söz, bir deyiş ... Bize en iyi bu şekilde yardım edebilirsiniz."</p>

  <p>İki adam kapıya doğru giderlerken, Reeves bir fotoğrafı işaret etti. "İşte Pamela."</p>

  <p>Harper resme dikkatle baktı. Bir hokey gurubunun fotoğrafıydı bu. Reeves, parmağıyla ortada duran Pamela'yı gösterdi.</p>

  <p>Harper örgülü saçlı kızın heyecanlı yüzüne bakarken, "İyi bir çocukmuş," diye düşündü. Aklına arabadaki kavrulmuş ceset geldiği için de dudakları inceliverdi. "Pamela Reeves'in öldürülmesi, Glenshire'ın çözülmemiş esrarlarından biri halini almayacak," diye kendi kendine yemin etti. "Evet... Belki Ruby Keene başına gelene layıktı. Ama Pamela Reeves tümüyle bambaşkaydı. İyi bir kızcağızdı o. Onu öldüren kadını veya erkeği buluncaya kadar uğraşacağım."</p>

  <p class="p1"><a id="a33"></a></p>
</body>
</html>
