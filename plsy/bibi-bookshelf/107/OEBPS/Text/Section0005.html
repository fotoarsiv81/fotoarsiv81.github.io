<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Birinci Bölüm</title>
</head>

<body>
  <h2 id="sigil_toc_id_6"><a id="ncx183"></a>6</h2>

  <p>Bay Bantry reçelli ekmeğinin son lokmasını da kahvenin yardımıyla telaşla yutarak, hole fırladı. Bölgenin Polis Müdürü Albay Melchett'in yanında Müfettiş Slack'la arabadan indiğini görünce, çok sevindi. Slack'den pek hoşlanmazdı. Fazla enerjik olan bu adam, önemli saymadığı kimseleri kırmaktan hiç çekinmeyen bir tipti.</p>

  <p>Polis müdürü, "Günaydın, Bantry," dedi. "Kalkıp gelmenin iyi olacağını düşündüm. Pek tuhaf bir olaya benziyor bu."</p>

  <p>"Bu... bu..." Bay Bantry düşüncelerini açıklamaya çalışıyordu. "İnanılacak gibi değil! Korkunç!"</p>

  <p>"Kızın kim olduğunu bilmiyor musun?"</p>

  <p>"Hayır. Ömrümde görmedim."</p>

  <p>Müfettiş Slack sordu. "Uşak bir şeyler biliyor mu?"</p>

  <p>"Lorrimer de benim gibi şaşırdı."</p>

  <p>Müfettiş Slack, "Ah," diye mırıldandı. "Acaba?"</p>

  <p>Bay Bantry, "Yemek odasında kahvaltı hazır, Melchett," dedi. "Bir şeyler yemek ister misin?"</p>

  <p>"Hayır... hayır, şu işe bakalım daha iyi. Haydock da neredeyse gelir. Hah, işte."</p>

  <p>Bir araba daha durdu. Aynı zamanda polis doktorluğu yapan Haydock, çabucak indi. İriyarı, geniş omuzlu bir adamdı. İkinci bir arabadan ise iki sivil polis çıktı. Bunlardan birinin elinde bir fotoğraf makinesi vardı.</p>

  <p>Polis müdürü, "Ah," dedi. "Tamam mıyız? Pekâlâ. Gidelim. Slack bana cesedin kütüphanede olduğunu söyledi."</p>

  <p>Bantry inledi. "İnanılacak gibi değil. Biliyor musun, bu sabah karım, hizmetçinin içeri girerek kütüphanede bir ceset olduğunu haber verdiğini söylediği zaman ona inanamadım."</p>

  <p>"Evet, evet, gayet iyi anlıyorum. Bütün bunların karını fazla sarsmadığını umarım."</p>

  <p>"Çok anlayışlı davrandı o. Olağanüstü bir biçimde Miss Marple'ı çağırdı. Hani şu köydeki Miss Marple'ı."</p>

  <p>"Miss Marple?" Polis müdürünün vücudu birdenbire kaskatı kesiliverdi. "Karın onu neden çağırttı?"</p>

  <p>"Yanında bir arkadaşının bulunmasını istiyordu. Kadınlar böyle değil midir?"</p>

  <p>Albay Melchett hafifçe güldü. "Eğer bana sorarsan karın amatör dedektifliğe kalkışacaktır derim. Miss Marple köyün en yaman hafiyesidir. Bir keresinde bize iyi bir ders verdiydi. Öyle değil mi, Slack?"</p>

  <p>Müfettiş Slack, "O başkaydı," dedi.</p>

  <p>"Nasıl başkaydı?"</p>

  <p>"O yöresel bir olaydı, efendim. O yaşlı hanım da gerçekten köyde olan her şeyi biliyor. Ama buradaki onun boyundan büyük bir iş."</p>

  <p>Melchett alaycı bir tavırla, "Olay hakkında senin de bir bilgin yok, Slack," diye cevap verdi.</p>

  <p>"Ah, biraz sabredin, efendim. Ben çok geçmeden işin içyüzünü anlayacağım."</p>
</body>
</html>
