<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-26</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-26" xml:lang="en-GB">26  </p>
			<p class="paragraf"><span>  </span></p>
			<p class="paragraf"><span>Marco kayınpederinin sesini duyunca yere yığıldı. Yaşadığı kafa karışıklığı ve duruma inanmakta çektiği güçlük yüzünden konuşamadı.   </span></p>
			<p class="paragraf"><span>Richard, “Marco?” dedi.   </span></p>
			<p class="paragraf"><span>“Efendim.” Marco’nun sesi kendi kulaklarına bile ölü gibi geliyordu.  </span></p>
			<p class="paragraf"><span>“Ne yaptığını biliyorum.”  </span></p>
			<p class="paragraf"><span>Marco monoton bir şekilde, “Ne yaptığımı mı?” diye tekrarladı. Hâlâ parçaları birleştirmeye çalışıyordu. </span><span class="CharOverride-11">Neden Anne’in babasında Derek Honig’in cep telefonu numarası var? Acaba polisler telefonu suç mahallinde bulup ona mı verdiler? Bu bir tuzak mı?</span><span>  </span></p>
			<p class="paragraf"><span>“Yani fidye için kendi çocuğunu kaçırttığını. Karının anne ve babasının parasını çaldığını. Sanki size yeteri kadar para vermemişiz gibi.”  </span></p>
			<p class="paragraf"><span>Marco zaman kazanmaya, kendini bu tuhaf durumdan kurtarmaya çalışarak, “Neden bahsediyorsun sen?” dedi çaresizce. Panikle telefonu kapatma isteğini bastırdı. İnkâr etmeliydi, mutlaka inkâr etmeliydi. Ortada hiçbir kanıt yoktu. Ama sonra Cynthia’nın videosunu hatırladı. Sonra da bu telefon konuşmasını. Bu konuşmanın tam olarak ne gibi sonuçları olabilirdi? Eğer polisler Derek’in telefonunu buldularsa ve şimdi bu konuşmayı dinliyorlarsa, Marco telefonu açtığına göre, onun Derek ile işbirliği yaptığına dair ihtiyaçları olan bütün kanıtları elde etmişlerdi.   </span></p>
			<p class="paragraf"><span>Ama belki de polislerin telefondan haberleri dahi yoktu. İşte </span><span class="CharOverride-11">bunun</span><span> olası sonuçları daha da ürkütücüydü. Marco buz kestiğini hissetti.   </span></p>
			<p class="paragraf"><span>“Ah, hadi ama Marco” dedi Richard. “Hayatında bir kez olsun erkek gibi davran.”  </span></p>
			<p class="paragraf"><span>Marco, “O telefonu nasıl ele geçirdin?” diye sordu. Eğer polisler telefonu bulup Marco’yu tuzağa düşürmek için Richard’a vermediyse, o zaman Richard telefonu Derek’ten almış olmalıydı. Richard Derek’i öldürmüş müydü? Marco çaresizce, “Cora elinde mi, seni orospu çocuğu?” diye sövdü.  </span></p>
			<p class="paragraf"><span>“Hayır. Henüz değil. Ama onu alacağım.” Sonra kayınpederi kinayeli bir şekilde, “Senin yardımın olmadan” diye ekledi.   </span></p>
			<p class="paragraf"><span>Kulaklarına inanamayan Marco, “Ne? Cora yaşıyor mu?” diye sordu.   </span></p>
			<p class="paragraf"><span>“Sanırım.”  </span></p>
			<p class="paragraf"><span>Marco soluğunu tuttu. Cora yaşıyordu! Başka hiçbir şeyin önemi yoktu. Önemli olan tek şey, tekrar bebeklerine kavuşacak olmalarıydı. “Nereden biliyorsun? Emin misin?” diye fısıldadı.   </span></p>
			<p class="paragraf"><span>“Çocuk hırsızları bizimle temasa geçti. Gazetelerden ilk fidye parasını ödediğimizi okumuşlar. Daha fazlasını istiyorlar. Ne isterlerse vereceğiz. Cora’yı seviyoruz, bunu biliyorsun.”  </span></p>
			<p class="paragraf"><span>Hâlâ bu son gelişmeyi kavramaya çalışan Marco, “Anne’e bir şey söylemediniz mi?” dedi.   </span></p>
			<p class="paragraf"><span>“Tabii ki hayır. Çok merak ettiğini biliyoruz ama biz ne olacağını öğrenene kadar bir şey bilmese muhtemelen daha iyi.”  </span></p>
			<p class="paragraf"><span>“Anlıyorum” dedi Marco.   </span></p>
			<p class="paragraf"><span>Richard buz gibi bir sesle, “Aslında mesele şu ki Marco, kızlarımızı senden korumak zorundayız” dedi. “Cora’yı korumak zorundayız. Tabii Anne’i de. Sen gizli planlar ve entrikalar peşinde koşan tehlikeli bir adamsın Marco.”  </span></p>
			<p class="paragraf"><span>“Ben tehlikeli filan değilim, seni pislik” dedi Marco saldırgan bir biçimde. “O telefonu nereden buldun?”  </span></p>
			<p class="paragraf"><span>“Çocuk hırsızları telefonu bize gönderdiler; tıpkı tulumu gönderdikleri gibi. Yanında da seninle ilgili bir not vardı. Muhtemelen polise gitmemizi önlemek için. Ama ne diyeceğim biliyor musun? Bence iyi oldu. Çünkü artık ne yaptığını biliyoruz. Ve eğer istersek, bunu kanıtlayabiliriz. Ama zamanı gelince. Önce Cora’yı geri almalıyız.” Richard sesini alçaltarak bir tehdit savurdu. “Artık kontrol bende Marco. Sakın bir aptallık yapmaya kalkışma. Polise bir şey söyleme. Anne’e de söyleme; bir şeyler ters gittiği takdirde, tekrar umutlanmasını istemiyorum.”  </span></p>
			<p class="paragraf"><span>Zihninde düşünceler dönüp duran Marco, “Pekâlâ” dedi. Cora’yı geri almak için her şeyi yapardı. Neye inanacağını bilmiyordu ama Cora’nın hayatta olduğuna inanmak istiyordu.  </span></p>
			<p class="paragraf"><span>Telefonu imha etmeliydi.   </span></p>
			<p class="paragraf"><span>“Ve Alice’le de konuşmanı istemiyorum; o da seninle konuşmak istemiyor. Yaptığın şey yüzünden çok kızgın.”  </span></p>
			<p class="paragraf"><span>“Tamam.”  </span></p>
			<p class="paragraf"><span>Richard, “Seninle henüz işim bitmedi Marco” dedi ve aniden telefonu kapattı.   </span></p>
			<p class="paragraf"><span>Yenilenen bir umutla ve çaresizlikle dolup taşan Marco, uzun süre yerde oturdu.   </span></p>
			<p class="paragraf20">  </p>
			<p class="paragraf"><span>Anne yataktan çıktı. Sessizce kapıya yürüdü, kilidi çevirdi ve kapıyı açtı. Başını koridora uzattı. Ofisin ışığı yanıyordu. Marco bunca zamandır orada mıydı? Acaba ne yapıyordu?   </span></p>
			<p class="paragraf"><span>Anne yavaşça koridoru geçip, ofisin kapısını ittirdi. Marco elinde cep telefonuyla birlikte yerde oturuyordu. Yüzü korkunç derecede solgundu. Gözünün üstünde, telefonun alnına çarptığı yerde korkunç bir kan izi vardı. Anne içeri girerken Marco ona baktı. Uzunca bir süre bakıştılar; ikisi de ne diyeceğini bilemedi.   </span></p>
			<p class="paragraf"><span>Sonunda Anne konuştu. “İyi misin Marco?”  </span></p>
			<p class="paragraf"><span>Marco alnındaki kanlı şişkinliğe dokununca kafasının zonkladığını fark etti ve başıyla hafifçe onayladı.  </span></p>
			<p class="paragraf"><span>Marco ona Cora’nın hayatta olabileceğini söylemeyi o kadar çok istiyordu ki. Bir umut ışığı olduğunu. Artık babasının kontrolü ele aldığını ve onun hiçbir konuda başarısız olmadığını. İşe yaramaz kocasının aksine. Anne’e her şeyin yoluna gireceğini söylemek istiyordu.   </span></p>
			<p class="paragraf"><span>Ama her şey yoluna </span><span class="CharOverride-11">girmeyecekti</span><span>. Cora’yı geri alabilirlerdi –bunun için Tanrı’dan umudunu kesmiyordu– ama Anne’in babası Marco’nun çocuk kaçırma suçundan tutuklanması için ne gerekiyorsa yapardı. Marco’nun hapse girmesini sağlardı. Marco Anne’in hassas psikolojisinin böylesine korkunç bir ihaneti atlatıp atlatamayacağını da bilmiyordu.   </span></p>
			<p class="paragraf"><span>Bir an için, olaylar bu şekilde gelişirse Cynthia’nın ne kadar büyük bir hayal kırıklığına uğrayacağını düşündü alaycı bir şekilde.   </span></p>
			<p class="paragraf"><span>“Marco, bir şeyler söylesene” dedi Anne endişeyle.  </span></p>
			<p class="paragraf"><span>Marco, “İyiyim” diye fısıldadı. Ağzı kurumuştu. Anne kendisiyle konuştuğu için şaşırmıştı. Bu fikir değişikliğinin sebebini merak etti. Birkaç saat önce Anne ne yapacağına karar verene dek, ona kanepede uyumasını söylemişti. Marco Anne’in kendisini evden atacağını düşünmüştü. Şimdiyse Anne neredeyse üzgün görünüyordu.  </span></p>
			<p class="paragraf"><span>Anne içeri girip Marco’nun yanına, yere oturdu. Marco birdenbire Anne’in babası tekrar arayabilir diye telaşa kapıldı. Bunu Anne’e nasıl açıklardı? Gizlice telefonu kapattı.  </span></p>
			<p class="paragraf"><span>“Marco, sana söylemem gereken bir şey var” dedi Anne tereddütle.  </span></p>
			<p class="paragraf"><span>Marco, “Nedir o tatlım?” diye sordu. Uzanıp Anne’in yüzüne düşen bir tutam saçı geriye itti. Anne geri çekilmedi. Daha mutlu günlerini anımsatan bu şefkat dolu hareket, gözlerinin dolmasına neden oldu.  </span></p>
			<p class="paragraf"><span>Yere baktı ve “Bana karşı dürüst olman gerek Marco” dedi.  </span></p>
			<p class="paragraf"><span>Marco başıyla onayladı ama hiçbir şey söylemedi. Anne’in ondan şüphelenip şüphelenmediğini merak etti.   </span></p>
			<p class="paragraf"><span>“Cora’nın kaçırıldığı gece, onu son kez kontrol etmeye gittiğinde...” Anne dönüp onun yüzüne baktı ve Marco Anne’in söyleyeceklerinden endişelenerek gerildi. “Yaşıyor muydu?”  </span></p>
			<p class="paragraf"><span>Marco irkildi. Bunu beklemiyordu. “Tabii ki yaşıyordu” dedi. “Bunu neden sordun ki?” Anne’in sıkkın yüzüne endişeyle baktı.   </span></p>
			<p class="paragraf"><span>Anne, “Çünkü hatırlayamıyorum” diye fısıldadı. “Cora’yı gece yarısı gördüğümde nefes alıp almadığını anımsayamıyorum. Nefes aldığından </span><span class="CharOverride-11">emin</span><span> misin?”  </span></p>
			<p class="paragraf"><span>“Evet eminim” dedi Marco. Ona Cora’yı evden dışarı çıkarırken, küçük kalbinin attığını hissettiği için yaşadığından emin olduğunu söyleyemezdi.   </span></p>
			<p class="paragraf"><span>Anne aklını okumaya çalışır gibi dikkatle ona bakarak, “Nereden biliyorsun?” diye sordu. “Kontrol ettin mi? Yoksa sadece yattığı yerden baktın mı?”  </span></p>
			<p class="paragraf"><span>Marco, “Yatağında göğsünün inip kalktığını gördüm” diyerek yalan söyledi.  </span></p>
			<p class="paragraf"><span>Anne tedirgin bir biçimde, “Emin misin? Bana yalan söylemezsin değil mi?” diye sordu.   </span></p>
			<p class="paragraf"><span>“Hayır, Anne. Bunu bana neden soruyorsun? Neden nefes almadığını düşünüyorsun? O aptal dedektifin dediği bir şey yüzünden mi?”  </span></p>
			<p class="paragraf"><span>Anne kucağına baktı. “Çünkü gece yarısı Cora’yı gördüğümde nefes aldığından emin değilim. Onu kucağıma almadım çünkü uyandırmak istemedim. Nefes alışını gördüğümü hatırlamıyorum.”  </span></p>
			<p class="paragraf"><span>“Hepsi bu mu?”  </span></p>
			<p class="paragraf"><span>“Hayır.” Anne tereddüt ederek duraksadı. Sonunda Marco’ya baktı ve “Saat on birde Cora’yı kontrol etmeye gittiğimde olanlar... tam bir boşluk. Hiçbir şey hatırlayamıyorum.”  </span></p>
			<p class="paragraf"><span>Anne’in yüzündeki ifade Marco’yu korkuttu. Ona bunca zamandır duymayı beklediği korkunç bir şey söylemek üzere olduğunu hissetti. Bu her neyse duymak istemiyordu ama yerinden kıpırdayamadı.   </span></p>
			<p class="paragraf"><span>Anne fısıldayarak konuştu. “Ne yaptığımı hatırlayamıyorum. Bu bazen başıma geliyor, gerçeklikten kopuyorum. Bazı şeyler yapıyorum ve sonra da bunları yaptığımı hatırlamıyorum.”  </span></p>
			<p class="paragraf"><span>Marco, “Ne demek istiyorsun?” diye sordu. Sesi tuhaf bir şekilde mesafeliydi.  </span></p>
			<p class="paragraf"><span>Anne yalvarırcasına ona baktı. “Neler olduğunu şarap yüzünden unutmadım. Sana bundan hiç bahsetmedim ama gençken hastaydım. Seninle tanıştığımda bu sorun bitti sanmıştım.”  </span></p>
			<p class="paragraf"><span>Marco irkilerek, “Nasıl bir hastalık?” diye sordu.  </span></p>
			<p class="paragraf"><span>Anne artık ağlıyordu. “Bir süreliğine kendimi kaybediyorum. Sonra, kendime geldiğimdeyse hiçbir şey hatırlamıyorum.”  </span></p>
			<p class="paragraf"><span>Marco afallamış bir halde ona baktı. “Ve bunu bana söyleme zahmetine girmedin öyle mi?”  </span></p>
			<p class="paragraf"><span>“Özür dilerim! Sana söylemeliydim. Sandım ki...” Anne cümlesini bitirmedi. “Polislere tulum hakkında yalan söyledim. Cora’nın üstünü değiştirdiğimi hatırlamıyorum. Üstünü değiştirdiğimi varsaymıştım ama aslında hatırımda hiçbir şey yok. Zihnim... bomboş.” Anne histerik bir biçimde ağlamaya başladı.   </span></p>
			<p class="paragraf"><span>“Şşştt...” dedi Marco. “Anne, o iyiydi. Eminim.”  </span></p>
			<p class="paragraf"><span>“Çünkü polisler ona zarar verdiğimi düşünüyorlar. Onu bir yastıkla boğarak ya da boğazlayarak öldürmüş olabileceğime ve senin de beni korumak için Cora’yı götürmüş olabileceğine inanıyorlar!”  </span></p>
			<p class="paragraf"><span>“Bu çok saçma!” dedi Marco. Anne’e böyle imalarda bulundukları için polislere kızmıştı. Peşinde oldukları kişinin kendisi olduğunu hepsi biliyordu; o halde neden Anne’i bir sinir buhranının eşiğine sürüklüyorlardı?  </span></p>
			<p class="paragraf"><span>Anne Marco’ya çılgın gibi bakarak, “Öyle mi?” diye sordu. “Cora’ya vurdum. Kızgındım ve ona vurdum.”  </span></p>
			<p class="paragraf"><span>“Ne? Ne zaman? Ona ne zaman vurdun?”  </span></p>
			<p class="paragraf"><span>“Onu emzirdiğimde, saat on birde. Cora huysuzdu. Ben... kendime hâkim olamadım. Bazen... kontrolümü kaybediyorum... ve ağlamayı kesmeyince ona vuruyorum. Sen işteyken ve Cora’nın bir türlü susmadığı zamanlarda.”  </span></p>
			<p class="paragraf"><span>Marco tiksinerek Anne’e baktı. Söylediklerinin doğru olmadığını umarak, “Hayır Anne, eminim ki böyle bir şey yapmadın” dedi. Bu, Anne’in ne yaptığını bilmemesine neden olan bir hastalığı olduğunu itiraf etmesi kadar huzursuzluk veren bir durumdu.  </span></p>
			<p class="paragraf"><span>Anne, “Ama bunu bilmiyorum, anlıyor musun?” diye haykırdı. “Hatırlayamıyorum! Onu incitmiş olabilirim! Beni korumaya mı çalışıyorsun Marco? Bana doğruyu söyle!”  </span></p>
			<p class="paragraf"><span>Marco Anne’in yüzünü ellerinin arasına alıp sımsıkı tuttu. “Anne, Cora iyiydi. Saat on iki buçukta yaşıyordu ve nefes alıyordu. Bu senin suçun değil. Olan bitenlerin hiçbiri senin suçun değil” dedi. Anne ağlama krizine girerken onu kollarının arasına aldı.   </span></p>
			<p class="paragraf"><span class="CharOverride-11">Hepsi benim suçum</span><span> diye düşündü.  </span></p>
		</div>
	</body>
</html>