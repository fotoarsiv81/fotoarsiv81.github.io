<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-21</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-21" xml:lang="en-GB">21  </p>
			<p class="paragraf"><span>  </span></p>
			<p class="paragraf"><span>Anne’i dikkatle izleyen Rasbach, onun bayılmasından korktu. Anne’in su şişesine uzanmasını ve renginin geri gelmesini bekledi.   </span></p>
			<p class="paragraf"><span>Psikiyatr konusunda yapabileceği hiçbir şey yoktu. Eli kolu bağlıydı. Anne’in annesinden de fazla bir şey öğrenememişti ama belli ki Anne onun bir şeyler söylemiş olmasından korkuyordu. Rasbach onun neden korktuğundan oldukça emindi. “Annenizin bana ne söylediğini düşünüyorsunuz?” diye sordu.   </span></p>
			<p class="paragraf"><span>“Herhangi bir şey söylediğini düşünmüyorum” dedi Anne ters bir şekilde. “Söylenecek hiçbir şey yok.”  </span></p>
			<p class="paragraf"><span>Rasbach kısa süreliğine Anne’i inceledi. Annesinden ne kadar farklı olduğunu düşündü; annesi gayet kontrollü bir kadındı, sosyal komitelerle ve yardım dernekleriyle haşır neşirdi, üstelik kızından çok daha kurnaz görünüyordu. Kesinlikle Anne kadar duygusal değildi, daha mantıklıydı. Alice Dries sorgu odasına girmiş, buz gibi gülümsemiş ve sonra da Rasbach’a anlatacak hiçbir şeyinin olmadığını söylemişti. Görüşmeleri çok kısa sürmüştü.   </span></p>
			<p class="paragraf"><span>“Annem bu sabah buraya geleceğinden bahsetmedi” dedi Anne.   </span></p>
			<p class="paragraf"><span>“Bahsetmedi mi?”   </span></p>
			<p class="paragraf"><span>Anne, “Peki ne söyledi?” diye sordu.  </span></p>
			<p class="paragraf"><span>Rasbach, “Haklısınız, hiçbir şey söylemedi” diye itiraf etti.   </span></p>
			<p class="paragraf"><span>Anne sorgu süresince ilk defa gülümsedi ama bu da acı bir gülümsemeydi.   </span></p>
			<p class="paragraf"><span>“Ancak eski sınıf arkadaşlarınızdan biriyle konuştum. Janice Foegle ile.”  </span></p>
			<p class="paragraf"><span>Anne vahşi doğadaki bir yırtıcının varlığını sezen bir hayvan gibi donup kaldı. Sonra sandalyesini yere sürtüp aniden ayağa kalkarak Rasbach ile Jennings’i şaşırttı. “Söyleyecek başka bir şeyim yok” dedi.   </span></p>
			<p class="paragraf"><span>Anne lobide bekleyen Marco’nun yanına gitti. Anne’in sıkıntılı olduğunu fark eden Marco, kolunu korumacı bir tavırla onun omzuna attı. Anne Rasbach’ın gözlerinin üzerlerinde olduğunu ve gidişlerini izlediğini hissedebiliyordu. Marco ile birlikte polis merkezinden çıktıklarında, Anne hiçbir şey söylemedi. Caddeye varıp bir taksi çevirmeye giriştiklerinde ise, “Sanırım artık bir avukat bulmamızın vakti geldi” dedi.   </span></p>
			<p class="paragraf20">  </p>
			<p class="paragraf"><span>Rasbach onlara baskı yapıyordu ve görünüşe göre pes etmeyecekti. İş öyle bir noktaya gelmişti ki, kendilerine yöneltilen herhangi bir suçlama olmamasına rağmen, şüpheli muamelesi gördüklerinin farkındalardı.   </span></p>
			<p class="paragraf"><span>Marco Anne ile Dedektif Rasbach arasında geçen görüşmede neler olduğu konusunda tedirgindi. Anne dışarı çıktığında bakışlarında panik vardı. O sorgu sırasında olup biten bir şey, Anne’de en kısa zamanda bir avukat tutmak isteği uyandırmıştı. Marco bunun ne olduğunu bulmaya çalıştı ama Anne üstü kapalı konuşuyor, kaçamak yanıtlar veriyordu. </span><span class="CharOverride-11">Ona söylemediği şey neydi?</span><span> Bu Marco’nun daha da gerilmesine neden oluyordu.   </span></p>
			<p class="paragraf"><span>Eve gelip de muhabir ordusuyla mücadele ederek içeri girdiklerinde, Anne bir avukat tutma konusunu tartışmak üzere annesiyle babasını çağırmayı önerdi.   </span></p>
			<p class="paragraf"><span>“Neden annenle babanın buraya gelmesi gerekiyor?” dedi Marco. “Onların yardımı olmadan da bir avukat bulabiliriz.”  </span></p>
			<p class="paragraf"><span>“İyi bir avukat yüklü bir ücret de ister” dedi Anne. Marco omuz silkti. Anne annesiyle babasını aradı.  </span></p>
			<p class="paragraf"><span>Richard ve Alice çok geçmeden geldiler. Paranın satın alabileceği en iyi avukatları araştırmaya çoktan başlamış olmaları hiç de şaşırtıcı değildi.   </span></p>
			<p class="paragraf"><span>“İşler bu noktaya geldiği için üzgünüm Anne” dedi babası.  </span></p>
			<p class="paragraf"><span>Mutfak masasının etrafında oturuyorlardı; öğlen güneşi mutfak penceresinden içeriye süzülüp ahşap masaya vuruyordu. Anne kahve yapmıştı.   </span></p>
			<p class="paragraf"><span>“Biz de avukat tutmanın iyi bir fikir olduğunu düşünüyoruz” dedi Alice. “Polislere güven olmaz.”  </span></p>
			<p class="paragraf"><span>Anne ona baktı. “Neden bu sabah seni sorguya çektiklerini söylemedin?” diye sordu.  </span></p>
			<p class="paragraf"><span>Alice uzanıp Anne’in elini sıvazlayarak, “Gerek yoktu, seni endişelendirmek istemedim” dedi. “Onlara tek söylediğim yalnızca adım ve de söyleyecek hiçbir şeyim olmadığıydı. Gözümü korkutmalarına izin vermeyeceğimi de ekledim. İçeride sadece beş dakika kaldım.”  </span></p>
			<p class="paragraf"><span>“Beni de sorguya çektiler” dedi Richard. “Benden de bir şey öğrenemediler.” Bakışlarını Marco’ya çevirdi. “Yani, onlara ne anlatabilirim ki?”  </span></p>
			<p class="paragraf"><span>Marco ansızın korkuya kapıldı. Richard’a güvenmiyordu. Ama Richard onu arkadan bıçaklamak için polise herhangi bir şey söyler miydi?  </span></p>
			<p class="paragraf"><span>Richard Anne’e dönerek, “Sizi herhangi bir şeyle suçlamadılar ve suçlayacaklarını da sanmıyorum; bunu nasıl yapacaklar ki? Ama annene katılıyorum; eğer üst düzey bir savunma avukatı tarafından temsil edilirseniz belki de sizi itip kakmaktan, sürekli çağırıp sorguya çekmekten vazgeçerler ve Cora’yı gerçekten kaçıran kişiyi bulmaya odaklanırlar.”  </span></p>
			<p class="paragraf"><span>Mutfak masası çevresindeki görüşme boyunca, Richard Marco’ya karşı her zamankinden daha soğuktu. Yüzüne bile bakmıyordu. Hepsi bunu fark etmişti. Ama hiçbiri buna Marco kadar dikkat etmemişti. </span><span class="CharOverride-11">Beş milyon dolarlarını kaybetmemi ne kadar da sabırla karşıladı</span><span> diye düşündü. </span><span class="CharOverride-11">Bundan bir kez bile bahsetmedi. Buna mecbur değil</span><span>. Ama Marco Richard’ın ne düşündüğünü biliyordu: </span><span class="CharOverride-11">İşe yaramaz damadım yine çuvalladı</span><span>. Marco Richard’ın doğa kulübünün dinlenme salonunda oturduğunu, pahalı bir likör içtiğini ve zengin arkadaşlarına her şeyi anlattığını gözünün önüne getirdi. Hayalinde Richard çok sevdiği tek torununu ve güçlükle kazanılmış beş milyon doları Marco yüzünden kaybettiğini anlatıyordu. Ve daha da kötüsü, Marco bu sefer bunun doğru olduğunu biliyordu.  </span></p>
			<p class="paragraf"><span>“Aslında, bu sabah itibariyle sizden habersiz bir avukat tuttuk bile” dedi Richard.   </span></p>
			<p class="paragraf"><span>Anne, “Kimi tuttunuz?” diye sordu.  </span></p>
			<p class="paragraf"><span>“Aubrey West’i.”  </span></p>
			<p class="paragraf"><span>Marco başını kaldırdı; belli ki sevinmemişti. “Sahi mi?”  </span></p>
			<p class="paragraf"><span>Richard sesini bir ton yükselterek, “Adam ülkenin en iyi ceza avukatlarından biri” dedi. “Ve parasını biz ödüyoruz. Bununla ilgili bir sorunun mu var?”  </span></p>
			<p class="paragraf"><span>Anne Marco’ya babasını boş vermesi ve bu hediyeyi kabul etmesi için yalvarırcasına bakıyordu.   </span></p>
			<p class="paragraf"><span>“Olabilir” dedi Marco.  </span></p>
			<p class="paragraf"><span>“Tutabileceğimiz en iyi avukata sahip olmanın nesi kötü?” diye sordu Anne. “Para için endişelenme, Marco.”  </span></p>
			<p class="paragraf"><span>“Beni endişelendiren masraflar değil. Sadece biraz abartıyormuşuz gibi geliyor. Sanki suçluymuşuz da, büyük, sansasyonel cinayet davalarıyla nam salmış bir avukata ihtiyacımız varmış gibi. Bu bizi adamın diğer müvekkilleriyle aynı kefeye koymaz mı? Bizi kötü göstermez mi?”  </span></p>
			<p class="paragraf"><span>Bunu düşünürlerken masada bir sessizlik oldu. Anne endişeli görünüyordu. Duruma bu açıdan bakmamıştı.   </span></p>
			<p class="paragraf"><span>Richard, “Pek çok suçluyu ceza almaktan kurtarıyorsa ne olmuş yani? Adamın işi bu” diye karşı çıktı.   </span></p>
			<p class="paragraf"><span>Marco bir parça tehditkâr bir biçimde, “Ne demek istiyorsun?” dedi. Anne kusacakmış gibi görünüyordu. “Yani bunu </span><span class="CharOverride-11">bizim</span><span> yaptığımızı mı düşünüyorsun?”  </span></p>
			<p class="paragraf"><span>“Saçmalama” dedi Richard kızararak. “Sadece gerçekçi olmaya çalışıyorum. Kendinize bulabildiğiniz en iyi avukatı tutmanız yararınıza olur. Polisler size hiçbir iyilik yapmıyorlar.”  </span></p>
			<p class="paragraf"><span>Alice Anne’e ya da Marco’ya değil de kocasına bakarak, “Tabii ki Cora’nın ortadan kaybolmasıyla bir ilginiz olduğunu düşünmüyoruz” dedi. “Ama basın size çamur atıp duruyor. Bu avukat buna son verebilir. Ve bence polis tarafından eziyete uğruyorsunuz; size bir suçlama yöneltmedikleri halde, gönüllü ifade verme bahanesiyle sizi merkeze çağırıp duruyorlar – bunun sona ermesi gerek. Bu resmen taciz.”  </span></p>
			<p class="paragraf"><span>“Polisin elinde size karşı kullanabilecekleri biz koz yok; belki de geri adım atmaya başlarlar. Ama avukata ihtiyaç duyarsanız yanınızda olur.”  </span></p>
			<p class="paragraf"><span>Anne Marco’ya döndü. “Bence o kalmalı” dedi.   </span></p>
			<p class="paragraf"><span>“Pekâlâ” dedi Marco. “Öyle olsun.”  </span></p>
			<p class="paragraf20">  </p>
			<p class="paragraf"><span>Cynthia ve Graham günlerdir kavga ediyorlardı. O vahim yemek davetinin üzerinden bir hafta geçmişti ama tartışmaları hâlâ sürüyordu. Graham hiçbir şey yapmadan durmak, video yokmuş gibi davranmak, hatta onu imha etmek istiyordu. En güvenilir çözüm buydu. Yine de tedirgindi çünkü yapılacak en doğru şeyin videoyla birlikte polise gitmek olduğunu biliyordu. Ama seks yapan insanları haberleri olmadan filme çekmek yasal değildi ve yaptıkları tam olarak buydu. Videoda Cynthia Marco’nun kucağında oturuyordu ve keyifli vakit geçiriyorlardı. Eğer Graham ve Cynthia suçlanacak olurlarsa, bu Graham’in kariyeri için tam bir yıkım olurdu. Graham çok büyük ve son derece muhafazakâr bir şirketin denetçisiydi. Eğer bu duyulursa, kariyeri biterdi.   </span></p>
			<p class="paragraf"><span>Cynthia ise doğru olanı yapmakla ilgilenmiyordu. Onun için önemli olan, videonun Marco’yu bebeğin kaçırıldığı gece saat 00.31’de evine girerken ve saat 00.33’te de kucağında bebekle birlikte garaja giderken göstermesiydi. Marco yaklaşık bir dakika boyunca garajda kaldıktan sonra, tekrar Stillwell çiftinin arka bahçesinin görüş alanına giriyordu. Kısa bir süre sonra da </span><span class="CharOverride-14">soft porno</span><span> başlıyordu.   </span></p>
			<p class="paragraf"><span>Graham adamın kendi çocuğunu teslim ettiği için dehşete düşmüş ama kararsız kalmış, tereddüt etmişti. Doğru olanı yapmak istemesine rağmen başının derde girmesinden çekiniyordu. Ve artık polise gitmek için çok geçti. Polis neden bu kadar beklediklerini sorardı. Cynthia ile başlarına seks sahnelerini filme çekmek için gizli kamera kullanmaktan daha da büyük bir bela açılabilirdi; çocuk kaçırma olayında delil saklamakla ya da kanunları yanıltmakla suçlanabilirlerdi. Bu yüzden Graham böyle bir video yokmuş gibi davranıyordu. Onu yok etmek istiyordu.  </span></p>
			<p class="paragraf"><span>Cynthia’nın ise videoyla birlikte polise gitmemek için kendine göre sebepleri vardı. Elinde Marco’ya karşı kullanabileceği bir koz bulunuyordu ve bunun bir bedeli olmalıydı.   </span></p>
			<p class="paragraf"><span>Marco’ya videodan bahsedecekti. Marco’nun video için cömert bir ödeme yapacağından emindi. Graham’e bundan bahsetmeye gerek yoktu.  </span></p>
			<p class="paragraf"><span>Aslında bu vicdansızlıktı ama ne tür bir adam kendi çocuğunu kaçırtırdı ki? Marco bunu hak etmişti.  </span></p>
		</div>
	</body>
</html>