<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-19</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-19" xml:lang="en-GB">19  </p>
			<p class="paragraf"><span>  </span></p>
			<p class="paragraf"><span>Marco polis merkezindeydi; daha önce bulunduğu sorgu odasında, aynı sandalyede oturuyordu. Rasbach da karşısına oturmuştu, Jennings de yanı başındaydı; tıpkı birkaç gün önce ifadesini verirken olduğu gibi. Kamera geçen seferki gibi görüşmeyi kaydediyordu.   </span></p>
			<p class="paragraf"><span>Basın bir şekilde başarısızlıkla sonuçlanan takasın haberini almıştı. Marco’yu merkeze getirdiklerinde, dışarıda bekleyen bir yığın muhabir vardı. Flaşlar patladı ve Marco’nun yüzüne mikrofonlar uzandı.  </span></p>
			<p class="paragraf"><span>Ona kelepçe takmamışlardı. Marco buna şaşırmıştı çünkü kendi içinde çoktan suçunu itiraf etmişti. Kendini o kadar suçlu hissediyordu ki, bunu nasıl göremediklerini anlamıyordu. Ona kelepçe takmamalarının sadece bir jest olduğunu ya da buna gerek görmediklerini sanıyordu. Ne de olsa, içinde en ufak bir mücadele gücü bile kalmamıştı. O yenik bir adamdı. Kaçmayacaktı. Nereye gidebilirdi ki? Nereye giderse gitsin, suçluluk duygusunu ve kederini de yanında götürecekti.  </span></p>
			<p class="paragraf"><span>Marco’yu sorgu odasına götürmeden önce, Anne’i görmesine izin vermişlerdi. Anne ve annesiyle babası çoktan polis merkezine varmışlardı. Marco Anne’i görünce fena halde sarsılmıştı. Yüzünden bütün umudunu yitirdiği anlaşılıyordu. Anne Marco’yu görünce kollarını onun boynuna dolamış ve yüzünü boynuna gömüp ağlamıştı; sanki dünya üzerinde geriye kalan tek dayanağı, tek varlığı oymuş gibi. Ağlayarak birbirlerine sarılmışlardı. Mahvolmuş haldeki bu iki insandan biri yalancıydı.  </span></p>
			<p class="paragraf"><span>Marco’yu ifadesini almak üzere sorgu odasına götürmüşlerdi.  </span></p>
			<p class="paragraf"><span>Rasbach, “Üzgünüm” diye lafa girmişti. Gerçekten de üzgündü.  </span></p>
			<p class="paragraf"><span>Marco hiç hali olmamasına rağmen başını kaldırmıştı.  </span></p>
			<p class="paragraf"><span>“Araba koltuğu ve örtü üzerinde testler yapılması için adli tıbba gönderildi. Belki de yararlı bir şeyler buluruz.”  </span></p>
			<p class="paragraf"><span>Sandalyesine yığılmış halde oturan Marco sessizliğini korudu.  </span></p>
			<p class="paragraf"><span>Rasbach öne eğildi. “Marco, neden bize neler olduğunu anlatmıyorsun?”  </span></p>
			<p class="paragraf"><span>Marco gözlerini her zaman sinirine dokunan dedektife çevirdi. Ona bakarken, itiraf etme isteğinin yitip gittiğini fark etti. Sırtını dikleştirdi. “Parayı getirdim. Cora orada yoktu. Garaja girdiğimde birisi bana saldırdı ve bagajdaki parayı aldı” dedi.   </span></p>
			<p class="paragraf"><span>Bu odada sorguya çekilmek, bir kedi-fare oyunu oynadıklarını hissetmek, Marco’nun zihnini açmıştı. İşlerin fena halde sarpa sardığı bir saat kadar öncesine göre çok daha net düşünebiliyordu. Adrenalin vücuduna yayılıyordu. Birdenbire kurtulma içgüdüsü tetiklenmişti. Doğruyu söylediği takdirde sadece kendisini değil, Anne’i de mahvedeceğini fark etti. Anne bu ihaneti asla kaldıramazdı. Marco masum numarası yapmayı sürdürmeliydi. Polisin elinde aleyhine kullanabilecekleri hiçbir delil yoktu. Belli ki Rasbach’ın birtakım şüpheleri vardı ama hepsi bu kadardı.   </span></p>
			<p class="paragraf"><span>“Sana vuran adamı görebildin mi?” diye sordu Rasbach. Marco’nun daha önce görmediği bir sabırsızlık belirtisi göstererek, kalemiyle hafifçe eline vuruyordu.  </span></p>
			<p class="paragraf"><span>“Hayır. Bana arkadan vurdu. Hiçbir şey görmedim.”  </span></p>
			<p class="paragraf"><span>“Sadece bir kişi mi vardı?”  </span></p>
			<p class="paragraf"><span>“Galiba.” Marco duraksadı. “Bilmiyorum.”  </span></p>
			<p class="paragraf"><span>“Peki bana söyleyeceğin başka bir şey var mı? Adam herhangi bir şey söyledi mi?” Rasbach’ın hayal kırıklığına uğradığı belliydi.  </span></p>
			<p class="paragraf"><span>Marco başını iki yana salladı. “Hayır, hiçbir şey söylemedi.”  </span></p>
			<p class="paragraf"><span>Rasbach sandalyesini geriye doğru itip ayağa kalktı. Odada birkaç tur atarken, tutulmuş gibi görünen boynunu ovaladı. Odanın karşı köşesinde durup Marco’ya döndü.  </span></p>
			<p class="paragraf"><span>“Görünüşe bakılırsa garajın arkasındaki otların arasında, gözden uzak bir yere bir araba daha park edilmiş. O arabayı gördün mü, ya da sesini duydun mu?”  </span></p>
			<p class="paragraf"><span>Marco başını iki yana salladı.   </span></p>
			<p class="paragraf"><span>Rasbach masaya doğru yürüdü, ellerini üzerine koydu, öne eğildi ve Marco’nun gözlerinin içine baktı. “Sana bir şey söylemem gerek Marco” dedi, ”Sanırım bebek öldü.”  </span></p>
			<p class="paragraf"><span>Marco başını yana eğdi. Gözlerinden yaşlar süzülmeye başladı.   </span></p>
			<p class="paragraf"><span>“Ve bence bunun sorumlusu sensin.”  </span></p>
			<p class="paragraf"><span>Marco başını hızla dikleştirdi. “Benim bu işle hiçbir ilgim yok!” dedi.  </span></p>
			<p class="paragraf"><span>Rasbach hiçbir şey demeden bekledi.  </span></p>
			<p class="paragraf"><span>“Benim bu işle bir ilgim olduğunu düşünmenize neden olan nedir?” diye sordu Marco. “Ben bebeğimi kaybettim.” Ağlamaya başladı. Numara yapması gerekmedi. Kederi fazlasıyla gerçekti.  </span></p>
			<p class="paragraf"><span>“Böyle düşünmeme neden olan şey zamanlama Marco” dedi Rasbach. “Bebeği saat on iki buçukta kontrol etmişsin. Herkes bunu teyit ediyor.”  </span></p>
			<p class="paragraf"><span>“Ee?” dedi Marco.  </span></p>
			<p class="paragraf"><span>“Elimdeki lastik izleri, yakınlarda garajınızda yabancı bir arabanın bulunduğunu kanıtlıyor. Ve saat on iki otuz beşte, evinizin arkasındaki yol üzerinde, garajınızdan uzaklaşan arabayı gören bir tanığım var.”  </span></p>
			<p class="paragraf"><span>“İyi ama neden bunun benimle bir ilgisi olduğunu düşünüyorsunuz?” dedi Marco. “O arabanın Cora’yı kaçıran kişiyle ilgisi olup olmadığını bilmiyorsunuz. Cora saat birde, ön kapıdan da dışarı çıkarılmış olabilir.” Ama Marco ön kapıyı açık bırakmasının ona hiçbir yararı olmadığının farkındaydı; dedektif bu oyuna gelmemişti. Keşke hareket sensörünün ampulünü tekrar sıkıştırmayı unutmasaydı.  </span></p>
			<p class="paragraf"><span>Rasbach ellerini masadan çekerek doğruldu ve Marco’ya tepeden baktı. “Arka taraftaki hareket sensörü devre dışı bırakılmış. Saat on iki buçukta evdeymişsin. Saat on iki otuz beşte, bir araba garajınızın bulunduğu yönden uzaklaşmış. </span><span class="CharOverride-11">Hem de farları kapalı olarak</span><span>.”  </span></p>
			<p class="paragraf"><span>“Ne olmuş yani? Hepsi bu kadar mı?”  </span></p>
			<p class="paragraf"><span>“Evinize ya da arka bahçenize bir yabancının girdiğine dair hiçbir fiziksel kanıt yok. Eğer bir yabancı Cora’yı almak için arka bahçenize girseydi, ona ait birtakım izler bulurduk. Ama bulamadık. Bahçede bulunan tek ayak izi sana ait Marco.” Rasbach sözlerini vurgulamak için ellerini tekrar masaya dayadı. “Bence bebeği evden sen çıkarıp garaja götürdün.”  </span></p>
			<p class="paragraf"><span>Marco hiçbir şey demedi.  </span></p>
			<p class="paragraf"><span>“İşlerinin kötü olduğunu da biliyoruz.”  </span></p>
			<p class="paragraf"><span>“Bunu zaten itiraf ettim! Sizce bu kendi bebeğimi kaçırmak için yeterli bir sebep mi?” dedi Marco çaresizce.  </span></p>
			<p class="paragraf"><span>“İnsanlar çok daha önemsiz şeyler uğruna bunu yapıyor” dedi dedektif.  </span></p>
			<p class="paragraf"><span>Marco öne eğildi ve Rasbach’ın gözlerinin içine bakarak, “Bakın size ne diyeceğim” dedi. “Kızımı bu dünyadaki her şeyden daha çok seviyorum. Karımı da seviyorum ve her ikisinin de iyiliği benim için son derece önemli.” Tekrar arkasına yaslandı. Bir an dikkatlice düşündükten sonra devam etti. “Ve bugüne kadar oldukça bonkör davranan bir kayınpederim ve kayınvalidem var. Eğer Anne isteseydi, muhtemelen ne kadar paraya ihtiyacımız varsa verirlerdi. Yani neden kendi bebeğimi kaçırayım ki?”  </span></p>
			<p class="paragraf"><span>Rasbach gözlerini kısarak Marco’ya baktı. “Kayınpederinle kayınvalideni de sorguya çekeceğim. Karını da. Ve seni tanıyan herkesi.”  </span></p>
			<p class="paragraf"><span>“Elinizden geleni ardınıza koymayın” dedi Marco. Gerektiği gibi davranmadığını biliyordu ama elinde değildi. “Artık gidebilir miyim?”  </span></p>
			<p class="paragraf"><span>“Evet, gidebilirsin” dedi Dedektif. “Şimdilik.”  </span></p>
			<p class="paragraf"><span>Marco, “Bir avukat tutmalı mıyım?” diye sordu.  </span></p>
			<p class="paragraf"><span>“Bu tamamen sana kalmış” dedi dedektif.  </span></p>
			<p class="paragraf20">  </p>
			<p class="paragraf"><span>Dedektif Rasbach düşünmek üzere ofisine döndü. Eğer bu Marco tarafından tezgâhlanan sahte bir kaçırılmaysa, belli ki onu sömüren gerçek suçluların eline düşmüştü. Rasbach neredeyse onun için üzülecekti. Perişan haldeki karısı için gerçekten de üzülüyordu. Eğer bunu Marco planladıysa ve kandırıldıysa, bebeği muhtemelen ölmüştü, para uçup gitmişti ve polisler onun bebeğini kaçırttığından şüpheleniyorlardı. Marco’nun sinirlerine nasıl hâkim olduğuysa tam bir muammaydı.  </span></p>
			<p class="paragraf"><span>Ama dedektif tedirgindi. Şu bebek bakıcısı meselesi kafasını kurcalayıp duruyordu. Bir de aklına takılan mantıklı bir soru vardı: İnsan açıkça para isteyip muhtemelen kolayca temin edebilecek durumdayken, neden çocuk kaçırtma gibi aptalca ve tehlikeli bir işe kalkışarak her şeyi riske atardı ki?  </span></p>
			<p class="paragraf"><span>Ve bir de Anne hakkındaki rahatsız edici bilgiler, yakında gün ışığına çıkan şiddet eğilimi vardı. Sanki bu davaya daldıkça, işler daha da karışıyordu. Rasbach’ın gerçeği öğrenmesi gerekiyordu.   </span></p>
			<p class="paragraf"><span>Anne’in annesini ve babasını sorgulamanın vakti gelmişti.  </span></p>
			<p class="paragraf"><span>Sabah olunca da Anne ile konuşması gerekecekti.  </span></p>
			<p class="paragraf"><span>Rasbach bu işi çözecekti. Gerçek yakınlarda bir yerdeydi. Her zamanki gibi. Sadece ortaya çıkarılması gerekiyordu.   </span></p>
			<p class="paragraf20">  </p>
			<p class="paragraf"><span>Anne ve Marco evde yalnızdılar. İkisinin varlığı, korkuları, kederleri ve karanlık hayalleri dışında ev bomboştu. Hangisinin daha çok hırpalandığını kestirmek zordu. Bebeklerine ne olduğunu bilmemenin sıkıntısı ikisinin de yakasını bırakmıyordu. Çaresizce kızlarının hâlâ hayatta olduğunu umuyorlardı ama ortada bu umudu canlı tutabilecek çok az bulgu vardı. İkisi de birbirine numara yapıyordu. Marco’nun ise numara yapmak için başka sebepleri de vardı.  </span></p>
			<p class="paragraf"><span>Anne Marco’yu neden daha çok suçlamadığını bilmiyordu. Olay ilk ortaya çıktığında, bebekleri kaçırıldığında içten içe onu suçlamıştı çünkü onu Cora’yı evde yalnız bırakmaya ikna eden Marco’ydu. Eğer komşularına giderken bebeği de yanlarında götürselerdi, bunların hiçbiri olmayacaktı. Anne içinden Cora sağ salim eve dönmediği takdirde, Marco’yu asla affetmeyeceğini söyledi.   </span></p>
			<p class="paragraf"><span>Ama yine de kader birliği yapmışlardı. Anne neden Marco’dan güç aldığını bilmiyordu ama alıyordu işte. Belki de başka hiçbir dayanağı olmadığı için. Artık Marco’ya onu sevdiğini dahi söyleyemiyordu. Cynthia ile kırıştırmasını da asla affetmeyecekti.  </span></p>
			<p class="paragraf"><span>Belki de acısını paylaşacak ya da anlayacak başka kimse olmadığı için Marco’ya tutunuyordu. Ya da en azından Marco ona inandığı için. Marco onun Cora’yı öldürmediğini biliyordu. Tulum postayla gelene kadar annesi bile Anne’den şüphelenmişti. Anne bundan adı gibi emindi.   </span></p>
			<p class="paragraf"><span>Yatağa uzanıp bir süre uyanık kaldılar. Nihayet Marco huzursuz bir uykuya daldı. Ama Anne uykuya teslim olamayacak kadar tedirgindi. Sonunda yataktan çıktı, aşağıya indi ve evin içinde dolaştıkça huzursuzluğu giderek arttı.  </span></p>
			<p class="paragraf"><span>Evi taramaya başladı ama ne aradığını bilmiyordu ve giderek daha da sinirleniyordu. Hareket ederken daha da hızlı düşünüyordu. Sadakatsiz kocasını itham edecek bir şeyler bulmaya çalışıyordu ama aynı zamanda bebeğini de arıyordu. İkisi arasındaki çizginin giderek bulanıklaştığını hissediyordu.   </span></p>
			<p class="paragraf"><span>Düşünceleri hızlandı ve gitgide rasyonelliğini yitirdi; zihni daldan dala atlamaya başladı. Bu haldeyken bazı şeyler ona anlamsız değil, aksine </span><span class="CharOverride-11">daha</span><span> da anlamlı geliyordu. Sadece rüya sona erdiğinde, her şeyin ne kadar tuhaf ve de anlamsız olduğunu görüyordu.   </span></p>
			<p class="paragraf"><span>Herhangi bir mektup, Marco’nun dizüstü bilgisayarında Cynthia’dan gelen bir e-posta ya da evde tuhaf bir kadın iç çamaşırı bulamamıştı. Herhangi bir otel odası faturasına ya da barlardan toplanıp bir yerlere gizlenen kibrit kutularına da rastlamamıştı. Endişe verici bazı finansal belgeler bulmuştu ama bunlar şu an ilgisini çekmiyordu. Marco ile Cynthia’nın arasında olup bitenlerin, Cora’nın ortadan kayboluşuyla ne ilgisi olduğunu öğrenmek istiyordu. </span><span class="CharOverride-11">Yoksa Cora’yı Cynthia mı almıştı?</span><span>  </span></p>
			<p class="paragraf"><span>Anne yaşadığı çılgınlık anı sırasında bu fikri zihninde evirip çevirdikçe, gitgide daha da mantıklı bulmaya başladı. Cynthia çocuklardan nefret ediyordu. Bir çocuğa zarar verebilecek türden biriydi. Soğuk bir kadındı. Ve artık Anne’i sevmiyordu. Onu incitmek istiyordu. Cynthia Anne’in kocasını ve çocuğunu elinden almak, sonra da karşısına geçip halini seyretmek istiyordu çünkü bunları yapabilecek güce sahipti.  </span></p>
			<p class="paragraf"><span>Sonunda Anne yorgunluktan kendinden geçti ve salondaki kanepede uyuyakaldı.   </span></p>
			<p class="paragraf20">  </p>
			<p class="paragraf"><span>Ertesi sabah Anne erkenden uyandı ve Marco geceyi kanepede geçirdiğini anlamadan önce duş aldı. Adeta trans halinde, üzerine siyah bir tayt ve tunik geçirdi; korkuyordu.   </span></p>
			<p class="paragraf"><span>Polisleri ve tekrar Rasbach tarafından sorguya çekileceğini düşündükçe, felce uğramış gibi hissediyordu. Bebeklerinin nerede olduğuna dair hiçbir fikri yoktu ama anlaşılan Rasbach böyle düşünmüyordu. Önceki gün Marco’nun ifadesini aldıktan sonra, Anne’den sabaha merkeze gelmesini rica etmişti. Ama Anne gitmek istemiyordu. Rasbach’ın neden kendisiyle tekrar konuşmak istediğini bilmiyordu. Aynı şeylerin tekrar tekrar üzerinden geçmenin ne faydası vardı ki?  </span></p>
			<p class="paragraf"><span>Yatakta yastıklardan destek alarak doğrulan Marco, ifadesiz bir yüzle giyinmesini izliyordu.   </span></p>
			<p class="paragraf"><span>Anne Marco’ya, “Gitmek zorunda mıyım?” diye sordu. Mümkün olsa gitmemeyi tercih ederdi. Ne tür hakları olduğunu bilmiyordu. Acaba Rasbach’ın isteğini geri mi çevirmeliydi?  </span></p>
			<p class="paragraf"><span>“Gitmek zorunda olduğunu sanmıyorum” dedi Marco. “Bilmiyorum. Belki de bir avukatla görüşmemizin vakti gelmiştir.”  </span></p>
			<p class="paragraf"><span>“Ama bu dışarıdan kötü görünür” dedi Anne endişeyle. “Öyle değil mi?”  </span></p>
			<p class="paragraf"><span>Marco ruhsuzca, “Bilmiyorum” dedi. “Zaten kötü görünüyoruz.”  </span></p>
			<p class="paragraf"><span>Anne yatağa yaklaşıp Marco’ya baktı. Onu bu kadar perişan halde görmek, zaten paramparça olan kalbini daha da kırıyordu. “Belki de annem ve babamla konuşmalıyım. Bize iyi bir avukat tutabilirler. Gerçi bir avukata ihtiyacımız olduğunu düşünmek bile çok saçma.”  </span></p>
			<p class="paragraf"><span>“Bu iyi bir fikir olabilir” dedi Marco huzursuzca. “Dün gece dediğim gibi, görünüşe göre Rasbach hâlâ bizden şüpheleniyor. Tüm bunları bizim tezgâhladığımıza inanıyor.”  </span></p>
			<p class="paragraf"><span>Anne tedirgin bir ses tonuyla, “Bunu nasıl düşünür? Hele dünden sonra?” diye sordu. “Neden böyle düşünüyor ki? Sırf senin Cora’yı kontrol ettiğin saatte yoldan geçen bir araba olduğu için mi?”  </span></p>
			<p class="paragraf"><span>“Anlaşılan esas sebep bu.”  </span></p>
			<p class="paragraf"><span>“Ben artık gideyim” dedi Anne sonunda. “Rasbach saat onda orada olmamı istedi.”  </span></p>
			<p class="paragraf"><span>Marco yorgun bir biçimde başıyla onayladı. “Ben de seninle geleyim” dedi.   </span></p>
			<p class="paragraf"><span>Anne inandırıcılıktan uzak bir biçimde, “Gelmek zorunda değilsin” dedi. “Annemi arayabilirim.”  </span></p>
			<p class="paragraf"><span>Marco yataktan çıkarak, “Tabii ki geleceğim. Dışarıdaki kalabalığı tek başına göğüsleyemezsin. Ben üstümü değiştirirken biraz bekle; sonra seni götürürüm” dedi.   </span></p>
			<p class="paragraf"><span>Anne onun üzerinde iç çamaşırıyla şifoniyerine doğru yürümesini izledi. Marco o kadar zayıf görünüyordu ki, Anne kaburgalarının izlerini görüyordu. Marco onunla birlikte merkeze geldiği için minnettardı. Annesini aramak istemiyordu ve bunu tek başına yapabileceğini sanmıyordu. Ayrıca Marco ile birlikte görünmelerinin ve fikir birliği içinde olduklarını göstermenin önemli olduğunu düşünüyordu.   </span></p>
			<p class="paragraf"><span>Dünkü fiyaskonun ardından, evlerinin dışında daha çok muhabir toplanmıştı. Anne ve Marco çağırdıkları taksiye binmek için muhabirlerle mücadele etmek zorunda kaldılar – Audi’yi şimdilik polis almıştı. Üstelik bu sefer yanlarında onlara yardımcı olacak polis memurları da yoktu. Nihayet yol üzerinde bekleyen taksiye ulaştılar. Anne içeri girer girmez hemen kapıları kilitledi. Kapana kısılmış gibi hissediyordu; durmadan konuşan bir sürü yüz etraflarını sararak pencerelere üşüşmüştü. Anne irkilerek geri çekildi ama onlara bakmaya devam etti. Marco ise sessizce küfretti.   </span></p>
			<p class="paragraf"><span>Kalabalık uzakta kalınca, Anne pencereden dışarıya baktı. Muhabirlerin neden bu kadar zalim olduklarını anlayamıyordu. Hiçbiri anne ya da baba değil miydi? Bir an için bile insanın bebeğinin nerede olduğunu bilmemesinin, geceleri uyku tutmadığında çocuğunu özlemesinin, gözlerini yumduğunda bile onun ölü ve hareketsiz bedenini görmesinin nasıl bir his olduğunu hayal edemiyorlar mıydı?   </span></p>
			<p class="paragraf"><span>Nehir boyunca şehir merkezine doğru yol alıp polis merkezine vardılar. Anne binayı görür görmez gerildiğini hissetti. Kaçıp gitmek istiyordu. Ama Marco yanındaydı. Elini Anne’in dirseğine koyarak, taksiden inmesine ve binaya girmesine yardım etti.  </span></p>
			<p class="paragraf"><span>Danışmada beklerken, Marco Anne’in kulağına fısıldadı. “Sorun yok. Biraz sinirini bozabilirler ama yanlış bir şey yapmadığımızı biliyorsun. Ben dışarıda seni bekleyeceğim.” Anne’i cesaretlendirircesine hafifçe gülümsedi. Anne başıyla onayladı. Marco ellerini usulca Anne’in omuzlarına koyup gözlerinin içine baktı. “Bizi birbirimize düşürmeye çalışabilirler, Anne. Benim hakkımda bazı şeyler söyleyebilirler; kötü şeyler.”  </span></p>
			<p class="paragraf"><span>“Ne gibi kötü şeyler?”  </span></p>
			<p class="paragraf"><span>Marco omuz silkip gözlerini kaçırdı. “Bilmiyorum. Sadece dikkatli ol. Seni etkilemelerine izin verme.”  </span></p>
			<p class="paragraf"><span>Anne başıyla onayladı ama endişesi azalacağına artmıştı.  </span></p>
			<p class="paragraf"><span>O anda Dedektif Rasbach yanlarına geldi. gülümsemiyordu. “Geldiğiniz için teşekkürler. Bu taraftan lütfen.”  </span></p>
			<p class="paragraf"><span>Rasbach Anne’i bu sefer farklı bir sorgu odasına, Marco için kullandıkları bölüme götürdü. Marco’yu bekleme salonunda yalnız bıraktılar. Anne sorgu odasının kapısında durup Marco’ya baktı. Marco ona gergin bir şekilde gülümsedi.   </span></p>
			<p class="paragraf"><span>Anne içeri girdi.   </span></p>
		</div>
	</body>
</html>