<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-30</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-30" xml:lang="en-GB">30  </p>
			<p class="paragraf"><span>  </span></p>
			<p class="paragraf"><span>Marco yanına oturunca Bruce, “Berbat görünüyorsun” dedi.   </span></p>
			<p class="paragraf"><span>Marco adeta uyuşmuştu. Cesaretini toplayıp Richard’dan borç istemişti ama onun hayır diyeceği hiç aklına gelmemişti. İşini kurtarabilirdi, Marco bundan emindi. Ödemelerini yapmayan birkaç kötü müşteri vardı. Ama peşinde koştuğu birtakım yeni işler de vardı; sadece karar vermekte biraz yavaş davranıyorlardı. Az bir miktar parayla her şeyi yoluna koyabilirdi. Hâlâ hırslıydı. Hâlâ kendine güveniyordu. Sadece biraz nefes almaya ihtiyacı vardı. Ve de bir miktar nakit paraya.  </span></p>
			<p class="paragraf"><span>“Biraz paraya ihtiyacım var” dedi Marco Bruce’a dönerek. “Tanıdığın bir tefeci var mı?” Aslında bunu şakayla karışık söylemişti. Dışarıdan ne kadar çaresiz göründüğünün farkındaydı.  </span></p>
			<p class="paragraf"><span>Ama Bruce onu ciddiye aldı. Yana doğru dönüp Marco’ya baktı. “Hayır, tanıdığım bir tefeci yok. Zaten o işlere bulaşmasan iyi edersin” dedi.   </span></p>
			<p class="paragraf"><span>Marco elini saçlarının içinden geçirip öfkeyle nehre bakarak, “Eh, başka ne halt edeceğimi bilmiyorum” diye cevap verdi.   </span></p>
			<p class="paragraf"><span>Bruce biraz düşündükten sonra, “İflas ilan edip baştan başlayabilirsin” dedi. “Pek çok kişi böyle yapıyor.”  </span></p>
			<p class="paragraf"><span>Marco, “Bunu yapamam” diye diretti.   </span></p>
			<p class="paragraf"><span>“Ama neden?” diye sordu Bruce.   </span></p>
			<p class="paragraf"><span>“Çünkü bu karımı mahveder. O... şu anda çok kırılgan. Doğum sonrası depresyonu işte. Anlarsın ya.” Marco öne eğildi, dirseklerini dizlerine dayadı ve yüzünü ellerinin arasına koydu.   </span></p>
			<p class="paragraf"><span>Bruce şaşırarak, “Bir bebeğiniz mi var?” diye sordu.   </span></p>
			<p class="paragraf"><span>Marco ona bakarak, “Evet” dedi. “Bir kızımız var.”  </span></p>
			<p class="paragraf"><span>Bruce arkasına yaslanıp Marco’ya uzun uzun baktı.   </span></p>
			<p class="paragraf"><span>“Ne var?” dedi Marco.   </span></p>
			<p class="paragraf"><span>Bruce hemen, “Hiç” dedi.   </span></p>
			<p class="paragraf"><span>Marco sırtını dikleştirerek, “Ama bir şey söyleyecektin” diye ısrar etti.   </span></p>
			<p class="paragraf"><span>Belli ki Bruce’un kafasında evirip çevirdiği bir fikir vardı. “Karının annesi ve babası torunları hakkında ne hissediyorlar?” diye sordu.  </span></p>
			<p class="paragraf"><span>“Onun üzerine titriyorlar. Tek torunları kızımız. Nereye varmaya çalıştığını biliyorum. Kızımızın eğitim masraflarını karşılayacaklar, muhtemelen yirmi bir yaşına bastığında üzerine bir miktar para geçirecekler ama ben bu paraya el süremeyeyim diye hepsini bir fona yatıracaklar. Bunun bana hiçbir yararı yok” dedi Marco.   </span></p>
			<p class="paragraf"><span>Bruce başını Marco’ya doğru yatırarak, “Eğer yaratıcı olursan var” dedi.   </span></p>
			<p class="paragraf"><span>Marco Bruce’a baktı. “Ne demek istiyorsun?”  </span></p>
			<p class="paragraf"><span>Bruce öne eğilip sesini alçalttı. “Küçük bir risk almaya var mısın?”  </span></p>
			<p class="paragraf"><span>“Neden bahsediyorsun sen?” Marco etrafta konuşmalarını duyabilecek birileri olup olmadığını görmek için etrafına bakındı ama yalnızlardı.   </span></p>
			<p class="paragraf"><span>“</span><span class="CharOverride-11">Sana</span><span> para vermiyorlar ama bahse girerim tek torunları uğruna parayı bir çırpıda gözden çıkarırlar.”  </span></p>
			<p class="paragraf"><span>Marco, “Neyi ima ediyorsun?” diye fısıldadı. Ama cevabı biliyordu.  </span></p>
			<p class="paragraf"><span>İki adam göz göze geldiler. Eğer Marco önceden birkaç kadeh içmeseydi, özellikle de kayınpederinin karşısında kafasına diktiği o sefil kadeh olmasaydı, Bruce’a kararlı bir şekilde hayır der ve planladığı gibi eve gidip karısına doğruyu söylerdi. İflas ilan edip yeni bir başlangıç yapardı. Ev hâlâ onlarındı. Birbirlerine ve Cora’ya sahiplerdi. Ama Marco nehre doğru yürürken bir içki dükkânına da uğramıştı. Yanındaki kesekâğıdının içinde bir şişe vardı. Şişenin kapağını açtı, içkinin birazını arkadaşına ikram etti ve sonra uzunca bir yudum aldı. Alkol zihnini bir parça bulandırıp imkânsız görünen her şeyi daha mümkün kıldı.  </span></p>
			<p class="paragraf"><span>Bruce sesini alçalttı. “Bir kaçırma senaryosu tezgâhlayacaksın. Bu gerçek bir kaçırma eylemi olmayacak, öyleymiş gibi görünecek. Kimse incinmeyecek.”  </span></p>
			<p class="paragraf"><span>Marco Bruce’a baktı. Eğilerek ona yaklaşıp fısıldadı. “Peki ama nasıl? Polisler gerçek olduğunu zannedecekler.”  </span></p>
			<p class="paragraf"><span>“Eğer her şeyi gerektiği gibi yaparsan, bu kusursuz bir suç olabilir. Karının annesi ve babası parayı öder, siz bebeğinizi geri alırsınız ve her şey birkaç gün içinde olup biter. Bebek eve döner dönmez, polis konuyla ilgilenmeyi bırakır.”  </span></p>
			<p class="paragraf"><span>Marco bu öneriyi zihninde evirip çevirdi. İçtiği içkiler, bunun o kadar da çılgınca bir fikir olmadığını düşünmesine yol açtı.   </span></p>
			<p class="paragraf"><span>Marco tedirgin bir biçimde, “Bilmiyorum” dedi.   </span></p>
			<p class="paragraf"><span>Bruce içinde kapağı açık şişenin bulunduğu kesekâğıdını Marco’ya uzatarak, “Daha iyi bir fikrin var mı?” diye sordu.  </span></p>
			<p class="paragraf"><span>Detayları konuşurken önce varsayımlar üzerinden gittiler. Marco kendi çocuğunu kaçırmış gibi yapıp onu Bruce’a teslim edecekti; Bruce da çocuğu birkaç günlüğüne Catskill’deki kulübesine götürecekti. Kendisinin de üç çocuğu vardı, artık büyümüşlerdi ama bir bebeğe nasıl bakılacağını biliyordu. İkisi de izi sürülemeyen kontörlü cep telefonları alıp bu şekilde iletişim kuracaklardı. Marco’nun telefonu bir yere saklaması gerekecekti.  </span></p>
			<p class="paragraf"><span>Nehre bakıp gökyüzünde daireler çizen kuşları izleyerek, “Yaklaşık yüz bine ihtiyacım olacak” dedi.  </span></p>
			<p class="paragraf"><span>Bruce burun kıvırdı. “Sen aklını mı kaçırdın?”   </span></p>
			<p class="paragraf"><span>Marco, “Ne demek istiyorsun?” diye sordu.   </span></p>
			<p class="paragraf"><span>“Eğer yakalanırsan, yüz bin de istesen, yüz milyon da istesen, alacağın ceza aynı. En azından çabamıza değsin. Bu karın tokluğuna yapılacak iş değil.”  </span></p>
			<p class="paragraf"><span>Bruce ile birlikte şişedeki içkiyi paylaşırlarken, Marco bu teklifi düşündü. Bildiği kadarıyla Richard ve Alice Dries on beş milyon değerinde bir servete sahiplerdi. Paraları vardı. Marco’nun elinde bir milyon olsa, işini kurtarıp ipotek borcunu ödeyebilirdi; o zaman Anne’in anne ve babasından tekrar yardım istemesine gerek kalmazdı. En azından doğrudan. O Richard pisliğinden birkaç milyon araklamak çok zevkli olurdu.   </span></p>
			<p class="paragraf"><span>Bruce ile birlikte fidye parasının iki milyon olmasını kararlaştırdılar. Parayı yarı yarıya bölüşeceklerdi.  </span></p>
			<p class="paragraf"><span>“İki günlük bir iş için hiç de fena değil” dedi Bruce.   </span></p>
			<p class="paragraf"><span>Marco bir an önce harekete geçmeleri gerektiğine karar verdi. Eğer daha uzun süre beklerse, cesaretini kaybedebilirdi. “Yarın akşam dışarı çıkacağız; yandaki evde yemekli bir davet var. Bir bebek bakıcımız olacak ama her zaman kulaklıklarıyla birlikte kanepede uyuyakalıyor” dedi.  </span></p>
			<p class="paragraf"><span>“Sigara içmek için dışarı çıkıp gizlice eve girebilir ve bebeği bana getirebilirsin” dedi Bruce.  </span></p>
			<p class="paragraf"><span>Marco bunu düşündü. İşe yarayabilirdi. Planı daha detaylı bir biçimde tartıştılar.  </span></p>
			<p class="paragraf"><span>Eğer Marco geçmişe dönüp her şeyi değiştirebileceği anı seçebilseydi, Bruce ile ilk kez karşılaştığı günü seçerdi. Keşke bahar havası almak için nehir kenarında yürüyüşe çıkmamış, o banka oturmamış ve Bruce da oradan geçmemiş olsaydı. Keşke Bruce yanına oturduğunda kalkıp gitseydi ve bu tanışıklığın zaman içinde arkadaşlığa dönüşmesine izin vermeseydi. O zaman her şey ne kadar farklı olurdu.  </span></p>
			<p class="paragraf"><span>Marco polisin Bruce ile aralarındaki bağlantıyı ortaya çıkaracak herhangi bir ipucu bulabileceğini sanmıyordu. Bruce ile buluşmaları seyrek ve plansızdı. Etraflarında sadece jogging yapan ya da patenle yanlarından geçip giden insanlar oluyordu. Marco daha önce bu yüzden endişelenmemişti çünkü Bruce’u bir daha gören olmayacaktı. Bruce emekli olmaya hazırdı; kendi payını alıp kayıplara karışacaktı.  </span></p>
			<p class="paragraf"><span>Ama Bruce ölmüştü.  </span></p>
			<p class="paragraf"><span>Ve Marco hapı yutmuştu.  </span></p>
			<p class="paragraf"><span>Richard’ı araması gerekiyordu, ofise bu yüzden gelmişti; Anne’den uzaklaşıp babasıyla özel olarak konuşabilmek için. Cora’nın ne durumda olduğunu ve Richard’ın onu kaçıranlarla yeni bir anlaşma yapıp yapmadığını öğrenmeliydi.  </span></p>
			<p class="paragraf"><span>Tereddüt etti. Daha fazla kötü haber alma düşüncesine katlanamıyordu. Ne olursa olsun, Cora’yı geri almak zorundalardı. Richard’ın bunu yapabileceğine inanması gerekiyordu. Geriye kalan diğer her şeyle sonra ilgilenecekti.  </span></p>
			<p class="paragraf"><span>Telefonu eline aldı ve kayınpederinin numarasını çevirdi. Hat doğrudan sesli mesaja düştü. </span><span class="CharOverride-11">Kahretsin</span><span>. Marco kısa bir mesaj bıraktı: “Ben Marco. Beni ara. Neler olduğunu bildir.”  </span></p>
			<p class="paragraf"><span>Ayağa kalktı ve tıpkı hücresinde kilitli kalan bir adam gibi, ofisinde volta atmaya başladı.  </span></p>
			<p class="paragraf20">  </p>
			<p class="paragraf"><span>Anne bebeğinin ağladığını duyar gibi oldu; Cora gündüz uykusundan uyanmış olmalıydı. Bahçe eldivenlerini çıkarıp hemen içeri girdi ve mutfak lavabosunda ellerini yıkadı. Cora’nın yukarıda, yatağında ağladığını ve onu yanına çağırdığını duyabiliyordu. “Bir dakika tatlım” diye seslendi. “Hemen geliyorum.” Sevindi.  </span></p>
			<p class="paragraf"><span>Hafifçe mırıldanarak bebeğini kucağına almak üzere yukarıya koştu. Bebek odasına gitti. Her şey aynı görünüyordu ama yatak boştu. Anne birdenbire hatırladı ve büyük bir hızla denize doğru sürüklenmiş gibi oldu. Emzirme koltuğuna yığıldı.  </span></p>
			<p class="paragraf"><span>Kafası yerinde değildi, Anne iyi olmadığını biliyordu. Birini aramalıydı. Mesela annesini. Ama aramadı. Bunun yerine koltukta ileri geri sallanmaya başladı.   </span></p>
			<p class="paragraf"><span>Bütün sorunları için Cynthia’yı suçlamak isterdi ama bebeğinin onun elinde olmadığını biliyordu.   </span></p>
			<p class="paragraf"><span>Cynthia sadece kocasını elinden almaya çalışmıştı; artık istediğinden dahi emin olmadığı kocasını. Bazı günler Marco ile Cynthia’nın birbirlerini hak ettiklerini düşünüyordu. Duvarın diğer yanından Cynthia’nın sesini duydu ve bütün nefreti güçlü bir öfkeye dönüştü. Çünkü o gece Cynthia’nın evine gitmeselerdi, eğer Cynthia çocuğunuzu getirmeyin demeseydi, bunların hiçbiri olmazdı. Bebeği hâlâ yanında olurdu.  </span></p>
			<p class="paragraf"><span>Anne yukarı kattaki kırık banyo aynasında kendini inceledi; aynayı hâlâ değiştirmemişlerdi. Kırılmış, yüzlerce farklı parçaya ayrılmış gibi görünüyordu. Kendisine bakan kişiyi tanımakta güçlük çekti. Yüzünü yıkadı, saçını taradı. Yatak odasına gidip temiz bir tişört ve kot pantolon giydi. Dışarısını kontrol etti; evin önünde hiç muhabir yoktu. Sonra yandaki eve doğru yürüyüp kapıyı çaldı.  </span></p>
			<p class="paragraf"><span>Cynthia kapıyı açtı; belli ki Anne’i karşısında görünce şaşırmıştı.  </span></p>
			<p class="paragraf"><span>Anne, “İçeri girebilir miyim?” diye sordu. Cynthia evde geçirdiği bir günde bile güzel giyinmişti; üzerinde bir kapri pantolon ve ipek bluz vardı.  </span></p>
			<p class="paragraf"><span>Cynthia bir an için temkinli bir şekilde Anne’e baktı. Sonra kapıyı ardına kadar açarak, “Pekâlâ” dedi.  </span></p>
			<p class="paragraf"><span>Anne eve girdi.  </span></p>
			<p class="paragraf"><span>“Kahve ister misin? Yapabilirim” dedi Cynthia. “Graham yok; dönüş uçağı yarın gece geç saatte.”  </span></p>
			<p class="paragraf"><span>Cynthia’nın peşinden mutfağa giren Anne, “Tabii” dedi. Madem kalkıp buraya gelmişti, şimdi de konuya nasıl gireceğini düşünüyordu. Gerçeği öğrenmek istiyordu. Dostça mı davranmalıydı? Yoksa suçlayıcı mı? Bu eve son geldiğinde, her şey hâlâ normaldi. Sanki aradan çok uzun zaman geçmişti. Adeta bir ömür.  </span></p>
			<p class="paragraf"><span>Anne avluya ve arka bahçeye açılan sürgülü cam kapıya baktı. Ölü bulunan adam arabasıyla bebeğini götürürken, Cynthia’nın oradaki sandalyelerden birinde Marco’nun kucağında oturduğunu hayal etti. İçi öfkeyle doldu ama belli etmemeye çalıştı. Kızgınlığını göstermeme konusunda oldukça antrenmanlıydı. Duygularını gizliyordu. Herkes böyle yapmıyor muydu zaten? Herkes numara yapıyor, olmadıkları biriymiş gibi davranıyordu. Bütün dünya yalanlar ve kandırmaca üzerine kurulmuştu. Cynthia da bir yalancıydı; tıpkı Anne’in kocası gibi.  </span></p>
			<p class="paragraf"><span>Birdenbire başı dönen Anne mutfak masasına oturdu. Cynthia kahve makinesini çalıştırdı, sonra Anne’e doğru dönüp tezgâha yaslandı. Anne’in oturduğu yerden Cynthia her zamankinden daha da boylu ve uzun bacaklı görünüyordu. Anne Cynthia’yı deli gibi kıskandığını fark etti. Ve Cynthia bunu biliyordu.   </span></p>
			<p class="paragraf"><span>Anlaşılan ikisi de konuşmayı başlatmak istemiyordu. Sıkıntılı bir sessizlik oldu. Sonunda Cynthia, “Soruşturmada ilerleme kaydettiler mi?” diye sordu. Bunu söylerken endişeli bir ifade takındı ama Anne bu numarayı yutmadı.  </span></p>
			<p class="paragraf"><span>Anne ona baktı ve “Bebeğimi asla geri alamayacağım” dedi. Bunu hava durumundan bahsediyormuş gibi, sakince söyledi. Her şeyden koptuğunu, hiçbir şeye bağlı olmadığını hissediyordu. Ansızın, buraya gelmenin bir hata olduğunu fark etti. Cynthia ile tek başına yüzleşecek kadar güçlü değildi. Buraya gelmek tehlikeliydi. Cynthia’dan korkuyordu. Ama neden? Tüm bu olan bitenin ardından, Cynthia ona ne yapabilirdi ki? Kaybettiği bunca şeyden sonra, Anne’in kendini yenilmez hissetmesi gerekirdi. Kaybedecek hiçbir şeyi yoktu. Esas Cynthia’nın </span><span class="CharOverride-11">ondan</span><span> korkması gerekirdi.   </span></p>
			<p class="paragraf"><span>Sonra Anne durumu kavradı. Tepeden tırnağa ürperdi. Kendinden korkuyordu. Yapabileceklerinden. Gitmesi gerekiyordu. Aniden ayağa kalktı. “Gitmeliyim” dedi.   </span></p>
			<p class="paragraf"><span>“Ne? Daha yeni geldin” dedi Cynthia şaşırarak. Dikkatle Anne’e baktı. “Sen iyi misin?”  </span></p>
			<p class="paragraf"><span>Anne tekrar sandalyesine oturdu ve başını dizlerinin arasına koydu. Cynthia gelip yanı başına çömeldi. Manikürlü ellerinden birini Anne’in sırtına koydu. Anne bayılacağından korkuyordu; kusacakmış gibi hissediyordu. Derin nefesler alarak içindeki sıkıntının geçmesini bekledi. Eğer bekleyip nefes almaya devam ederse, hastalık hissi geçecekti.  </span></p>
			<p class="paragraf"><span>“Al, biraz kahve iç” dedi Cynthia. “Kafein iyi gelir.”  </span></p>
			<p class="paragraf"><span>Anne başını kaldırıp Cynthia’nın kahvesini koymasını izledi. Bu kadın onu zerre kadar umursamıyordu ama eskiden olduğu gibi ona kahve yapıyor, içine krema ve şeker koyuyor ve kahveyi mutfak masasına taşıyordu. Anne kahvesinden bir yudum aldı, sonra bir tane daha. Cynthia haklıydı, kahve gerçekten de kendini daha iyi hissetmesini sağladı. Zihnini temizledi ve düşünmesine yardımcı oldu. Anne kahvesinden bir yudum daha alıp fincanı masaya koydu. Cynthia karşısına oturmuştu.  </span></p>
			<p class="paragraf"><span>“Kocamla ne zamandır ilişkin var?” diye sordu Anne. Sesi gayet düzdü. Hatta ne kadar kızgın olduğu hesaba katılırsa, şaşılacak derecede kayıtsızdı. Konuşmasını duyan herhangi biri, onun bu durumu hiç umursamadığını zannederdi.  </span></p>
			<p class="paragraf"><span>Cynthia iyice arkasına yaslanıp kollarını dolgun göğüslerinin altında birleştirdi. Tıpkı Anne gibi serinkanlılıkla, “Kocanla ilişkim filan yok” dedi.  </span></p>
			<p class="paragraf"><span>Anne, “Saçmalamayı kes” dedi neredeyse dostane bir havayla. “Her şeyi biliyorum.”  </span></p>
			<p class="paragraf"><span>Cynthia şaşırmış görünüyordu. “Ne demek istiyorsun? Bilecek hiçbir şey yok ki. Marco ile aramızda bir ilişki yok. Sadece buraya son geldiğinizde arka bahçede biraz yakınlaştık ama o da zararsız bir flörttü. Ergenler gibi davrandık. Marco sarhoştu. İkimiz de sarhoştuk. Kendimizi kaptırdık. Hiçbir anlamı yoktu. Birbirimize ilk ve son kez o zaman dokunduk.”  </span></p>
			<p class="paragraf"><span>Anne kahve fincanının üzerinden Cynthia’ya bakarak, “Neden ikinizin de bunu inkâr ettiğini bilmiyorum. İlişkiniz olduğunu biliyorum” diye üsteledi.   </span></p>
			<p class="paragraf"><span>Cynthia kahve fincanını iki eliyle tutarak masanın karşısından Anne’e baktı. “Dedim ya, buraya geldiklerinde polislere de dışarıda birazcık oynaştığımızı söyledim. Sarhoştuk, hepsi bu kadar. Marco ile aramda daha önce ya da o zamandan beri hiçbir şey geçmedi. Onu Cora kaçırıldığı geceden beri görmedim bile. Hayal görüyorsun Anne.” Ses tonu üstünlük taslar gibiydi.   </span></p>
			<p class="paragraf"><span>Anne birdenbire, “Bana yalan söyleme!” diye çıkıştı. “Dün akşamüstü Marco’yu arka kapından çıkarken gördüm.”  </span></p>
			<p class="paragraf"><span>Cynthia kaskatı kesildi.  </span></p>
			<p class="paragraf"><span>“Bu yüzden sakın bana yalan söyleyip Marco’yu görmediğini iddia etmeye kalkışma! Ayrıca cep telefonundan da haberim var.”  </span></p>
			<p class="paragraf"><span>“Hangi cep telefonu?” Cynthia’nın kusursuzca biçimlendirilmiş kaşlarından biri havaya kalktı.   </span></p>
			<p class="paragraf"><span>Anne son söylediklerini geri almayı dileyerek, “Boş ver” dedi. Cep telefonunun bir başkasıyla haberleşmek için kullanılmış olabileceğini hatırladı. Tüm bu olanlar o kadar karmaşıktı ki Anne artık sağlıklı düşünemiyordu. Aklını kaybediyormuş gibi hissediyordu. Daha önceleri de hassastı ama şimdi –şimdi bebeği ortadan kaybolmuştu, kocası onu aldatıp yalan söylüyordu– böyle bir durumda kim aklını kaybetmezdi? Kimse Anne’i suçlayamazdı. Eğer çılgınca bir şey yaparsa, kimse onu kınayamazdı.   </span></p>
			<p class="paragraf"><span>Bu sefer Cynthia’nın ifadesi değişti. Yüzündeki sahte endişe yok oldu ve Anne’e buz gibi bir bakış attı. “Neler olduğunu öğrenmek mi istiyorsun Anne? Gerçekten bunu istediğine emin misin?”  </span></p>
			<p class="paragraf"><span>Cynthia’nın tavrındaki değişiklik yüzünden kafası karışan Anne ona baktı. Cynthia’yı okul bahçesindeki zorbalardan biri olarak hayal etti; kendisi gibi kısa, tombul ve özgüvensiz kızlara sataşan uzun boylu ve güzel kız olarak.   </span></p>
			<p class="paragraf"><span>“Evet, öğrenmek istiyorum.”  </span></p>
			<p class="paragraf"><span>“Emin misin? Çünkü bunu bir kez söyledikten sonra, geri almam mümkün değil.” Cynthia kahve fincanını masaya koydu.  </span></p>
			<p class="paragraf"><span>“Düşündüğünden daha güçlüyüm” dedi Anne. Sesinde gerginlik vardı. O da kahve fincanını masaya koydu, öne eğildi ve “Ben bebeğimi kaybettim. Sence şu anda beni incitebilecek bir şey var mı?” dedi.   </span></p>
			<p class="paragraf"><span>Cynthia soğuk ve hesaplı bir biçimde gülümsedi. Arkasına yaslandı ve bir karar vermeye çalışıyormuş gibi Anne’e baktı. “Gerçekten neler döndüğüne dair hiçbir fikrin olduğunu sanmıyorum” dedi.   </span></p>
			<p class="paragraf"><span>Anne, “O zaman neden bana anlatmıyorsun?” diye çıkıştı.   </span></p>
			<p class="paragraf"><span>Cynthia sandalyesini mutfak zeminine sürterek ayağa kalktı. “Pekâlâ. Sen burada kal. Bir dakika sonra dönerim” dedi.   </span></p>
			<p class="paragraf"><span>Cynthia mutfaktan çıkıp yukarı kata koştu. Anne Cynthia’nın kendisine ne gösterebileceğini merak ediyordu. Bir an tüymeyi düşündü. Daha ne kadar gerçekliği kaldırabilirdi ki? Belki de ortada fotoğraflar vardı. Cynthia ve Marco’nun birlikte çekilmiş fotoğrafları. Cynthia fotoğrafçıydı ve kendi pozlarını çekecek türden bir kadındı çünkü son derece göz alıcıydı ve gösteriş meraklısıydı. Belki de Anne’e Marco ile yatakta çekilmiş fotoğraflarını gösterecekti. Ve Marco’nun yüzündeki ifade, Anne ile sevişirken yüzünün aldığı ifadeden tamamen farklı olacaktı. Anne ayağa kalktı. Tam sürgülü cam kapıdan dışarı çıkmak üzereyken, Cynthia elinde bir dizüstü bilgisayarla mutfakta belirdi.  </span></p>
			<p class="paragraf"><span>Cynthia, “Cesaretini mi kaybettin?” diye sordu.  </span></p>
			<p class="paragraf"><span>Anne sürgülü kapıyı kapatıp masadaki yerine dönerken, “Hayır, sadece biraz hava almak istedim” diye yalan söyledi.  </span></p>
			<p class="paragraf"><span>Cynthia dizüstü bilgisayarı masanın üzerine koyup kapağını açtı. Oturup bilgisayar çalışana kadar birkaç dakika beklediler.   </span></p>
			<p class="paragraf"><span>Cynthia, “Bunun için üzgünüm Anne, gerçekten” dedi.   </span></p>
			<p class="paragraf"><span>Ona bir saniyeliğine bile inanmayan Anne ters ters yüzüne baktı, sonra dikkatini ekrana verdi. Beklediği gibi olmadı. Bu Cynthia’nın arka bahçesinin siyah beyaz bir videosuydu ve az ileride Anne’in kendi bahçesi görünüyordu. Anne alt taraftaki tarih ve saat ibaresini gördü. Baştan aşağıya buz kesti.   </span></p>
			<p class="paragraf"><span>“Bekle de gör” dedi Cynthia.   </span></p>
			<p class="paragraf"><span>Anne ölen adamın çocuğunu kaçırdığını görecekti. Cynthia bu kadar zalimdi. Ve Cynthia bunca zamandır videoyu elinde tutmuştu. Anne gözlerini ekrandan ayırmadan beklerken, “Neden bunu polise göstermedin?” diye sordu.   </span></p>
			<p class="paragraf"><span>Anne saat 00.31’de Marco’nun arka kapılarının önünde belirdiğini, hareket sensörünün ampulünü gevşettiğini ve ışığın söndüğünü izleyince, gözlerine inanamadı. Vücudundaki bütün kanın çekildiğini hissetti. Marco’nun eve girdiğini gördü. Aradan iki dakika geçti. Sonra arka kapı açıldı. Marco kucağında beyaz örtüsüne sardığı Cora ile birlikte evden çıkıyordu. Kendisini izleyen biri olup olmadığını görmek için etrafını kolaçan etti, doğruca kameraya baktı ve sonra hızlıca garaja doğru yürüyüp içeri girdi. Bir dakika sonra Marco’nun kucağında Cora olmadan garajdan çıktığını gördü. Saat 00.34’tü. Çimlerin üzerinden eve doğru yürüdü; kısa bir süreliğine görüntüden çıktı ve sonra Stillwell çiftinin arka bahçesinde tekrar ortaya çıktı.  </span></p>
			<p class="paragraf"><span>Cynthia sarsıcı sessizliği bozarak, “Görüyorsun ya Anne” dedi. “Esas mesele Marco ile benim ilişkimizin olup olmaması değil. Marco bebeğinizi kaçırdı.”  </span></p>
			<p class="paragraf"><span>Afallayan ve dehşete düşen Anne cevap veremedi.  </span></p>
			<p class="paragraf"><span>“Belki ona Cora’nın nerede olduğunu sormak istersin” dedi Cynthia.   </span></p>
		</div>
	</body>
</html>