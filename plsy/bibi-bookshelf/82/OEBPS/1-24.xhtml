<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-24</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-24" xml:lang="en-GB">24  </p>
			<p class="paragraf"><span>  </span></p>
			<p class="paragraf"><span>Marco ofisindeydi, pencereden boş boş dışarıya bakıyordu. Etrafta başka kimse yoktu. Personelinden hiç kimse işyerinde değildi. Günlerden cumartesi olduğundan binanın geri kalanı da sessizdi ve Marco bunun için minnettardı.  </span></p>
			<p class="paragraf"><span>Günün daha erken bir saatinde, Anne ile birlikte Dedektif Rasbach’la yaptıkları görüşmeyi düşünüyordu. Rasbach sırrını biliyordu, Marco bundan emindi. Bakışları adeta Marco’nun zihnini delip geçiyordu. Sanki Marco ayağa kalkıp, </span><span class="CharOverride-11">Cora’yı birkaç günlüğüne kaçırması ve fidye pazarlığı yapması için anlaştığım adam işte bu. Şimdi öldü. Kontrolü yitirdim. Yardımınıza ihtiyacım var</span><span> demişti.   </span></p>
			<p class="paragraf"><span>Artık bir avukatları vardı. Kendisi büyük suçlar işleyen insanları beraat ettirmesiyle nam salmıştı. Marco şimdi bunun iyi bir şey olduğunu fark etti. Yanlarında avukatları olmadan sorguya çekilmeyeceklerdi. Marco artık itibarını umursamıyordu; tek istediği hapse girmemek ve Anne’in hiçbir şeyden haberdar olmamasıydı.  </span></p>
			<p class="paragraf"><span>Cep telefonu çaldı. Marco ekrana baktı. Arayan Cynthia’ydı. Ah şu kaltak. Neden şimdi arıyordu ki? Marco bir an cevap vermekle, hattın sesli mesaja düşmesini beklemek arasında gidip geldi ama sonunda telefonu açtı.   </span></p>
			<p class="paragraf"><span>“Efendim?” Sesi buz gibiydi. Cynthia’yı polise yalan söylediği için asla affetmeyecekti.   </span></p>
			<p class="paragraf"><span>Cynthia “Marco” diye mırıldandı. Sanki son birkaç gündür hiçbir şey olmamıştı, Marco’nun çocuğu kaybolmamıştı ve her şey eskiden olduğu gibiydi. Marco bunun doğru olmasını o kadar çok istiyordu ki.  </span></p>
			<p class="paragraf"><span>Marco “N’aber?” dedi. Konuşmayı kısa kesmek istiyordu.  </span></p>
			<p class="paragraf"><span>Cynthia daha ciddi bir ses tonuyla, “Seninle konuşmak istediğim bir şey var” dedi. “Eve uğrayabilir misin?”  </span></p>
			<p class="paragraf"><span>“Neden? Özür dilemek mi istiyorsun?”  </span></p>
			<p class="paragraf"><span>“Özür mü?” Cynthia şaşırmıştı.  </span></p>
			<p class="paragraf"><span>“Polislere yalan söylediğin için. İkimiz de </span><span class="CharOverride-11">senin</span><span> bana asıldığını bildiğimiz halde, benim sana asıldığımı söylediğin için.”  </span></p>
			<p class="paragraf"><span>Cynthia cilveli bir şekilde, “Bunun için üzgünüm. Evet yalan söyledim” dedi.  </span></p>
			<p class="paragraf"><span>“Lanet olsun. </span><span class="CharOverride-11">Üzgünsün</span><span> öyle mi? Başıma ne kadar büyük bir dert açtığının farkında mısın peki?”  </span></p>
			<p class="paragraf"><span>“Bu konuyu konuşabilir miyiz?” Cynthia’nın sesi artık cilveli değildi.   </span></p>
			<p class="paragraf"><span>“Neden konuşacakmışız ki?”  </span></p>
			<p class="paragraf"><span>Cynthia, “Buraya geldiğinde açıklarım” dedi ve ansızın telefonu kapattı.  </span></p>
			<p class="paragraf"><span>Marco tam beş dakika boyunca masasında oturdu ve parmaklarını tıkırdatarak ne yapacağına karar vermeye çalıştı. Sonunda ayağa kalktı, jaluzileri kapattı, ofisinden çıktı ve kapıyı kilitledi. Cynthia’yı önemsemediği için huzursuzdu. O önemsenmeyecek bir kadın değildi. Gidip söyleyeceklerini dinlese iyi olacaktı.   </span></p>
			<p class="paragraf"><span>Marco yaşadığı semte gelince, Cynthia’yı yalnızca birkaç dakikalığına bile görecek olsa, Anne’in bundan haberdar olmaması gerektiğini fark etti. Muhabirlere de yakalanmak istemiyordu. Bu yüzden arabayı evin önüne park etmese daha iyiydi. Eğer garaja park ederse, arkadan dolanıp birkaç dakikalığına Cynthia’nın tarafına geçebilir ve sonra da eve dönebilirdi.   </span></p>
			<p class="paragraf"><span>Marco Audi’yi kendi garajına park ettikten sonra arka bahçe kapısından Cynthia’nın bahçesine girdi ve arka kapıyı çaldı. Kendisini karısının arkasından iş çeviren sinsi biri gibi suçlu hissediyordu. Aslında böyle bir niyeti yoktu; sadece Cynthia’nın neler söyleyeceğini duymak istiyordu; sonra çekip gidecekti. Karısının arkasından iş çevirmek </span><span class="CharOverride-11">istemiyordu</span><span>. Cynthia’nın kapıyı açmasını beklerken, amaçsızca avluya baktı. Cynthia kucağına iliştiğinde burada oturuyordu.   </span></p>
			<p class="paragraf"><span>Cynthia kapıyı açtı. Şaşırmış görünüyordu. “</span><span class="CharOverride-11">Ön</span><span> kapıyı çalmanı bekliyordum” dedi. Sanki bir şey ima ediyordu. Ama her zamanki kadar cilveli değildi. Marco onun flörtöz bir ruh halinde olmadığını derhal anladı. Zaten Marco da hiç havasında değildi.   </span></p>
			<p class="paragraf"><span>Marco mutfağa girdi. “Beni neden çağırdın?” diye sordu. “Eve gitmem gerek.”  </span></p>
			<p class="paragraf"><span>Cynthia, “Bence bunun için birkaç dakikanı ayırabilirsin” dedi ve mutfak tezgâhına yaslanıp, kollarını göğsünde birleştirdi.   </span></p>
			<p class="paragraf"><span>Marco durup dururken, “Neden polise yalan söyledin?” diye sordu.  </span></p>
			<p class="paragraf"><span>“Bu yalnızca </span><span class="CharOverride-11">küçük</span><span> bir yalandı” dedi Cynthia.  </span></p>
			<p class="paragraf"><span>“Hayır değildi.”  </span></p>
			<p class="paragraf"><span>“Yalan söylemeyi seviyorum. Tıpkı senin gibi.”  </span></p>
			<p class="paragraf"><span>Marco öfkeyle, “Ne demek istiyorsun?” diye çıkıştı.  </span></p>
			<p class="paragraf"><span>“Senin bütün </span><span class="CharOverride-11">hayatın</span><span> yalanlardan ibaret, öyle değil mi Marco?”  </span></p>
			<p class="paragraf"><span>Marco ürperdi. Cynthia biliyor olamazdı. Hiçbir şeyden haberi yoktu. Nasıl olabilirdi ki? “Neden bahsediyorsun sen?” dedi. Cynthia’nın nereye varmaya çalıştığına dair hiçbir fikri yokmuş gibi başını salladı.  </span></p>
			<p class="paragraf"><span>Cynthia ona uzun ve buz gibi bir bakış attı. “Bunu sana söylemek zorunda olduğum için üzgünüm Marco ama Graham’in arka bahçede bir gizli kamerası var” dedi. Marco hiçbir şey demedi ama tepeden tırnağa buz kesti. “Ve burada olduğunuz, bebeğinizin </span><span class="CharOverride-11">ortadan</span><span> </span><span class="CharOverride-11">kaybolduğu</span><span> gece kamera kayıttaydı.”  </span></p>
			<p class="paragraf"><span>Marco,</span><span class="CharOverride-11"> Cynthia biliyor</span><span> diye düşündü. </span><span class="CharOverride-11">Kahretsin. Kahretsin. </span><span>Terlemeye başladı. Cynthia’nın güzel yüzüne baktı; o anda gözüne o kadar çirkin görünüyordu ki. Cynthia fırsatçı kaltağın tekiydi. Belki de blöf yapıyordu. O zaman Marco da blöf yapabilirdi.  </span></p>
			<p class="paragraf"><span>İyi bir haber almış gibi, “Kamera kayıtta mıydı? Peki Cora’yı kimin kaçırdığını gördün mü?” diye sordu.   </span></p>
			<p class="paragraf"><span>“Ah, evet” dedi Cynthia. “Tabii ki gördüm.”  </span></p>
			<p class="paragraf"><span>Marco işinin bittiğini anladı. Cynthia onu videoda görmüştü. Yüzünden anlaşılıyordu.   </span></p>
			<p class="paragraf"><span>“Onu </span><span class="CharOverride-11">sen</span><span> kaçırdın.”  </span></p>
			<p class="paragraf"><span>Marco onun söylediklerinin tek kelimesine dahi inanmıyormuş gibi davranmaya çalışarak, “Saçmalama” diyerek burun kıvırdı.  </span></p>
			<p class="paragraf"><span>“Görmek ister misin?”  </span></p>
			<p class="paragraf"><span>Marco’nun içinden Cynthia’nın boynunu koparmak geliyordu. “Evet” dedi.   </span></p>
			<p class="paragraf"><span>Cynthia, “Benimle gel” dedi ve yukarı kata çıkmak üzere arkasını döndü.  </span></p>
			<p class="paragraf"><span>Marco Cynthia’nın peşinden, Graham ile paylaştıkları yatak odasına girdi. Cynthia’nın, birini kaçırabilen bir adamı yatak odasına davet ederek ne kadar büyük bir aptallık ettiğini düşündü. Cynthia korktuğunu belli etmek istemiyordu. Kontrolü tamamen elinde tutuyor gibiydi. Zaten en sevdiği şey de buydu; her şeyi kontrol etmek, insanların iplerini elinde tutmak ve dans etmelerini izlemek. Ayrıca duruma biraz heyecan ve tehlike katmayı da seviyordu. Belli ki Marco’ya şantaj yapacaktı. Marco ona izin verip vermeyeceğini düşünüyordu.   </span></p>
			<p class="paragraf"><span>Yatağın üzerinde açık duran bir dizüstü bilgisayar vardı. Cynthia’nın birkaç tuşa basmasıyla birlikte, üzerinde tarih ve saat işareti bulunan video oynamaya başladı. Marco videoyu izlerken gözlerini hızla kırpıştırdı. İşte oradaydı, ampulü kurcalayıp eve giriyordu. Birkaç dakika sonra ise kucağında beyaz örtüsüne sardığı Cora ile birlikte dışarı çıkıyordu. Bu hiç şüphesiz Marco’ydu. Birilerinin kendisini görüp görmediğinden emin olmak için etrafına bakıyordu. Sonra da çabucak garajın arka kapısına doğru yürüyor ve yaklaşık bir dakika sonra tekrar ekranda beliriyor, çimleri geçerek eve dönüyordu; bu sefer kucağında bebek yoktu. Ampulü tekrar devreye sokmayı unutmuştu. Marco her şey olup bittikten sonra, tüm bunları izleyince yoğun bir pişmanlık, suçluluk ve utanç duydu.   </span></p>
			<p class="paragraf"><span>Ve Cynthia tarafından yakalandığı için öfkelenmişti. Cynthia videoyu polise ve Anne’e gösterecekti. Marco’nun işi bitmişti.   </span></p>
			<p class="paragraf"><span>“Bunu başka kim gördü?” diye sordu Marco. Sesinin bu kadar normal çıkmasına kendisi bile şaşırdı.   </span></p>
			<p class="paragraf"><span>Cynthia onun sorusunu kulak ardı etti. Neredeyse eskisi gibi cilveli bir ses tonuyla, “Onu öldürdün mü?” diye sordu.   </span></p>
			<p class="paragraf"><span>Cynthia’nın insanı dehşete düşüren ve duygudan yoksun merakı, Marco’nun midesini bulandırıyordu. Soruyu cevaplamadı. Cynthia onun birini öldürebileceğini mi düşünüyordu? Öfkeyle ona bakarak, “Bunu başka kim gördü?” diye sordu.  </span></p>
			<p class="paragraf"><span>Cynthia, “Hiç kimse” diyerek yalan söyledi.  </span></p>
			<p class="paragraf"><span>“Ya Graham?”  </span></p>
			<p class="paragraf"><span>“Hayır, Graham bunu izlemedi” dedi Cynthia. “Ona kamerayı kontrol ettiğimi ama pilinin bittiğini söyledim. Üstüne gitmedi. Bu konu hakkında hiçbir şey bilmiyor.” Sonra ekledi. “Graham’i bilirsin. Pek meraklı değildir.”  </span></p>
			<p class="paragraf"><span>“Peki bunu bana neden gösteriyorsun?” diye sordu Marco. “Neden doğrudan polise gitmedin?”  </span></p>
			<p class="paragraf"><span>“Bunu neden yapayım ki? Biz arkadaşız, öyle değil mi?” Cynthia nazlı bir biçimde gülümsedi.   </span></p>
			<p class="paragraf"><span>“Zırvalamayı kes Cynthia.”  </span></p>
			<p class="paragraf"><span>“Pekâlâ.” Cynthia’nın yüzündeki gülümseme kayboldu. “Eğer bu sırrı kendime saklamamı istiyorsan, bunun bir bedeli olacak.”  </span></p>
			<p class="paragraf"><span>Marco gayet kontrollü bir ses tonuyla, “Bak işte bu biraz zor, Cynthia” dedi. “Çünkü hiç param yok.”  </span></p>
			<p class="paragraf"><span>“Ah, hadi ama. Bir miktar paran olmalı.”  </span></p>
			<p class="paragraf"><span>“Gerçekten meteliksizim” dedi Marco soğukkanlılıkla. “Neden kendi çocuğumu kaçırdım sanıyorsun? Eğlence olsun diye mi?”  </span></p>
			<p class="paragraf"><span>Cynthia beklentilerini gözden geçirirken, Marco onun yüzündeki hayal kırıklığını görebiliyordu.   </span></p>
			<p class="paragraf"><span>“Evinizi ipotek ettirebilirsin, değil mi?”  </span></p>
			<p class="paragraf"><span>“Ev zaten ipotek altında.”  </span></p>
			<p class="paragraf"><span>“O zaman ipotek değerini biraz daha yükselt.”  </span></p>
			<p class="paragraf"><span>Duygusuz kaltak. “Yapamam. Anne’in haberi olmadan mümkün değil.”  </span></p>
			<p class="paragraf"><span>“Belki de bu videoyu Anne’e de göstermeliyiz.”  </span></p>
			<p class="paragraf"><span>Marco Cynthia’ya doğru ani bir adım attı. Çaresiz adam rolünü oynamasına gerek yoktu; zaten çaresiz bir adamdı. Eğer isterse Cynthia’yı oracıkta boğabilirdi. Ama Cynthia korkmuş gibi görünmüyordu; heyecanlı bir hali vardı. Gözleri ışıldıyordu; soluk alıp verdikçe göğüslerinin hızla inip kalkması Marco’nun dikkatinden kaçmadı. Belki de her şeyden çok tehlikede olmayı istiyordu. O gerilimi hissetmeyi. Belki de Marco’nun onu yanı başında dikildikleri yatağa atmasını istiyordu. Marco bir an için bunu tarttı. Acaba o zaman şantaj yapmaktan vazgeçer miydi? Bu pek olası değildi.  </span></p>
			<p class="paragraf"><span>“O videoyu kimseye göstermeyeceksin” dedi Marco.   </span></p>
			<p class="paragraf"><span>Cynthia cevap vermekte acele etmedi. Doğruca Marco’nun gözlerinin içine baktı. Yüzleri arasında sadece birkaç santim vardı. “Bunu ben de kimseye </span><span class="CharOverride-11">göstermemeyi</span><span> tercih ederim, Marco. Bunun sadece ikimizin arasında kalmasını isterim. Ama benimle işbirliği yapmalısın. Bir miktar para bulman gerek.”  </span></p>
			<p class="paragraf"><span>Marco öfkeli bir biçimde düşündü. Hiç parası </span><span class="CharOverride-11">yoktu</span><span>. Nereden para bulacağını bilmiyordu. Vakit kazanması gerekecekti. “Bak, bana işleri yoluna koymam için biraz zaman ver. Hayatımın bu aralar ne kadar boka sardığını biliyorsun” dedi.   </span></p>
			<p class="paragraf"><span>“İşler planladığın gibi gitmedi, değil mi?” dedi Cynthia. “Herhalde bebeği geri almayı umuyordun.”  </span></p>
			<p class="paragraf"><span>Marco Cynthia’ya vurmak istedi ama kendine hâkim oldu.  </span></p>
			<p class="paragraf"><span>Cynthia değer biçercesine Marco’ya baktı. “Pekâlâ. Sana biraz zaman vereceğim. Videoyu kimseye göstermeyeceğim; şimdilik” dedi.   </span></p>
			<p class="paragraf"><span>“Peki bahsettiğimiz paranın miktarı nedir?”  </span></p>
			<p class="paragraf"><span>“İki yüz bin.”  </span></p>
			<p class="paragraf"><span>Bu para Marco’nun beklediğinden daha azdı. Cynthia’nın gösterişli yapısıyla tutarlı bir rakam isteyeceğini sanmıştı. Ama Marco ona para verirse Cynthia gitgide daha da fazlasını isteyecekti; şantajcılar bunu hep yapardı. Ellerinden kurtulmak imkânsızdı. Yani Cynthia’nın şimdi istediği paranın bir anlamı yoktu. Marco ona ödeme yapsa ve Cynthia videoyu gözünün önünde imha etse bile, başka bir kopya bulunmadığından asla emin olamazdı. Hayatı pek çok açıdan mahvolmuştu.   </span></p>
			<p class="paragraf"><span>“Bence bu makul bir rakam” dedi Cynthia.  </span></p>
			<p class="paragraf"><span>“Şimdi gidiyorum. Anne’den uzak dur.”  </span></p>
			<p class="paragraf"><span>“Dururum. Ama sabrım taşarsa, senden haber almazsam, seni arayabilirim.”  </span></p>
			<p class="paragraf"><span>Marco Cynthia’yı kenara iterek yatak odasından çıktı, merdivenlerden indi ve arkasına bile bakmadan mutfaktaki sürgülü cam kapıdan dışarı süzüldü. O kadar öfkeliydi ki, sağlıklı düşünemiyordu. Öfkeliydi ve korkuyordu. Ortada bir kanıt vardı. Bebeği onun aldığına dair bir kanıt. Bu her şeyi değiştirebilirdi. Anne bunu öğrenebilirdi ve Marco çok uzun zaman hapiste kalabilirdi.   </span></p>
			<p class="paragraf"><span>O anda, işlerin bundan daha da kötüye gidebileceğini bilmiyordu. Cynthia’nın avlusundaki kapıdan çıkıp, kendi arka bahçesine girdi. Anne oradaydı, bitkilerin bir kısmını suluyordu.   </span></p>
			<p class="paragraf"><span>Göz göze geldiler.   </span></p>
		</div>
	</body>
</html>