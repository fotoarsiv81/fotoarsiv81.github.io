<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-4</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-4" xml:lang="en-GB">4  </p>
			<p class="paragraf"><span>  </span></p>
			<p class="paragraf"><span>Rasbach eve dönerken, Jennings de caddede polis memurlarıyla görüştü. Rasbach Anne’in kanepenin bir ucunda ağladığını gördü; bir kadın polis yanına oturmuş ve kolunu onun omzuna atmıştı. Marco karısının yanında değildi.  </span></p>
			<p class="paragraf"><span>Taze kahvenin davetkâr kokusunu izleyen Rasbach, uzun ve dar evin arkasında yer alan mutfağa doğru ilerledi. Mutfağın yakın zamanda tadilat gördüğü anlaşılıyordu; beyaz dolaplardan pahalı mutfak gereçlerine ve granit tezgâha kadar her şey son modaydı. Marco mutfaktaydı, kahve makinesinin başında dikiliyordu. Başını öne eğmiş, kahvenin damıtılma işleminin bitmesini bekliyordu. Rasbach içeri girince başını kaldırdı, sonra da sırtını döndü; belki de ayılmak için sarf ettiği bu bariz çaba onu utandırmıştı.   </span></p>
			<p class="paragraf"><span>Sıkıntılı bir sessizlik oldu. Sonra Marco alçak sesle, gözlerini kahve makinesinden ayırmadan sordu. “Sizce kızıma ne oldu?”  </span></p>
			<p class="paragraf"><span>“Henüz bilmiyorum. Ama öğreneceğim” dedi Rasbach.   </span></p>
			<p class="paragraf"><span>Marco kahve demliğini aldı ve lekesiz mermer tezgâhın üzerinde duran üç porselen fincana kahve doldurdu. Rasbach bu sırada Marco’nun elinin titrediğini fark etti. Marco fincanlardan birini dedektife uzattı; Rasbach bu ikramı memnuniyetle kabul etti.   </span></p>
			<p class="paragraf"><span>Marco diğer iki fincanı alıp mutfaktan çıktı ve salona geri döndü.   </span></p>
			<p class="paragraf"><span>Rasbach onun arkasından bakarak kendini olacaklara hazırladı. Çocuk kaçırma vakaları her zaman zordu. Her şeyden önce, basın konunun üzerine çok giderdi. Ve neredeyse hiçbir zaman iyi bir şekilde sonlanmazlardı.   </span></p>
			<p class="paragraf"><span>Rasbach bu çifte baskı yapmak zorunda kalacağını biliyordu. Bu işinin bir parçasıydı.   </span></p>
			<p class="paragraf"><span>Ne zaman bir vakayı çözmesi istense, asla neyle karşılaşacağını bilmiyordu. Yine de, bulmacayı çözdüğü her seferinde sonuca şaşırmıyordu. Hayret etme becerisini yitirmiş gibiydi. Ama her zaman meraklıydı. Her zaman neler olduğunu </span><span class="CharOverride-11">öğrenmek</span><span> istiyordu.   </span></p>
			<p class="paragraf20">  </p>
			<p class="paragraf"><span>Rasbach Marco’nun kendisi için bıraktığı süt ve şekeri kullandıktan sonra elinde kahve fincanıyla mutfak girişinde durdu. Bulunduğu yerden yemek masasını ve mutfağın yakınındaki büfeyi görebiliyordu; belli ki ikisi de antikaydı. Biraz ötedeki koyu yeşil kadife döşemeli kanepeyi ve Anne ile Marco Conti’nin başlarının arkasını da görebiliyordu. Sağlarında mermer bir şömine vardı ve konsolun üzerinde büyük bir yağlıboya tablo asılıydı. Rasbach bunun ne resmi olduğunu tam olarak çıkaramadı. Kanepe ön pencereye dönüktü ve hemen önünde bir sehpa, karşıda da iki adet derin ve rahat tekli koltuk vardı.   </span></p>
			<p class="paragraf"><span>Rasbach salona girdi ve daha önceki yerine, çiftin karşısında ve şöminenin yakınında duran koltuğa oturdu. Marco’nun fincanı ağzına götürürken elinin hâlâ titrediğini fark etti. Anne ise ellerinin arasına aldığı fincanı kucağında tutuyordu; sanki orada olduğunun farkında değildi. Şimdilik ağlamayı kesmişti.   </span></p>
			<p class="paragraf"><span>Dışarıya park edilmiş olan polis arabalarının parlak ışıkları hâlâ duvarlara yansıyordu. Adli tıp ekibi evde sessiz ve verimli bir biçimde çalışıyordu. Evin içindeki hava yoğun ama basık ve karamsardı.   </span></p>
			<p class="paragraf"><span>Rasbach’ı bekleyen hassas bir görev vardı. Bu çifte onların iyiliği için çalıştığını, kaybolan bebeklerini bulmak için polis teşkilatının geri kalanıyla birlikte, elinden gelen her şeyi yapacağını anlatmalıydı; kayıp çocuk vakalarında sorumluların çoğu zaman anne ve babalar olduğunu bilse bile. Bu kayıp vakasında da şüphe uyandıran bazı etkenler vardı. Ama yine de önyargılı olmayacaktı.  </span></p>
			<p class="paragraf"><span>Rasbach, “Çok üzgünüm” diye lafa girdi. “Bunun sizin için ne kadar zor olduğunu tahmin bile edemiyorum.”  </span></p>
			<p class="paragraf"><span>Anne başını kaldırıp ona baktı. Bu anlayışlı tavır, gözlerinin anında daha fazla yaşla dolmasına neden oldu. Yalvarırcasına, “Bebeğimizi kim almış olabilir ki?” diye sordu.   </span></p>
			<p class="paragraf"><span>Rasbach kahve fincanını sehpaya koyup not defterini çıkararak, “Bizim cevabını bulmamız gereken soru da bu” dedi. “Bu soru size fazlasıyla abes gelebilir ama onu kimin almış olabileceğine dair herhangi bir fikriniz var mı?”  </span></p>
			<p class="paragraf"><span>İkisi de Rasbach’a bakakaldı; bu o kadar akıl almaz bir şeydi ki. Yine de başlarına gelmişti işte.   </span></p>
			<p class="paragraf"><span>“Son zamanlarda buralarda dolaşan ve bebeğinizle ilgilenen birini fark ettiniz mi?”  </span></p>
			<p class="paragraf"><span>İkisi de başlarını iki yana salladı.   </span></p>
			<p class="paragraf"><span>“Peki size kimin zarar vermek isteyebileceğine dair herhangi bir fikriniz var mı?” Rasbach sırasıyla Anne’in ve Marco’nun yüzüne baktı.   </span></p>
			<p class="paragraf"><span>İkisi de başlarını tekrar iki yana salladı. Şaşırıp kalmışlardı.   </span></p>
			<p class="paragraf"><span>“Lütfen, biraz düşünün” dedi Rasbach. “Acele etmeyin. Bir sebebi olmalı. Her zaman bir sebebi vardır; sadece bunun ne olduğunu bulmamız gerek.”  </span></p>
			<p class="paragraf"><span>Marco konuşacak gibi oldu ama sonra vazgeçti.   </span></p>
			<p class="paragraf"><span>“Ne oldu?” diye sordu. “Şimdi susmanın sırası değil.”  </span></p>
			<p class="paragraf"><span>Marco nihayet karısına dönerek, “Anne ve baban” dedi.   </span></p>
			<p class="paragraf"><span>“Ne olmuş onlara?” dedi Anne. Şaşırdığı her halinden belliydi.  </span></p>
			<p class="paragraf"><span>“Paraları var.”  </span></p>
			<p class="paragraf"><span>“Ee?” Anne Marco’nun nereye varmaya çalıştığını anlamamıştı.   </span></p>
			<p class="paragraf"><span>“</span><span class="CharOverride-11">Çok</span><span> paraları var” dedi Marco.   </span></p>
			<p class="paragraf"><span>Rasbach, </span><span class="CharOverride-11">İşte başlıyoruz</span><span> diye düşündü.  </span></p>
			<p class="paragraf"><span>Anne şaşkına dönmüş bir halde kocasına baktı. Belki de mükemmel bir oyuncuydu. “Ne demek istiyorsun?” diye sordu. “Yani birisinin kızımızı bu yüzden...” Rasbach ikisini de dikkatle inceledi. Anne’in yüz ifadesi değişti. Kocasına bakarak, “Öyleyse iyi, öyle değil mi?” dedi. “Eğer tek istedikleri paraysa, bebeğimi geri alabilirim... Onu incitmezler, değil mi?”  </span></p>
			<p class="paragraf"><span>Anne’in sesindeki umut yürek burkuyordu. Rasbach neredeyse onun bu işe hiçbir şekilde bulaşmadığına inanacaktı.   </span></p>
			<p class="paragraf"><span>Anne, “O çok korkmuş olmalı” dedi ve sonra kendini tamamen kaybederek, kontrolsüz bir şekilde ağlamaya başladı.   </span></p>
			<p class="paragraf"><span>Rasbach onunla anne ve babası hakkında konuşmak istiyordu. Kaçırılma vakalarında, zaman hayati önem taşıyordu. Ama Rasbach Marco’ya döndü. “Anne’in anne ve babası kim?” diye sordu.   </span></p>
			<p class="paragraf"><span>“Alice ve Richard Dries” dedi Marco. “Richard onun üvey babası.”  </span></p>
			<p class="paragraf"><span>Rasbach bunu defterine not etti.   </span></p>
			<p class="paragraf"><span>Anne kendini toparladı ve “Annemle babamın bir sürü parası var” dedi.   </span></p>
			<p class="paragraf"><span>“Ne kadar?” diye sordu Rasbach.  </span></p>
			<p class="paragraf"><span>“Tam olarak bilmiyorum” dedi Anne. “Milyonlar.”  </span></p>
			<p class="paragraf"><span>Rasbach, “Biraz daha açık konuşabilir misiniz?” diye devam etti.   </span></p>
			<p class="paragraf"><span>“Sanırım servetlerinin değeri on beş milyon civarında” dedi Anne. “Ama bunu pek kimse bilmez.”  </span></p>
			<p class="paragraf"><span>Rasbach Marco’ya baktı. Yüzü tamamen ifadesizdi.   </span></p>
			<p class="paragraf"><span>“Annemi aramak istiyorum” dedi Anne. Şömine konsolunun üzerindeki saate göz atarken, Rasbach onun bakışlarını izledi. Saat sabaha karşı ikiyi çeyrek geçeyi gösteriyordu.   </span></p>
			<p class="paragraf20">  </p>
			<p class="paragraf"><span>Anne’in anne ve babasıyla karmaşık bir ilişkisi vardı. Marco ve Anne ne zaman onlarla bir sorun yaşasalar –ki bu sık sık oluyordu– Marco ona anne ve babasıyla arasının berbat olduğunu söylüyordu. Belki de bu doğruydu ama Anne’in onlardan başka ailesi yoktu. Onlara ihtiyacı vardı. İlişkilerini yürütmek için elinden geleni yapıyordu ama bu o kadar da kolay değildi.  </span></p>
			<p class="paragraf"><span>Marco ise tamamen farklı bir sosyal çevreden geliyordu. Büyük ve gürültücü bir ailesi vardı. Birbirlerini gördüklerinde –ki çok sık görüşmezlerdi– neşe içinde bağrışırlardı. Marco doğmadan önce İtalya’dan New York’a göç eden annesiyle babası, bir kuru temizleme ve dikiş atölyesi işletiyordu. Kayda değer bir paraları yoktu ama geçinip gidiyorlardı. Marco’nun hayatına Anne’in zengin ebeveyninin kızlarının hayatına karıştığı kadar karışmıyorlardı. Marco ve dört küçük kardeşi baba evinden genç yaşta postalanınca, kendi başlarının çaresine bakmak zorunda kalmışlardı. Marco on sekiz yaşından beri kendi hayatını yaşıyor, kendi seçimlerini yapıyordu. Eğitimini kendisi karşılamıştı. Ara sıra anne ve babasını görüyordu ama hayatının büyük bir parçası değillerdi. Kimse Marco’yu varoşta büyüyen biri olarak tanımlamıyordu; tabii Anne’in ebeveyniyle, Grandview Golf ve Doğa Sporları Kulübü’ndeki kalantor arkadaşları hariç. Marco orta sınıfa mensup, yasalara uyan, çalışkan ve fazla değilse de kendilerine yetecek kadar kazanan bir aileden geliyordu. Anne’in üniversitedeki ya da sanat galerisindeki arkadaşları arasında, Marco’nun varoştan geldiğini düşünen hiç kimse yoktu.   </span></p>
			<p class="paragraf"><span>Onu bu şekilde görenler eski zenginlerdi. Anne’in annesi de onlardan biriydi. Anne’in babası Richard Dries –aslında Richard üvey babasıydı; öz babası Anne dört yaşındayken feci bir şekilde ölmüştü– başarılı bir işadamıydı ama annesi Alice’in milyonları vardı.   </span></p>
			<p class="paragraf"><span>Anne’in varlıklı ebeveyni paralarına ve zengin arkadaşlarına çok düşkünlerdi. Evleri şehrin en gözde semtlerinden birindeydi, Grandview Golf ve Doğa Sporları Kulübü’ne üyelerdi, lüks arabaları vardı ve beş yıldızlı tatillere gidiyorlardı. Anne’i özel bir kızlar okuluna, sonra da iyi bir özel üniversiteye göndermişlerdi. Babası yaşlandıkça, tüm bu parayı kendisi kazanmış gibi davranmaya başlamıştı ama bu doğru değildi. Kendini bir şey zannediyordu. Havasından geçilmiyordu.   </span></p>
			<p class="paragraf"><span>Anne Marco ile “yakınlaşmaya” başladığında, annesiyle babası dünyanın sonu gelmiş gibi davrandılar. Marco dışarından tam bir serseri gibi görünüyordu. Bir İtalyan’a göre açık renk teni, siyah saçları, derin bakışlarıyla tehlikeli bir cazibesi ve biraz da asi bir görünümü vardı; özellikle de tıraş olmadığında. Ama Anne’i görünce gözleri ışıldıyordu ve paha biçilmez bir gülümsemesi vardı. Ve Anne’e öyle bir “bebeğim” diyordu ki, Anne ona karşı koyamıyordu. Buluşmaya gidecekleri zaman, Marco onu almak üzere ilk defa anne ve babasının evine geldiği gün, Anne’in gençliğinin en unutulmaz anlarından biriydi. Yirmi iki yaşındaydı. Annesi ona kendisiyle tanışmak isteyen hoş bir genç adamdan, bir arkadaşının oğlu olan avukattan bahsetmişti. Anne ise sabırla, zaten Marco ile görüştüğünü söylemişti.   </span></p>
			<p class="paragraf"><span>“Evet ama...” demişti annesi.   </span></p>
			<p class="paragraf"><span>Anne kollarını göğsünde kavuşturarak, “Ama ne, anne?” diye cevap vermişti.   </span></p>
			<p class="paragraf"><span>“Onunla ciddi bir beraberlik düşünmüyorsun, değil mi?”  </span></p>
			<p class="paragraf"><span>Anne annesinin yüzündeki şaşkınlığı ve utancı hâlâ hatırlayabiliyordu. Annesi bu ilişkinin dışarıdan nasıl görüneceğini düşünüyordu. Arkadaşlarına kızının hayata sıfırdan başlayan, şehrin İtalyan mahallesinde barmenlik yapan ve motosiklete binen biriyle çıkmasını nasıl açıklayacağını... Annesi, Marco’nun da Anne için yeterince iyi olduğunu düşündükleri üniversiteden işletme diploması aldığını unutmuştu. Geceleri çalışarak okul ücretini karşılamasının ne kadar takdire şayan bir davranış olduğunu görmüyorlardı. Belki de hiç kimse, küçük kızları için yeterince iyi olmayacaktı.   </span></p>
			<p class="paragraf"><span>Ve sonra Marco mükemmel bir zamanlamayla Ducati motosikletini bağırtarak çıkagelmiş, Anne ise anne ve babasının evinden koşarak çıkıp doğruca Marco’nun kollarına atılmıştı. Annesi perdenin arkasından onları izlemişti. Marco motosikletten inmeden onu tutkuyla öpmüş ve diğer kaskını Anne’e uzatmıştı. Anne Marco’nun arkasına binmiş ve hızla uzaklaşmışlardı; muntazam çakıltaşları arkalarından etrafa saçılmıştı. Anne tam o anda, Marco’ya âşık olduğunu anlamıştı.   </span></p>
			<p class="paragraf"><span>Ama insan sonsuza kadar yirmi iki yaşında kalmıyordu. Büyüyordu ve bazı şeyler değişiyordu.  </span></p>
			<p class="paragraf20">  </p>
			<p class="paragraf"><span>“Annemi aramak istiyorum” dedi Anne tekrar. O kadar çok şey olmuştu ki... Eve dönüp de bebek yatağını boş bulalı bir saatten az bir süre mi geçmişti?  </span></p>
			<p class="paragraf"><span>Anne numarayı tuşlamaya girişti ve bitiremeden tekrar ağlamaya başladı. Telefon çaldı, annesi cevap verdi.   </span></p>
			<p class="paragraf"><span>“Anneciğim” diye lafa giren Anne, anlaşılmaz sesler çıkararak hıçkırıklara boğuldu.   </span></p>
			<p class="paragraf"><span>“Anne? Sorun nedir?”  </span></p>
			<p class="paragraf"><span>Anne nihayet ağzındaki baklayı çıkardı. “Birisi Cora’yı kaçırdı.”  </span></p>
			<p class="paragraf"><span>“Aman Tanrım” dedi annesi.  </span></p>
			<p class="paragraf"><span>Anne, “Polisler burada” diye devam etti. “Gelebilir misiniz?”  </span></p>
			<p class="paragraf"><span>Annesi, “Hemen geliyoruz” diye cevap verdi. “Dayan biraz. Baban ve ben az sonra yanında oluruz.”  </span></p>
			<p class="paragraf"><span>Anne telefonu kapatıp ağlamaya devam etti. Annesi ve babası geliyorlardı. Her zaman ona yardım etmişlerdi; kızgın olduklarında bile. Şimdi de ona ve özellikle de Marco’ya kızacaklardı. Tek torunları olan Cora’yı çok seviyorlardı. Kızlarının ve Marco’nun yediği haltı duyunca ne düşüneceklerdi?  </span></p>
			<p class="paragraf"><span>Marco ile dedektife dönerek, “Geliyorlar” dedi. Marco’ya baktı, sonra gözlerini kaçırdı.   </span></p>
		</div>
	</body>
</html>