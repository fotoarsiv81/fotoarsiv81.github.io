<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-11</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-11" xml:lang="en-GB">11  </p>
			<p class="paragraf"><span>  </span></p>
			<p class="paragraf"><span>Anne ve Marco salondaki telefonun başında bekliyorlardı. Eğer Cora’yı kaçıran kişi ararsa Rasbach –ya da Rasbach orada değilse başka bir polis memuru– konuşma boyunca Marco’yu yönlendirmek üzere hazır bulunacaktı. Ama bebeği kaçıran kişiden haber yoktu. Aile bireyleri, arkadaşlar, muhabirler ve kaçıklar aramıştı ama içlerinde bebeği kaçırdığını iddia eden kimse yoktu.   </span></p>
			<p class="paragraf"><span>Telefonlara Marco cevap veriyordu. Eğer bebeği kaçıran kişi ararsa, konuşmayı Marco yapacaktı. Hiç kimse Anne’in kendine hâkim olabileceğini sanmıyordu; Anne’in kendisi de dahil. Polisler Anne’in soğukkanlı olabileceğine ve talimatlara uyacağına güvenmiyorlardı. Anne aşırı duygusaldı; bazen histeriye varan anlar yaşıyordu. Marco ise daha akılcı olmakla birlikte kesinlikle gergindi.   </span></p>
			<p class="paragraf"><span>Saat 22.00’ye doğru telefon çaldı. Marco ahizeye uzandı. Herkes elinin titrediğini görebiliyordu. “Alo” dedi.   </span></p>
			<p class="paragraf"><span>Hattın diğer ucundan soluklar dışında hiçbir ses gelmedi.   </span></p>
			<p class="paragraf"><span>Marco daha yüksek sesle tekrar “Alo” derken, hızlıca Rasbach’a baktı. “Kimsiniz?” diye sordu.   </span></p>
			<p class="paragraf"><span>Arayan kişi telefonu kapattı.   </span></p>
			<p class="paragraf"><span>Marco panikleyerek, “Nerede hata yaptım?” diye sordu.   </span></p>
			<p class="paragraf"><span>Rasbach hemen yanına gitti. “Hiçbir hata yapmadınız” dedi.   </span></p>
			<p class="paragraf"><span>Marco ayağa kalkıp salonda volta atmaya başladı.   </span></p>
			<p class="paragraf"><span>“Eğer arayan bebeği kaçıran kişiyse, tekrar arayacak” dedi Rasbach sakince. “O da gergin.”  </span></p>
			<p class="paragraf"><span>Dedektif Rasbach Marco’yu yakından izliyordu. Marco bariz bir şekilde heyecanlıydı ki bu anlaşılabilir bir durumdu. Büyük baskı altındaydı. </span><span class="CharOverride-11">Eğer tüm bunlar bir tezgâhsa, adam çok iyi bir aktör </span><span>diye düşündü Rasbach. Anne ise kanepede sessizce ağlıyor ve gözlerini düzenli olarak bir kâğıt mendille siliyordu.   </span></p>
			<p class="paragraf"><span>Polislerin yürüttüğü titiz çalışma sonucunda, garajı ara yola açılan hiç kimsenin önceki gece saat 00.35’te arabayla ara yoldan geçmediği ortaya çıkmıştı. Tabii ki ara yolu sadece o hat üzerinde garajı olanlar değil, başkaları da kullanıyordu. Ara yolun iki ucu da yandaki caddelere açılıyordu ve sürücüler tek yönlü sokakları pas geçmek için burayı kullanıyorlardı. Polis umutsuzca o arabanın sürücüsünü bulmaya çalışıyordu. Şimdilik sadece arabayı o saatte gören tek kişi olan Paula Dempsey’i bulmuşlardı.  </span></p>
			<p class="paragraf"><span>Rasbach eğer ortada çocuğu kaçıran biri olsaydı, şimdiye kadar muhtemelen ondan haber alacaklarını düşündü. Belki de bekledikleri telefon hiç gelmeyecekti. Belki de annesi ve babası bebeği öldürmüşlerdi, cesetten kurtulmak için yardım almışlardı ve bu özenli oyunu da üzerlerinde yoğunlaşan cinayet şüphesini başka yöne çekmek için tezgâhlamışlardı. Ne var ki Rasbach onların hem cep hem de ev telefonu kayıtlarını incelemişti ve 911’e yaptıkları acil durum çağrısı dışında, ikisi de önceki gece altıdan sonra kimseyi aramamıştı.  </span></p>
			<p class="paragraf"><span>Yani bebeği öldürdülerse, bu anlık gelişen bir durum olmayabilirdi. Belki de bunu baştan beri planlamışlardı ve garajda beklemesi için birini ayarlamışlardı. Veya belki de ikisinden birinin izlenmesi mümkün olmayan, kontörlü bir cep telefonu vardı ve arama bu numaradan yapılmıştı. Polislerin bu telefonu henüz bulamamış olması, böyle bir telefonun var olmadığı anlamına gelmiyordu. Eğer cesetten kurtulmak için yardım aldılarsa, mutlaka birini aramış olmaları gerekiyordu.   </span></p>
			<p class="paragraf"><span>Telefon birkaç kez daha çaldı. Katil olduklarını ve polisin vaktini boşa harcamamalarını söyleyen oldu. Dua etmelerini söyleyen oldu. Medyumluk hizmeti sunmayı teklif eden oldu; tabii ücret karşılığında. Ama bebeği kaçırdığını iddia eden hiç kimse aramadı.   </span></p>
			<p class="paragraf"><span>Sonunda Anne ve Marco yukarı çıkıp yattılar. Her ikisi de son yirmi dört saattir ve önceki gün boyunca uyumamıştı. Anne biraz uzanmaya çalışmıştı ama uyuyamamıştı. Cora hep gözünün önüne geliyordu ve ona dokunamıyor olmasına, bebeğinin nerede olduğunu ya da iyi olup olmadığını bilmediğine inanamıyordu.   </span></p>
			<p class="paragraf"><span>Anne ve Marco kıyafetlerini çıkarmadan, telefon çalarsa fırlamaya hazır halde yatağa uzandılar. Birbirlerine sarılıp fısıldaşarak konuşmaya başladılar.  </span></p>
			<p class="paragraf"><span>“Keşke Dr. Lumsden’le görüşebilseydim” dedi Anne.   </span></p>
			<p class="paragraf"><span>Marco onu kendine çekti. Ne diyeceğini bilemedi. Dr. Lumsden birkaç hafta boyunca Avrupa’da bir yerlerde olacaktı. Anne’in randevuları iptal edilmişti. “Biliyorum” diye fısıldadı.   </span></p>
			<p class="paragraf"><span>Anne de fısıldayarak, “Eğer ihtiyaç duyarsam yerine bakan doktorla görüşebileceğimi söylemişti. Belki de öyle yapsam iyi olacak” dedi.   </span></p>
			<p class="paragraf"><span>Marco düşündü. Anne için endişeleniyordu. Bu mesele fazla uzadığı takdirde daha çok zarar görmesinden korkuyordu. Anne stres altındayken daima kırılgan olurdu. “Bilmiyorum bebeğim” dedi Marco. “Dışarıda bunca muhabir varken nasıl doktora gideceksin?”  </span></p>
			<p class="paragraf"><span>Anne karamsar bir şekilde, “Bilmiyorum” dedi. Psikiyatra giderken muhabirlerin peşine takılmasını istemiyordu. Basının doğum sonrası depresyonundan haberdar olmasından korkuyordu. Şimdilik depresyonda olduğunu bilen sadece Marco, annesi, doktoru ve eczacısıydı. Ve tabii bir de bebekleri kaçırıldıktan sonra evlerini arayıp ilaçlarını bulan polisler.   </span></p>
			<p class="paragraf"><span>Eğer psikiyatri tedavisi görüyor olmasaydı, polisler yine de kurt sürüsü gibi etraflarında dönüp dururlar mıydı? Belki de hayır. Zan altında olmaları kendi suçuydu. Aksi halde polislerin onları suçlamaları için hiçbir gerekçeleri olamazdı. Tabii bebeği evde tek başına bırakmış olmaları dışında. Bu da Marco’nun suçuydu. Yani ikisi de hatalıydı.   </span></p>
			<p class="paragraf"><span>Anne yatakta uzanırken bebeğine sarılmanın, üzerinde sadece alt bezi olan ve mis gibi bebek kokan küçük ve tombul kızının sıcaklığını hissetmenin nasıl bir şey olduğunu anımsadı. Cora’nın güzel gülümsemesini ve alnının ortasına düşen bukleyi hatırladı; tıpkı o tekerlemedeki kız gibi. Marco ile bunun hakkında şakalaşmışlardı.  </span></p>
			<p class="paragraf20">  </p>
			<p class="arayazi">Küçük bir kız vardı,   </p>
			<p class="arayazi">Alnının tam ortasından küçük bir bukle sarkardı.  </p>
			<p class="arayazi">Usluyken çok ama çok tatlıydı,  </p>
			<p class="arayazi">Yaramazken ele avuca sığmazdı.   </p>
			<p class="paragraf20">  </p>
			<p class="paragraf"><span>Anne kendini ne kadar çökmüş hissetse de –</span><span class="CharOverride-11">ne tür bir anne mükemmel bir bebekle ödüllendirildikten sonra mutsuz olurdu ki?</span><span>– kızını müthiş seviyordu.   </span></p>
			<p class="paragraf"><span>Ama yorgunluk onu tüketmişti. Cora mızmız, sancılı ve çoğu bebekten daha çok ilgi isteyen bir çocuktu. Marco işe döndüğünden beri, günler dayanılmaz derecede uzun gelmeye başlamıştı. Anne boş saatlerini elinden geldiğince dolduruyordu ama kendini yalnız hissediyordu. Her gün birbirinin aynısı gibi gelmeye başlamıştı. Farklı bir gün geçireceğini hayal dahi edemez olmuştu. Uykusuzluk yüzünden kafası dumanlı olduğu zamanlarda, sanat galerisinde çalışırken nasıl bir kadın olduğunu, müşterilerin koleksiyonlarına yeni parçaları eklemelerine ya da umut vaat eden yeni bir sanatçı keşfetmelerine yardımcı olmanın nasıl bir his olduğunu hatırlayamıyordu. Hatta bebek sahibi olup ona bakmak üzere evde kalmadan önce nasıl bir hayatı olduğunu dahi anımsayamıyordu.   </span></p>
			<p class="paragraf"><span>Annesinden yardım istemekten de hoşlanmıyordu; annesi hep arkadaşlarıyla, doğa sporları kulübüyle ve hayır işleriyle meşguldü. Anne’in kendi arkadaşlarından hiçbiri, o dönemde bebekleriyle birlikte evde değildi. Anne mücadele ediyordu. Bu sorunun üstesinden gelemediği için utanıyordu. Marco ona yardım edecek birini işe almayı önermişti ama bu da Anne’in kendini yetersiz hissetmesine neden olmuştu.   </span></p>
			<p class="paragraf"><span>Tek kaçışı haftada bir kez, çarşamba sabahları bir araya gelen anneler grubuydu. Ama diğer annelerin hiçbiriyle, hislerini paylaşacak kadar yakınlaşamamıştı. Hepsi de ilk bebeklerini doğurmuş oldukları halde gayet mutlu ve annelik konusunda ona göre çok daha yetkin görünüyorlardı.   </span></p>
			<p class="paragraf"><span>Ve bir de haftanın bir günü, akşamın erken saatlerinde, Cora ile Marco ilgilenirken Dr. Lumsden ile görüşüyordu.   </span></p>
			<p class="paragraf"><span>Anne’in istediği tek şey, yirmi dört saat geriye gitmekti. Başucundaki dijital saate baktı; 00.31’i gösteriyordu. Yirmi dört saat önce, Cora’yı yatağında bırakıp davete gitmişti. Bunların hiçbiri olmamıştı, her şey yolundaydı. Keşke saati geri alabilseydi. Eğer bebeğini geri alabilseydi o kadar minnettar ve mutlu olurdu ki, bir daha hiç depresyona girmezdi. Kızıyla birlikte geçirdiği her anın değerini bilirdi. Bir daha asla, herhangi bir şeyden şikâyetçi olmazdı.   </span></p>
			<p class="paragraf"><span>Anne yatakta uzanırken Tanrı’ya inanmadığı halde onunla özel bir pazarlık yaptı ve başını yastığına gömerek ağladı.   </span></p>
			<p class="paragraf20">  </p>
			<p class="paragraf"><span>Sonunda Anne uyuyakaldı ama Marco uzun bir süre uyanık halde onun yanında yattı. Beynindeki uğultuyu durduramıyordu.   </span></p>
			<p class="paragraf"><span>Sırtı ona dönük olarak, huzursuz bir biçimde uyuyan karısına baktı. Anne otuz altı saattir ilk defa uyuyordu. Marco, Anne’in bu durumla başa çıkabilmesi için uyuması gerektiğini biliyordu.   </span></p>
			<p class="paragraf"><span>Marco onun sırtına baktı ve bebek doğduğundan beri ne kadar değiştiğini düşündü. Bu beklenmedik bir şeydi. Birlikte bebeğin doğumunu dört gözle beklemişlerdi; bebeğin odasını döşemişlerdi, alışveriş yapmışlardı, doğum öncesi kurslarına gitmişlerdi ve bebeğin tekmelerini hissetmişlerdi. Marco hayatının en mutlu birkaç ayını yaşamıştı. Doğumdan sonrasının zor olacağı hiç aklına gelmemişti. Bunu öngörememişti.   </span></p>
			<p class="paragraf"><span>Anne uzun ve zor bir doğum yapmıştı; bunun için de hazırlıklı değillerdi. Doğum öncesi kurslarında hiç kimse ters gidebilecek olan şeylerden bahsetmiyordu. Sonunda Cora apar topar sezaryenle doğmuştu ama iyiydi. Hatta mükemmeldi. Hem anne hem de bebek iyiydi; hep birlikte hastaneden eve gelerek yeni bir hayata başlamışlardı.   </span></p>
			<p class="paragraf"><span>Anne sezaryenle doğum yaptığı için iyileşmesi de daha uzun sürmüş ve daha zor olmuştu. Normal doğum yapmadığı için hayal kırıklığına uğramış gibiydi. Marco onu ikna etmeye çalışmıştı. Böyle olacağını Marco da tahmin etmemişti ama bunu sorun etmiyordu. Cora mükemmel bir bebekti, Anne sağlıklıydı ve önemli olan tek şey buydu.   </span></p>
			<p class="paragraf"><span>Anne ilk başlarda emzirmekte güçlük çekmişti. Profesyonel yardım almak zorunda kalmışlardı. Anne’in kendi annesi de ona yardımcı olamamıştı çünkü bebeğini biberonla beslemişti.   </span></p>
			<p class="paragraf"><span>Marco uzanıp Anne’in sırtını usulca okşamak istedi ama onu uyandırmaktan korktu. Anne hep duygusal ve hassas biri olmuştu. Tanıştığı en zarif kadınlardan biriydi. Sanat galerisine uğrayıp onu görmeye bayılırdı. Bazen sırf onu görmek istediği için öğle yemeğinde ya da iş çıkışı yanına giderek ona sürpriz yapardı. Onu müşterileriyle ilgilenirken izlemekten, bir tablodan ya da yeni bir sanatçıdan bahsederken yüzünün ışıldamasından keyif alırdı. </span><span class="CharOverride-11">Benim olduğuna inanamıyorum</span><span> diye düşünürdü.   </span></p>
			<p class="paragraf"><span>Ne zaman yeni bir sergi açılışı olsa Anne Marco’yu davet ederdi; şampanyalar ve ordövrler servis edilir, davette gösterişli elbiseli kadınlar ve şık takımlı erkekler olurdu. Anne salonda dolaşır, dağınık ve soyut renk öbekleriyle dolu ya da daha hüzünlü, tonal</span><span class="dip"><a href="#footnote-225-1" id="footnote-225-1-backlink">1</a></span><span> esintiler taşıyan resimlerin önünde gruplaşan insanlarla sohbet ederdi. Marco bu resimlerden hiç anlamazdı. Ona göre salondaki en ilginç şey, her zaman için Anne idi. Ona ayak bağı olmadan barın yanında durup peynir atıştırırdı ya da bir kenarda işini yapmasını izlerdi. Anne bunun eğitimini almıştı; diploması sanat tarihi ve modern sanat üzerineydi ama daha da önemlisi bu işe doğal bir yatkınlığı vardı; sanat onun için bir tutkuydu. Marco sanatla iç içe büyümemişti ama bu Anne’in hayatının bir parçasıydı ve Marco bundan çok memnundu.  </span></p>
			<p class="paragraf"><span>Düğün hediyesi olarak ona galerinden Anne’in büyük bir hevesle sahip olmayı istediği ama asla paralarının yetmeyeceğini söylediği bir tablo –Anne’in büyük hayranlık beslediği gelecek vaat eden bir sanatçının elinden çıkan karamsar bir soyut eser– satın almıştı. Tablo salondaki şömine konsolunun üzerinde asılı duruyordu ama Anne artık ona bakmıyordu.   </span></p>
			<p class="paragraf"><span>Marco yuvarlanarak sırtüstü uzandı ve tavana baktı; gözleri yanıyordu. Kendine hâkim olmalıydı. Polisin Anne’den ya da ikisinden daha fazla şüphelenmesine izin veremezdi. Anne’in Dr. Lumsden hakkında söyledikleri ve gözlerindeki korku onu rahatsız etmişti. Doktora bebeğine zarar vermek istediğine dair bir şey mi söylemişti? Doğum sonrası depresyonu geçiren kadınlar bazen böyle şeyler düşünürlerdi.   </span></p>
			<p class="paragraf"><span class="CharOverride-11">Tanrım. Yüce Tanrım. Kahretsin.  </span></p>
			<p class="paragraf"><span>Ofisindeki bilgisayarı... Marco Google’da “doğum sonrası depresyon” konusunu araştırmış ve “doğum sonrası psikoz” bağlantılarına tıklamış, bebeklerini öldüren kadınlar hakkındaki o korkunç hikâyeleri okumuştu. İki çocuğunu boğan kadının hikâyesini. Beş çocuğunu birden küvette boğarak öldüren kadının hikâyesini. Çocuklarının da içinde bulunduğu arabayı gölün içine süren kadının hikâyesini. </span><span class="CharOverride-11">Hay aksi, kahretsin</span><span>. Eğer polisler ofisindeki bilgisayarına bakarlarsa bunları bulacaklardı.   </span></p>
			<p class="paragraf"><span>Gözleri sonuna kadar açık bir halde, sırtüstü uzandı. Acaba polisler bunu öğrenmeden önce onlara kendini mi söylemeliydi? Bir şeyler saklıyormuş gibi görünmek istemiyordu. Polisler bu konuyu neden evdeki bilgisayarında değil de, ofisindekinde araştırdığını merak edeceklerdi.  </span></p>
			<p class="paragraf"><span>Ayağa kalktığında kalbi hızla çarpıyordu. Hafifçe horlayan Anne’i ardında bırakıp, karanlıkta merdivenlerden aşağıya indi. Dedektif Rasbach salonda favori sandalyesine oturmuş, bilgisayarında bir şeyler yapıyordu. Marco dedektifin hiç uyuyup uyumadığını ve evlerini ne zaman terk edeceğini merak etti. Anne ve Marco çok isteseler de, adamı kapı dışarı edemezlerdi.   </span></p>
			<p class="paragraf"><span>Marco içeri girerken Dedektif Rasbach başını kaldırdı.  </span></p>
			<p class="paragraf"><span>Marco, “Uyku tutmadı” diye mırıldandı. Kanepeye oturdu ve konuya nasıl gireceğini düşünmeye çalıştı. Dedektifin bakışlarını üzerinde hissedebiliyordu. Acaba ona söylemeli miydi yoksa buna gerek yok muydu? Acaba ofisine gitmişler miydi? Bilgisayarına bakmışlar mıydı? İşiyle ilgili sorunlar olduğunu öğrenmişler miydi? Şirketini kaybetme riskiyle karşı karşıya olduğunu biliyorlar mıydı? Eğer henüz bilmiyorlarsa da, yakında öğreneceklerdi. Marco kendisinden şüphelendiklerini ve geçmişini araştırdıklarını biliyordu. Ama insanın finansal sorunlar yaşaması, onun bir suçlu olduğu anlamına gelmiyordu.   </span></p>
			<p class="paragraf"><span>“Size söylemek istediğim bir şey var” dedi Marco gergin bir biçimde.   </span></p>
			<p class="paragraf"><span>Rasbach sakince ona baktı ve dizüstü bilgisayarını kenara koydu.   </span></p>
			<p class="paragraf"><span>“Bunu yanlış yorumlamanızı istemem” diye ekledi.   </span></p>
			<p class="paragraf"><span>Dedektif Rasbach, “Anlaşıldı” dedi.   </span></p>
			<p class="paragraf"><span>Marco derin bir nefes alıp lafa girdi. “Birkaç ay önce Anne’e doğum sonrası depresyon teşhisi konduğunda, bu beni gerçekten de çok korkuttu.”  </span></p>
			<p class="paragraf"><span>Rasbach başıyla onayladı. “Bu anlaşılabilir bir durum” dedi.   </span></p>
			<p class="paragraf"><span>“Yani, daha önce hiç böyle bir deneyim yaşamamıştım. Anne çok mutsuzdu, sürekli ağlıyordu. Neşesiz görünüyordu. Onun için endişeleniyordum ama sadece yorulduğunu, bunun geçici bir dönem olduğunu düşünüyordum. Bebeğimiz geceleri uyumaya başlayınca Anne’in bunu atlatacağını sanıyordum. Hatta yarı zamanlı olarak işine geri dönmesini bile önerdim çünkü galerideki işini çok seviyordu ve biraz hava alır diye düşündüm. Ama Anne bunu yapmak istemedi. Bana sanki başarısız anne olduğunu düşünüyormuşum gibi baktı.” Marco başını iki yana salladı. “Tabii ki böyle düşünmüyordum! Gün içinde birinden yardım almasını, biraz kestirebilmek için bir bakıcı kız tutmasını önerdim ama kesinlikle kabul etmedi.”  </span></p>
			<p class="paragraf"><span>Dikkatle onu dinleyen Rasbach, tekrar başıyla onayladı.   </span></p>
			<p class="paragraf"><span>Giderek daha çok gerildiğini hisseden Marco devam etti. “Anne bana doktorunun kendisine doğum sonrası depresyon teşhisi koyduğunu söylediğinde bunu büyütmek istemedim, anlıyor musunuz? Ona destek olmak istedim. Ama endişeliydim ve Anne bana fazla bir şey anlatmıyordu.” Marco ellerini bacaklarına sürtmeye başladı. “Ben de bu konuyu internette araştırdım ama evde değil; çünkü Anne’in endişelendiğimi anlamasını istemedim. Bu yüzden ofisimdeki bilgisayarımı kullandım.” Marco yüzünün kızardığını hissetti. Konu çok yanlış bir yere gidiyordu. Anne’den şüpheleniyormuş ve ona güvenmiyormuş gibi geliyordu kulağa. Birbirlerinden sakladıkları sırları varmış gibi anlaşılıyordu.   </span></p>
			<p class="paragraf"><span>Rasbach renk vermeden ona bakıyordu. Marco dedektifin ne düşündüğünü kestiremiyordu. Bu çok sinir bozucuydu.  </span></p>
			<p class="paragraf"><span>“Yani ofisimdeki bilgisayarımı kontrol ederseniz, neden doğum sonrası depresyonla ilgili sitelere girdiğimi bilin diye bunu size anlatmak istedim. Anne’in neler yaşadığını anlamaya çalışıyordum. Ona yardım etmek istiyordum.”  </span></p>
			<p class="paragraf"><span>“Anlıyorum.” Rasbach gerçekten de Marco’yu anlıyormuş gibi başıyla onayladı. Ama Marco onun zihninden neler geçtiğini kestiremiyordu.   </span></p>
			<p class="paragraf"><span>“Neden bana ofisinizde doğum sonrası depresyonunu araştırdığınızı anlatmak istediniz? Bu sizin durumunuzda gayet doğal görünüyor” dedi Rasbach.  </span></p>
			<p class="paragraf"><span>Marco ürperdiğini hissetti. Az önce durumu olduğundan daha da kötü bir hale mi getirmişti? Polislerde ofisindeki bilgisayarını inceleme isteği mi uyandırmıştı? Acaba cinayet hikâyeleriyle ilgili sayfalardan da bahsetse miydi, yoksa konuşmayı burada mı bıraksaydı? Bir an için panikledi ve ne yapacağından emin olamadı. Zaten yeterince çuvalladığına karar verdi. Marco ters bir şekilde, “Sadece bunu size söylemem gerektiğini düşündüm, hepsi bu” dedi ve gitmek üzere ayağa kalktı; kendine kızgındı.   </span></p>
			<p class="paragraf"><span>“Bekleyin” dedi dedektif. “Sakıncası yoksa size bir şey sorabilir miyim?”  </span></p>
			<p class="paragraf"><span>Marco tekrar oturdu. “Sorun hadi” dedi ve kollarını göğsünde kavuşturdu.  </span></p>
			<p class="paragraf"><span>“Sorum geçen geceyle, on iki buçukta bebeği kontrol ettikten sonra komşuların evine dönmenizle ilgili.”  </span></p>
			<p class="paragraf"><span>“Ne olmuş yani?”  </span></p>
			<p class="paragraf"><span>“Orada Cynthia ile ne hakkında konuştunuz?”  </span></p>
			<p class="paragraf"><span>Bu soru Marco’yu rahatsız etti. </span><span class="CharOverride-11">Ne</span><span> hakkında konuşmuşlardı? Dedektif neden bunu soruyordu? “Ne hakkında konuştuğumuzu neden öğrenmek istiyorsunuz?”   </span></p>
			<p class="paragraf"><span>“Hatırlıyor musunuz?” diye sordu Rasbach.   </span></p>
			<p class="paragraf"><span>Marco hatırlayamıyordu. Fazla konuştuklarını dahi anımsamıyordu.   </span></p>
			<p class="paragraf"><span>“Bilmiyorum... Havadan sudan konuştuk. Çene çaldık. Önemli bir şeyden bahsetmedik.”  </span></p>
			<p class="paragraf"><span>“Cynthia çok çekici bir kadın, öyle değil mi?”  </span></p>
			<p class="paragraf"><span>“Sanırım öyle” dedi Marco.   </span></p>
			<p class="paragraf"><span>“Yani dün gece arka bahçeye çıktığınız saat olan on iki buçukla, içeriye girdiğiniz saat olan bir arasında herhangi bir şey gördüğünüzü ya da duyduğunuzu hatırlamıyorsunuz öyle mi?”  </span></p>
			<p class="paragraf"><span>Marco dedektife bakmadan başını öne eğdi. Bu konuşmanın nereye gittiğini biliyordu. Terlemeye başladı.   </span></p>
			<p class="paragraf"><span>“Daha önce...” dedektif duraksayıp bir süre notlarını karıştırdı, “neler konuştuğunuza ‘dikkat etmediğinizi’ söylemiştiniz. Neden dikkat etmediniz?”  </span></p>
			<p class="paragraf"><span>Şimdi dedektife ne söyleyecekti? Rasbach’ın nereye varmaya çalıştığının farkındaydı. Marco bir ödlek gibi, hiçbir şey demedi. Ama şakağındaki damarın attığını hissetti ve dedektifin bunun farkına varıp varmadığını merak etti.   </span></p>
			<p class="paragraf"><span>“Cynthia avluda ona kur yaptığınızı ve asıldığınızı söylüyor.”  </span></p>
			<p class="paragraf"><span>“Ne? Hayır asılmadım.” Marco hızla başını kaldırıp dedektife baktı.   </span></p>
			<p class="paragraf"><span>Dedektif tekrar notlarına göz atıp birkaç sayfa karıştırdı. “Cynthia elini bacaklarında gezdirdiğinizi, onu öptüğünüzü ve çekip kucağınıza oturttuğunuzu söylüyor. Oldukça ısrarcı olduğunuzu ve kendinizi kaptırdığınızı.”  </span></p>
			<p class="paragraf"><span>“Bu doğru değil!”  </span></p>
			<p class="paragraf"><span>“Doğru değil mi? Yani onu öpmediniz mi? Kendinizi kaptırmadınız mı?”  </span></p>
			<p class="paragraf"><span>“Hayır! Yani... Ben ona asılmadım, </span><span class="CharOverride-11">bana</span><span> asılan </span><span class="CharOverride-11">oydu</span><span>.” Marco kıpkırmızı olduğunun farkındaydı ve kendine çok kızgındı. Dedektif hiçbir şey söylemedi. Marco içinden </span><span class="CharOverride-11">Seni yalancı kaltak </span><span>diye geçirirken, kendini savunmak için ne diyeceğini düşündü.   </span></p>
			<p class="paragraf"><span>“Yani bu şekilde olmadı” diye diretti. “Bunu </span><span class="CharOverride-11">o</span><span> başlattı.” Marco sözlerinin kulağa ne kadar toy geldiğini duyunca irkildi. Sakinleşmek için nefes aldı. “O bana asıldı. Hatırlıyorum; yanıma gelip kucağıma oturdu. Bunu yapmaması gerektiğini söyleyip onu üstümden atmaya çalıştım. Ama elimi alıp eteğinin içine soktu. Yandan yırtmaçlı uzun bir elbise giymişti.” Marco bunların kulağa nasıl geldiğini düşünürken iyice terlemeye başlamıştı. Rahatlamaya çalıştı. Kendi kendine, dedektif ne kadar aşağılık biri olduğunu düşünürse düşünsün, bunun Cora’yla herhangi bir ilgisi bulunduğuna inanması için hiçbir sebep olmadığını söyledi. “</span><span class="CharOverride-11">O</span><span> beni öptü.” Marco durdu ve tekrar kızardı. Rasbach’ın söylediklerinin tek kelimesine bile inanmadığı belliydi. “İtiraz etmeye ve bunu yapmaması için bağırmaya çalıştım ama bir türlü kucağımdan inmek bilmedi. Fermuarımı indirdi. Birinin bizi göreceğinden korktum.”  </span></p>
			<p class="paragraf"><span>“Oldukça fazla içmişsiniz. Olanlara dair anımsadıklarınız ne kadar güvenilir?” dedi Rasbach.   </span></p>
			<p class="paragraf"><span>“İçmiştim ama </span><span class="CharOverride-11">o kadar</span><span> da sarhoş değildim. Neler olduğunu biliyorum. Onunla hiçbir şey başlatmadım. Cynthia resmen üzerime atladı.”  </span></p>
			<p class="paragraf"><span>Rasbach samimi bir şekilde, “Neden yalan söylesin ki?” diye sordu.   </span></p>
			<p class="paragraf"><span class="CharOverride-11">Neden yalan söylesin ki?</span><span> Marco da kendine aynı soruyu soruyordu. Neden Cynthia onu böyle zor durumda bırakmıştı? Onu reddettiği için sinirlenmiş miydi? “Belki de onu reddettiğim için kızmıştır” dedi.   </span></p>
			<p class="paragraf"><span>Dedektif dudaklarını bükerek Marco’ya baktı.   </span></p>
			<p class="paragraf"><span>Marco çaresizce, “Yalan söylüyor” dedi.   </span></p>
			<p class="paragraf"><span>“Eh, ikinizden birinin yalan söylediği kesin” dedi Rasbach.   </span></p>
			<p class="paragraf"><span>“Neden böyle bir konuda yalan söyleyeyim ki?” dedi Marco safça. “Başka bir kadını öptüm diye beni tutuklayamazsınız.”  </span></p>
			<p class="paragraf"><span>“Hayır tutuklayamayız” dedi dedektif. Birkaç saniye bekledikten sonra, “Bana doğruyu söyle Marco. Cynthia ile ilişkiniz mi var?” diye sordu.   </span></p>
			<p class="paragraf"><span>“Hayır! Kesinlikle hayır. Ben karımı seviyorum. Asla böyle bir şey yapmam, yemin ederim.” Marco gözlerinden öfke saçarak dedektife baktı. “Cynthia öyle mi dedi? Bir ilişkimiz olduğunu mu söyledi? Bu düpedüz saçmalık.”  </span></p>
			<p class="paragraf"><span>“Hayır, böyle bir şey söylemedi” dedi Rasbach.   </span></p>
			<p class="paragraf20">  </p>
			<p class="paragraf"><span>Karanlıkta, merdivenlerin tepesinde oturan Anne her şeyi duydu. Baştan aşağıya buz kesti. Dün gece bebekleri kaçırılırken, kocasının yan komşuları Cynthia ile öpüşüp koklaştığını artık biliyordu. Bunu kimin başlattığını bilmiyordu; önceki gece gözlemlediği kadarıyla, ikisinden biri başlatmış olabilirdi. İkisi de suçluydu. Anne’in midesi bulanmaya başladı; ihanete uğramıştı.   </span></p>
			<p class="paragraf"><span>Marco, “Sorularınız bitti mi?” diye sordu.   </span></p>
			<p class="paragraf"><span>Dedektif, “Evet, tabii” diye cevap verdi.  </span></p>
			<p class="paragraf"><span>Merdivenin en üst basamağında oturan Anne hemen ayağa kalktı ve yalınayak yatak odalarına döndü. Titriyordu. Yatağa girip örtünün altına uzandı ve uyuyormuş gibi yaptı ama düzensiz soluklarının onu ele vermesinden korkuyordu.   </span></p>
			<p class="paragraf"><span>Marco ağır adımlarla odaya girdi. Anne’e sırtını dönerek yatağa oturup gözlerini duvara dikti. Anne gözlerini aralayıp onun sırtına baktı. Kendisi Graham ile birlikte yemek salonunda sıkıntıdan patlarken, Marco’nun avludaki sandalyede Cynthia ile kırıştırdığını hayal etti. Marco elini Cynthia’nın çamaşırının içinde gezdirirken Anne Graham’i dinliyormuş gibi yapıyor, bir başkası ise Cora’yı kaçırıyordu.   </span></p>
			<p class="paragraf"><span>Bir daha asla Marco’ya güvenemezdi. Asla. Anne diğer tarafa dönüp örtüyü üzerine çekerken, sessizce döktüğü gözyaşları yüzünden aşağıya doğru süzülüp boynunun çevresinde birikti.   </span></p>
			<p class="paragraf20">  </p>
			<p class="paragraf"><span>Cynthia ve Graham ise yan evdeki yatak odalarında hararetli bir biçimde tartışıyorlardı. Yine de seslerini yükseltmemeye gayret ediyorlardı. Konuştuklarının duyulmasını istemiyorlardı. Çift kişilik yataklarının üzerinde açık duran bir dizüstü bilgisayar vardı.   </span></p>
			<p class="paragraf"><span>“Hayır” dedi Graham. “Doğruca polise gitmeliyiz.”  </span></p>
			<p class="paragraf"><span>Cynthia, “Peki gidip ne diyeceğiz?” diye sordu. “Sence de bunun için biraz geç değil mi? Sen dışarıdayken buraya gelip beni sorguya çektiler bile.”  </span></p>
			<p class="paragraf"><span>Graham, “O kadar da geç değil” diye karşı çıktı. “Onlara arka bahçede bir kameramız olduğunu söyleriz. Daha fazlasını söylememize gerek yok. Kamerayı oraya neden koyduğumuzu bilmelerine de.”  </span></p>
			<p class="paragraf"><span>“Tabii ya. Peki bundan şimdiye kadar neden bahsetmediğimizi nasıl açıklayacağız?”  </span></p>
			<p class="paragraf"><span>“Unuttuğumuzu söyleyebiliriz.” Yatak başlığına yaslanan Graham endişeli görünüyordu.   </span></p>
			<p class="paragraf"><span>Cynthia güldü ama sesinde mizahtan eser yoktu. “Sahi mi? Bir bebek kaçırıldığı için polisler etrafta cirit atarken, arka bahçemizde bir güvenlik kamerası olduğunu </span><span class="CharOverride-11">unuttuk</span><span> öyle mi?” Ayağa kalktı ve küpelerini çıkarmaya başladı. “Buna asla inanmazlar.”  </span></p>
			<p class="paragraf"><span>“Neden inanmasınlar? Kamerayı hiç kontrol etmediğimizi, bozuk olduğunu sandığımızı ya da pilinin bittiğini iddia edebiliriz. Çalışmadığını ve göstermelik olduğunu söyleriz.”  </span></p>
			<p class="paragraf"><span>“Göstermelik ha? Yani hırsızları caydırmak için. Ama kamera o kadar iyi gizlenmiş ki, polisler bile göremediler.” Cynthia küpelerden birini tuvalet masasının üzerindeki aynalı bir kutuya koydu. Graham’e ters ters baktı ve “Sen ve kahrolası kameraların” diye söylendi.   </span></p>
			<p class="paragraf"><span>“Sen de filmleri izlemeyi seviyorsun” dedi Graham.  </span></p>
			<p class="paragraf"><span>Cynthia itiraz etmedi. Evet, o da filmleri izlemeyi seviyordu. Kendini başka erkeklerle seks yaparken izlemekten keyif alıyordu. Kocasının onu başka erkeklerle görünce uyarılması hoşuna gidiyordu. Ama daha da hoşuna giden, bu sayede başka erkeklerle flört etme ve seks yapma izni olmasıydı. Son zamanlarda onu bir parça hayal kırıklığına uğratan kocasından daha çekici ve heyecan verici erkeklerle. Ama Marco ile fazla ileri gitmemişti. Graham Cynthia’nın Marco’ya adamakıllı bir oral seks yapacağını ya da Marco’nun Cynthia’nın eteğini kaldıracağını ve onu arkadan becereceğini ummuştu. Cynthia kameranın en iyi açıyı yakalamak üzere konumlandırıldığını gayet iyi biliyordu.   </span></p>
			<p class="paragraf"><span>Graham’in üzerine düşense, Marco’nun karısını oyalamaktı. İşi her zaman buydu. Görevini can sıkıcı bulsa da, buna değerdi.   </span></p>
			<p class="paragraf"><span>Fakat şimdi bir sorunları vardı.   </span></p>
			<div>
				<div>
					<p class="dipnot"><a href="#footnote-225-1-backlink" id="footnote-225-1">1</a><span class="CharOverride-13"> 1880’li yıllarda ortaya çıkan Tonalizm isimli sanat akımının ürünü olan, genellikle puslu, gölgeli bir görünümün ve koyu renk tonlarının hâkim olduğu resimler. (ç.n.) </span></p>
				</div>
			</div>
		</div>
	</body>
</html>