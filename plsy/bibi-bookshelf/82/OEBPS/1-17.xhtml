<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-17</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-17" xml:lang="en-GB">17  </p>
			<p class="paragraf"><span>  </span></p>
			<p class="paragraf"><span>Marco Audi’ye binip hareket etti. Ama ofise gitmiyordu. En yakın çıkışa sapıp şehir dışına çıktı. Trafikte zikzaklar çizerek ilerliyordu; Audi hareketlerine derhal cevap veriyordu. Yaklaşık yirmi dakika sonra daha dar bir yola saptı. Çok geçmeden, oldukça ücra bir göle çıkan tanıdık bir toprak yola girdi.   </span></p>
			<p class="paragraf"><span>Gölün önündeki çakıltaşlı park yerine saptı. Burada kimsenin kullandığını görmediği eski ve yıpranmış piknik masalarının bulunduğu taşlı bir plaj vardı. Uzun bir iskele gölün içine doğru uzanıyordu ama artık kimse teknesiyle buradan açılmıyordu. Marco yıllardır buraya gelirdi. Ne zaman düşünmesi gerekse, kendini buraya atardı.   </span></p>
			<p class="paragraf"><span>Arabayı bir ağacın gölgesine park edip dışarı çıktı. Hava sıcak ve güneşliydi ama göl tarafından gelen bir esinti vardı. Marco arabanın kaputuna oturup göle baktı. Burada başka kimsecikler yoktu; etraf terk edilmiş gibiydi.   </span></p>
			<p class="paragraf"><span>Marco kendi kendine her şeyin yoluna gireceğini söyledi. Cora iyiydi; iyi olmak zorundaydı. Anne’in annesi ve babası parayı bulacaklardı. Kayınpederi kahraman ya da önemli şahsiyet olma fırsatını asla kaçırmazdı; bu ona küçük bir servete mal olsa dahi. Özellikle de parasıyla kurtardığı kişi Marco ise. </span><span class="CharOverride-11">Bu parayı özleyeceklerini bile sanmam</span><span>, diye düşündü Marco.   </span></p>
			<p class="paragraf"><span>Göl havasını derince içine çekip nefesini vererek kendini sakinleştirmeye çalıştı. Ölü balık kokusu aldı ama bunu sorun etmedi. Ciğerlerine hava doldurmalıydı. Son birkaç gün adeta cehennem hayatı yaşamıştı. Marco o kadar dayanıklı değildi. Sinirleri harap olmuştu.   </span></p>
			<p class="paragraf"><span>Şimdi bazı şüpheleri vardı ama hepsine değecekti. Cora’yı geri alınca ve para eline geçince, her şey yoluna girecekti. Kızlarına kavuşacaklardı. Ve Marco’nun işlerini tekrar yoluna koymak için kullanacağı iki buçuk milyon doları olacaktı. Kayınpederi üzerinden para kazanma düşüncesi gülümsemesine neden oldu. O pislikten nefret ediyordu.   </span></p>
			<p class="paragraf"><span>Bu parayla nakit akışı sorunlarını çözerek işini ilerletebilecekti. Paranın gizli ve anonim bir yatırımcı tarafından, Bermuda üzerinden işe aktarılması gerekecekti. Bunu hiç kimse bilmeyecekti. Suç ortağı Bruce Neeland paranın yarısını alıp kayıplara karışacak ve çenesini kapalı tutacaktı.   </span></p>
			<p class="paragraf"><span>Marco az kalsın vazgeçecekti. Bakıcı son anda arayıp gelemeyeceğini söylediğinde paniğe kapılmıştı. Neredeyse bütün planı iptal edecekti. Katerina’nın bakıcılık yaparken kulaklıkları takılı halde uyuyup kaldığını biliyordu. İki kez gece yarısından önce eve gelip, onu salondaki kanepede uyurken ölümüne korkutmuşlardı. Katerina’yı uyandırmak da o kadar kolay değildi. Anne bundan hoşlanmıyordu. Katerina’nın çok iyi bir bebek bakıcısı olmadığını düşünüyordu ama semtlerinde bu kadar çok küçük çocuk varken, bakıcı bulmak bile zordu.   </span></p>
			<p class="paragraf"><span>Plana göre Marco saat on iki buçukta sigara içmek üzere dışarı çıkacaktı, sessizce eve girecekti, uykusundaki bebeği kucaklayacaktı ve Katerina sızmışken arka kapıdan sıvışacaktı. Eğer Katerina uyanır da onu görürse yan evde oldukları için bebeği kontrol etmeye geldiğini, bebeği dışarı çıkardığını görecek olursa da Cora’yı komşularına göstermek üzere birkaç dakikalığına yan eve götüreceğini söyleyecekti. Her iki durumda da işi yarım bırakacaktı.   </span></p>
			<p class="paragraf"><span>Eğer başarmış olsaydı, bu hikâye bakıcısı aşağı kattayken odasından kaçırılan bir çocuğu konu alırdı.   </span></p>
			<p class="paragraf"><span>Ama bebek bakıcısı gelmekten vazgeçmişti. Marco çaresiz kalınca bir bahane uydurmak zorunda kalmıştı. Anne, Cora’yı her yarım saatte bir kontrol etme şartıyla evde bırakmaya ikna olmuştu. Bebek telsizinin kamerası hâlâ çalışıyor olsaydı planı uygulaması mümkün olmazdı ama sadece ses özelliği devredeyken, sorun çıkmayacağını düşünmüştü. Bebeği evde yalnız bırakmanın kendisini ve Anne’i kötü birer ebeveyn gibi göstereceğini biliyordu ama yine de bu planın işe yarayacağını sanmıştı.   </span></p>
			<p class="paragraf"><span>Eğer Cora’nın herhangi bir şekilde risk altında olacağını hissetseydi, bunu asla yapmazdı. Söz konusu paranın tutarı ne olursa olsun.   </span></p>
			<p class="paragraf"><span>Son birkaç gündür kızını görememek, onu kucaklayamamak, başının tepesini öpememek, tenini koklayamamak, arayıp iyi olduğundan emin olamamak Marco’ya fazlasıyla zor gelmişti.  </span></p>
			<p class="paragraf"><span>Ve ne haltlar döndüğünü bilememek de...  </span></p>
			<p class="paragraf"><span>Marco kendine bir kez daha Cora’nın iyi olduğunu söyledi. Sadece sabretmesi gerekiyordu. Yakında her şey bitecekti. Hem Cora’yı hem de parayı alacaklardı. Özellikle de Anne’in ne kadar zorlandığını gördükçe pişman oluyordu ama Cora’ya kavuşunca çok mutlu olacağını ve kendine biraz çekidüzen vereceğini düşünüyordu. Son birkaç ay berbat geçmişti; hem kendi maddi sorunlarıyla boğuşmuştu hem de karısının hızla kendi dünyasına çekilerek ondan uzaklaşmasını izlemişti.  </span></p>
			<p class="paragraf"><span>Her şey tahmininden çok daha zor olmuştu. Bruce Neeland ilk on iki saat içinde aramayınca, Marco çılgına dönmüştü. İlk temasın on iki saati geçmeden kurulacağı konusunda anlaşmışlardı. Marco cumartesi öğleden sonra da Bruce’tan haber alamayınca, Bruce’un cesaretini kaybetmesinden korkmuştu. Vaka çok fazla ilgi çekmişti. Daha da kötüsü, Bruce Marco’nun acil durumda arayacağı cep telefonuna cevap vermiyordu. Ve Marco’nun ona ulaşmak için başka yolu yoktu.   </span></p>
			<p class="paragraf"><span>Marco bebeğini plana uymayan ve ulaşamadığı bir suç ortağına teslim etmişti. Üzüntüden aklını kaçırmak üzereydi. </span><span class="CharOverride-11">Tabii ki Bruce Cora’ya zarar vermezdi, öyle değil mi?</span><span>  </span></p>
			<p class="paragraf"><span>Marco her şeyi polise itiraf etmeyi ve onlara Bruce Neeland’dan bahsetmeyi düşünmüş, onun ve Cora’nın izini süreceklerini ummuştu. Ama sonra Cora’yı büyük bir riske atacağını düşünmüş ve sabretmişti.   </span></p>
			<p class="paragraf"><span>Derken tulum postayla gelmişti. Tulumu aldıklarında, Marco inanılmaz rahatlamıştı. Bruce’un izlenmesi mümkün olmayan kontörlü telefonla bile, evi aramaya cesaret edemediğini düşünmüştü. Herhalde polisler yüzünden korkmuş ve başka bir yol bulmuştu.   </span></p>
			<p class="paragraf"><span>Aradan iki gün daha geçince her şey sona erecekti. Marco parayı daha önce birlikte seçtikleri buluşma noktasına götürüp Cora’yı geri alacaktı. Ve her şey </span><span class="CharOverride-11">gerçekten</span><span> bittiğinde polisi arayıp durumu bildirecekti. Onlara Bruce’un ve kullandığı arabanın düzmece bir tarifini verecekti.   </span></p>
			<p class="paragraf"><span>Hızlıca birkaç milyon dolar kazanmanın daha kolay bir yolu vardıysa bile, Marco bunu bulamamıştı. Tanrı biliyordu ya, gerçekten denemişti.   </span></p>
			<p class="paragraf20">  </p>
			<p class="paragraf"><span>Anne’in anne ve babası perşembe sabahı parayla birlikte çıkıp geldiler. Yanlarında tomarlar dolusu yüzlükler vardı. Beş milyon dolar değerinde işaretsiz banknotlar... Bankalar paranın tamamını sayabilmek için makineler kullanmışlardı. Alice ve Richard parayı bu kadar kısa sürede toplamak için uğraşmak zorunda kalmışlar ve zorlanmışlardı. Richard Anne ve Marco anlasınlar diye bunu özellikle belirtti. Para şaşılacak kadar çok yer kaplıyordu. Richard banknotları üç adet büyük spor çantasına doldurmuştu.  </span></p>
			<p class="paragraf"><span>Marco karısını endişeyle izliyordu. Anne ve annesi kanepede yan yana oturuyorlardı; Anne Alice’in koruyucu kanadı altına sığınmıştı. Anne ufak tefek ve savunmasız görünüyordu. Marco ise Anne’in güçlü olmasını istiyordu. Onun güçlü olmasına ihtiyacı vardı.   </span></p>
			<p class="paragraf"><span>Kendine Anne’in inanılmaz bir baskı altında olduğunu hatırlattı. Hatta belki de kendisinden çok daha fazla... Marco neredeyse stresten çatlamak üzereydi; üstelik </span><span class="CharOverride-11">o</span><span> neler olduğunu biliyordu. Anne ise bilmiyordu. Cora’yı o gün geri alacaklarından habersizdi; sade buna dair bir umut besliyordu. Marco ise gelecek iki ya da üç saat içinde Cora’nın evlerine dönmüş olacağını biliyordu. Yakında tüm bunlar sona erecekti.   </span></p>
			<p class="paragraf"><span>Bruce Marco’nun payını planladıkları gibi, denizaşırı bir bankaya yatıracaktı. Bir daha birbirleriyle asla temas kurmayacaklardı. İkisini birbirine bağlayan hiçbir şey olmayacaktı. Marco temize çıkacaktı. Hem bebeğini geri alacaktı; hem de ihtiyacı olan parayı.   </span></p>
			<p class="paragraf"><span>Anne birdenbire annesinin kolunu silkeleyip ayağa kalktı. “Ben de seninle gelmek istiyorum” dedi.  </span></p>
			<p class="paragraf"><span>Marco irkilerek ona baktı. Gözleri buğuluydu; tüm vücudu titriyordu. Ona öyle tuhaf bir şekilde bakıyordu ki, Marco sadece bir an için onun her şeyi çözüp çözmediğini merak etti. Bu imkânsızdı.  </span></p>
			<p class="paragraf"><span>“Hayır Anne” dedi. “Yalnız gideceğim.” Kararlı bir şekilde ekledi. “Bunu daha önce konuşmuştuk. Şimdi planı değiştiremeyiz.” Anne’in geride durması gerekiyordu.  </span></p>
			<p class="paragraf"><span>“Arabada bekleyebilirim” dedi Anne. Marco ona sıkıca sarıldı ve kulağına fısıldayarak, “Şşşttt... her şey yoluna girecek. Cora ile birlikte geri döneceğim, söz veriyorum” dedi.  </span></p>
			<p class="paragraf"><span>“Söz veremezsin! Veremezsin!” dedi Anne. Sesi yükselerek tizleşti. Marco, Alice ve Richard endişeyle ona baktılar.   </span></p>
			<p class="paragraf"><span>Marco karısı sakinleşene dek ona sarıldı ve Anne’in annesiyle babası ilk kez onun bir koca gibi davranmasına izin verdiler. Sonunda Marco Anne’i bıraktı, gözlerinin içine baktı ve “Anne, artık gitmem gerek. Oraya varmam yaklaşık bir saat sürecek. Cora’yı geri alır almaz seni cep telefonumdan ararım, tamam mı?” dedi.   </span></p>
			<p class="paragraf"><span>Gerginliği yüzünden okunan Anne, daha sakin bir şekilde başıyla onayladı.   </span></p>
			<p class="paragraf"><span>Richard Marco ile birlikte paraları garajda duran arabaya yüklemeye gitti. Çantaları arka kapıdan dışarı çıkardılar, Marco’nun Audi’sinin bagajına koydular ve kapağı kilitlediler.   </span></p>
			<p class="paragraf"><span>Gergin görünen Richard, “İyi şanslar” dedi. “Bebeği alana kadar parayı verme. Elimizdeki tek koz para” diye ekledi.   </span></p>
			<p class="paragraf"><span>Marco başıyla onaylayıp arabaya bindi. Başını kaldırıp Richard’a baktı ve “Unutma; benden haber alana kadar polisi aramak yok” dedi.   </span></p>
			<p class="paragraf"><span>“Anlaşıldı.”  </span></p>
			<p class="paragraf"><span>Marco Richard’a güvenmiyordu. Gider gitmez polisi aramasından korkuyordu. Anne’e gözünü hiçbir zaman Richard’dan ayırmamasını söylemiş –az önce kulağına fısıldayıp bir hatırlatma yapmıştı– ve Cora’yı geri aldığını duyana kadar polisi aramasına izin vermemesini tembih etmişti. Marco Anne’i aradığında, Bruce çoktan gitmiş olacaktı. Ama Marco yine de endişeliydi. Anne kendinde değil gibiydi; ona güvenemiyordu. Richard mutfağa gidip cep telefonundan polisi arayacak olsa, Anne’in ruhu bile duymazdı. Veya evden ayrılmasının ardından Richard’ın Anne’in gözü önünde polisi arayabileceğini düşünerek huzursuzlandı. O zaman Anne onu durduramazdı.   </span></p>
			<p class="paragraf"><span>Marco arabayı garajdan çıkarıp yola indi ve buluşma noktasına varmak için uzun bir yolculuğa başladı. Otoyol rampasına yaklaşırken buz kesti.   </span></p>
			<p class="paragraf"><span>Ne kadar da aptalca davranmıştı...  </span></p>
			<p class="paragraf"><span>Richard çoktan polise bu takastan bahsetmiş olabilirdi. Belki de polisler her şeyi izliyorlardı. Anne ve kendisi dışında herkes rol yapıyor olabilirdi. Acaba Alice buna izin verir miydi? Peki Richard böyle bir şey yapsa ona söyler miydi?  </span></p>
			<p class="paragraf"><span>Marco direksiyonun ardında terlemeye başladı. Düşünmeye çalışırken kalbi küt küt atıyordu. Richard polise haber vermeleri gerektiği konusunda diretmişti. Ama ona karşı gelmişlerdi. Richard hayatı boyunca ne zaman kendine karşı gelinmesine izin vermişti ki? Richard da Cora’yı geri almak istiyordu ama yaş tahtaya basacak bir adam değildi. Parasını da geri alabilmeyi isterdi. Marco’nun midesi bulanmaya başladı.   </span></p>
			<p class="paragraf"><span>Ne yapmalıydı? Bruce’u arayamazdı. Bruce cep telefonuna cevap vermediğine göre böyle bir şansı yoktu. Şu anda muhtemelen Bruce’u doğruca bir tuzağın içine doğru çekiyordu. Marco otoyola çıktığında, gömleği çoktan sırtına yapışmıştı.   </span></p>
		</div>
	</body>
</html>