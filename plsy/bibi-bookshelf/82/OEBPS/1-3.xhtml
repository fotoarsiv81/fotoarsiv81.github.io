<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-3</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-3" xml:lang="en-GB">3  </p>
			<p class="paragraf"><span>  </span></p>
			<p class="paragraf"><span>Rasbach cevap vermelerini bekledi.   </span></p>
			<p class="paragraf"><span>Önce Anne konuştu. “Cadde üzerinde.”  </span></p>
			<p class="paragraf"><span>“Arkada bir garajınız varken, arabanızı caddeye mi park ediyorsunuz?” diye sordu Rasbach.  </span></p>
			<p class="paragraf"><span>Anne, “Bunu herkes yapıyor” diye cevap verdi. “Arka yola dolanmaktan daha kolay, özellikle de kışın. Çoğu kişi park izni alıp arabasını caddede bırakıyor.”  </span></p>
			<p class="paragraf"><span>“Anlıyorum” dedi Rasbach.  </span></p>
			<p class="paragraf"><span>“Bunda ne var ki?” diye sordu Anne. “Ne önemi var?”  </span></p>
			<p class="paragraf"><span>Rasbach açıkladı. “Muhtemelen çocuğu kaçıran kişinin işini kolaylaştırmıştır. Eğer garaj boşsa ve kapısı açık bırakıldıysa, birinin içeriye bir araba sokması ve araba garajdayken, kimseye görünmeden bebeği içine koyması nispeten kolay olmuştur. Eğer garajda park halinde bir araba olsaydı bu çok daha zor ve kesinlikle daha riskli olurdu. Çocuğu kaçıran kişi kucağında onunla birlikte yolda koşarken görülme riskini almak zorunda kalırdı.”  </span></p>
			<p class="paragraf"><span>Rasbach adamın benzinin daha da solduğunu fark etti; bu mümkünmüş gibi. Solgunluğu oldukça çarpıcıydı.  </span></p>
			<p class="paragraf"><span>Rasbach, “Garajda ayakkabı ve lastik izleri bulabilmeyi umuyoruz” diye ekledi.   </span></p>
			<p class="paragraf"><span>“Bu planlanmış gibi konuşuyorsunuz” dedi Anne.   </span></p>
			<p class="paragraf"><span>“Sizce planlanmamış mıydı?” diye sordu Rasbach.   </span></p>
			<p class="paragraf"><span>“Ben... bilmiyorum. Sanırım Cora’yı evde yalnız bıraktığımız için kaçırıldığını, yani bu suçun fırsattan istifade işlendiğini düşündüm. Parktayken, gözüm üstünde olmadığı bir anda kaçırılmış gibi.”  </span></p>
			<p class="paragraf"><span>Rasbach onun bakış açısını anlamaya çalışırcasına başıyla onayladı. “Ne demek istediğinizi anlıyorum” dedi. “Örneğin bir anne dondurma almaya gittiğinde parkta oynayan çocuğunu yalnız bırakıyor. Arkası dönükken birisi çocuğu kaçırıyor. Olur böyle şeyler.” Sonra duraksadı. “Ama herhalde bu durumun farklı olduğunu anlamışsınızdır.”  </span></p>
			<p class="paragraf"><span>Anne dedektife boş gözlerle baktı. Rasbach onun muhtemelen şokta olduğunu unutmamalıydı. Ama işi gereği, her zaman bu tür şeylerle karşılaşıyordu. O duygusal değil, analitik biriydi. Verimli çalışmak için böyle olmak zorundaydı. Bu çocuğu bulacaktı; ölü ya da diri. Ve onu kimin kaçırdığını da.   </span></p>
			<p class="paragraf"><span>Durumu gerçekçi bir ses tonuyla anneye açıkladı. “Aradaki fark şu; bebeğinizi her kim kaçırdıysa, muhtemelen onun evde yalnız olduğunu biliyormuş.”  </span></p>
			<p class="paragraf"><span>Anne ile baba birbirlerine baktılar.  </span></p>
			<p class="paragraf"><span>Anne, “Ama bunu kimse bilmiyordu” diye fısıldadı.  </span></p>
			<p class="paragraf"><span>“Tabii ki” dedi Rasbach, “Siz kendi yatak odanızda derin uykudayken de kaçırılmış olabilirdi. Kesin olarak bilemeyiz.”  </span></p>
			<p class="paragraf"><span>Ne de olsa anneyle baba, bebeklerini yalnız bıraktıkları için suçlu olmadıklarına, böyle bir talihsizliğin her koşulda yaşanabileceğine inanmak istiyorlardı.   </span></p>
			<p class="paragraf"><span>Rasbach, “Garaj kapısını her zaman böyle açık mı bırakırsınız?” diye sordu.   </span></p>
			<p class="paragraf"><span>Baba, “Bazen” diye cevap verdi.   </span></p>
			<p class="paragraf"><span>“Geceleri garaj kapısını kapatmaz mısınız? Hırsızlığı önlemek için.”  </span></p>
			<p class="paragraf"><span>“Garajda değerli bir şey bulundurmuyoruz” dedi baba. “Eğer araba içerideyse genellikle kapıyı kilitliyoruz ama bunun dışında oraya pek bir şey koymuyoruz. Bütün araç gereçlerim bodrum katında. Burası iyi bir semt ama insanlar her zaman garajları soyarlar; öyleyse kapıyı kilitlemenin ne anlamı var?”  </span></p>
			<p class="paragraf"><span>Rasbach başıyla onayladı. Sonra, “Arabanızın markası nedir?” diye sordu.   </span></p>
			<p class="paragraf"><span>“Audi” dedi Marco. “Neden?”  </span></p>
			<p class="paragraf"><span>“Arabanıza bir göz atmak istiyorum. Anahtarı alabilir miyim?”  </span></p>
			<p class="paragraf"><span>Marco ile Anne kafaları karışmış bir halde birbirlerine baktılar. Sonra Marco ayağa kalkıp ön kapının yanında duran konsolun yanına gitti ve üzerindeki kâsenin içinden bir anahtarlık aldı. Anahtarlığı sessizce dedektife verip tekrar yerine oturdu.   </span></p>
			<p class="paragraf"><span>“Teşekkür ederim” dedi Rasbach. Sonra öne eğildi ve kasti olarak, “Bunu kimin yaptığını bulacağız” diye ekledi.   </span></p>
			<p class="paragraf"><span>Anne ve baba dedektifin gözlerinin içine baktılar. Annenin yüzünün tamamı ağlamaktan şişmişti; babanın gözleriyse üzüntü ve alkol yüzünden şişmiş ve kan çanağına dönmüştü, benzi solmuştu.   </span></p>
			<p class="paragraf"><span>Rasbach Jennings’e dönüp başını salladı ve birlikte arabayı kontrol etmek üzere evden çıktılar. Anne ve Marco sessizce kanepede oturup arkalarından baktılar.   </span></p>
			<p class="paragraf20">  </p>
			<p class="paragraf"><span>Anne dedektif hakkında ne düşüneceğini bilemiyordu. Arabalarına ilişkin söyledikleriyle bir şey ima eder gibiydi. Evli bir kadın ortadan kaybolduğunda, bir numaralı şüphelinin kocası olduğunu biliyordu; muhtemelen bunun tersi de geçerliydi. Ama bir çocuk ortadan kaybolduğunda genellikle bir numaralı şüpheliler ebeveyni mi olurdu? Tabii ki hayır. Kim kendi çocuğuna zarar verebilirdi ki? Üstelik ikisinin de suç anında başka yerde olduklarına dair sağlam kanıtları vardı. Cynthia ve Graham tarafından temize çıkarılabilirlerdi. Kendi kızlarını alıp saklamalarına imkân yoktu. Bunu neden yapsınlardı ki?  </span></p>
			<p class="paragraf"><span>Anne semtin tamamının arandığının, polis memurlarının bir ileri bir geri dolaşıp kapıları çaldıklarının ve yataklarından kalkan insanlarla görüştüklerinin farkındaydı. Marco polislere Cora’nın yalnızca birkaç gün önce çekilen bir fotoğrafını vermişti. Fotoğrafta sarışın, iri mavi gözlü bir kız bebek objektife gülümsüyordu.   </span></p>
			<p class="paragraf"><span>Anne Marco’ya kızgındı –ona avazı çıktığı kadar bağırmak, yumruklar savurmak istiyordu– ama evleri polis memurlarıyla dolu olduğundan buna cesaret edemiyordu. Hem Marco’nun solgun ve kasvetli yüzüne bakınca, zaten onun da kendini suçladığını görebiliyordu. Anne bunu tek başına atlatamayacağını biliyordu. Marco’ya döndü, göğsüne yaslandı ve hıçkırarak ağlamaya başladı. Marco kollarını ona dolayıp sıkıca sarıldı. Anne onun titrediğini, kalbinin acıyla çarptığını hissedebiliyordu. Kendine, bunu birlikte aşacaklarını söyledi. Polisler Cora’yı bulacaklardı. Kızlarını geri getireceklerdi.  </span></p>
			<p class="paragraf"><span>Ama bulamazlarsa, Marco’yu asla affetmeyecekti.  </span></p>
			<p class="paragraf20">  </p>
			<p class="paragraf"><span>Dedektif Rasbach, hafif yazlık takım elbisesi içinde Contilerin ön kapısından dışarı çıkıp sıcak yaz gecesine adım atarken, Dedektif Jennings de hemen arkasındaydı. Daha önce de birlikte çalışmışlardı. İkisi de unutmayı isteyecekleri birtakım şeyler görmüştü.   </span></p>
			<p class="paragraf"><span>Birlikte karşıya geçtiler. Tampon tampona park edilmiş arabalar cadde boyunca sıralanmıştı. Rasbach bir düğmeye bastı ve Audi’nin farları bir anlığına yanıp söndü. Komşular üzerlerinde pijamaları ve bornozlarıyla birlikte, çoktan kapı önlerindeki merdivenlere çıkmışlardı. Şimdi de Rasbach ile Jennings’in, Contilerin arabasına doğru yürümelerini izliyorlardı.   </span></p>
			<p class="paragraf"><span>Rasbach bu cadde üzerinde oturan birinin bir şeyler bildiğini, gördüğünü ve bunu polise bildireceğini umuyordu.   </span></p>
			<p class="paragraf"><span>Jennings alçak sesle, “Bir şey bulur muyuz dersin?” diye sordu.  </span></p>
			<p class="paragraf"><span>Sessizce cevap veren Rasbach, “Pek ümitli değilim” dedi.  </span></p>
			<p class="paragraf"><span>Rasbach Jennings’in kendisine uzattığı lateks eldivenleri giydi ve sürücü kapısını açtı. Hızlıca içeriye baktıktan sonra sessizce arabanın arkasına yürüdü. Jennings de peşinden geldi.   </span></p>
			<p class="paragraf"><span>Rasbach bagaj kapağını açtı. İki dedektif de içine baktılar. Bagaj boş ve tertemizdi. Araba bir yaşını biraz geçmişti. Hâlâ yeni görünüyordu.   </span></p>
			<p class="paragraf"><span>“Bu yeni araba kokusuna bayılıyorum” dedi Jennings.   </span></p>
			<p class="paragraf"><span>Çocuk arabada değildi. Ama bu hiç orada bulunmadığı anlamına gelmiyordu; ne kadar kısa süreliğine olursa olsun. Belki de adli inceleme sonucunda bebeğin pembe tulumunun lifleri veya DNA’sını taşıyan bir saç teli, bir parça salya, hatta belki de kan izi ortaya çıkacaktı. Ortada bir ceset olmadan iddialarını doğrulamaları zordu. Ama hiçbir ebeveyn bebeğini iyi niyetle bagaja koymazdı. Eğer bagajda kayıp bebeğin izine rastlayacak olurlarsa, Rasbach anne ve babanın cehennemde yanmalarını garanti edecekti. Çünkü bunca yıllık meslek hayatı boyunca öğrendiği bir şey varsa, o da insanların neredeyse her şeyi yapmaya muktedir olduklarıydı.  </span></p>
			<p class="paragraf"><span>Rasbach bebeğin davetten önce herhangi bir saatte ortadan kaybolmuş olabileceğinin farkındaydı. Henüz anneyi ve babayı önceki gün hakkında detaylı olarak sorguya çekmemiş, çocuğu onların dışında en son kimin canlı olarak gördüğünü tespit etmemişti. Ama bunu öğrenecekti. Belki de anneye yardıma gelen bir yardımcı, temizlikçi ya da bir komşu –</span><span>o gün daha erken saatlerde bebeği canlı ve sağlıklı olarak gören herhangi birisi– vardı. Bebeğin en son ne zaman canlı olarak görüldüğünü saptayıp buradan ilerleyecekti. Telsizin açık bırakılması, yan evde yemek yerken bebeği yarım saatte bir kontrol etmeleri, devre dışı kalan hareket sensörü, açık bulunan ön kapı... Tüm bunlar, anneyle babanın kanıt sunmak ve yetkilileri yanıltmak üzere ustalıkla hazırladıkları bir hikâye, dikkatle planladıkları bir kandırmaca da olabilirdi. Bebeği gün içinde herhangi bir saatte, kazara ya da kasten öldürmüş, bagaja koymuş ve yan evdeki davete gitmeden önce cesedinden kurtulmuş olabilirlerdi. Ya da, hâlâ daha sağlıklı düşünebiliyorlarsa, onu bagaja koymak yerine çocuk koltuğuna oturtmuş olabilirlerdi. Ölü bir bebek, uyuyan bir bebekten çok da farklı görünmeyebilirdi. Tabii onu nasıl öldürdüklerine bağlı olarak.   </span></p>
			<p class="paragraf"><span>Rasbach şüpheci biri olduğunu biliyordu. Oysa başlangıçta böyle değildi.  </span></p>
			<p class="paragraf"><span>Jennings’e dönerek, “Kadavra köpeklerini getirin” dedi.   </span></p>
		</div>
	</body>
</html>