<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-6</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-6" xml:lang="en-GB">6  </p>
			<p class="paragraf"><span>  </span></p>
			<p class="paragraf"><span>Köpekler içeri girince Anne heyecanlandı, annesinin kollarından kurtuldu ve sendeleyerek ayağa kalktı. Eğitmenin iki köpekle birlikte yukarı çıkmasını izlerken tek kelime dahi etmedi.  </span></p>
			<p class="paragraf"><span>Marco’nun yanına geldiğini hissetti. “İz sürme köpeklerini getirmişler” dedi. “Tanrı’ya şükür. Belki artık bir yere varabiliriz.” Marco’nun koluna uzandığını hissetti ama onu da kendinden uzaklaştırdı. “Görmek istiyorum” dedi.   </span></p>
			<p class="paragraf"><span>Dedektif Rasbach bir eliyle Anne’in önünü kesti. “Burada kalıp köpeklerin işlerini yapmalarına izin vermeniz daha iyi olur” dedi usulca.   </span></p>
			<p class="paragraf"><span>“Cora’nın kıyafetlerinden bazılarını getirmemi ister misiniz?” diye sordu Anne. “Mesela yakın zamanda giydiği ve henüz yıkanmayan bir şey. Aşağı kattaki çamaşır odasından hemen bir şey bulabilirim.”  </span></p>
			<p class="paragraf"><span>“Onlar iz sürme köpekleri değil” dedi Marco.  </span></p>
			<p class="paragraf"><span>Anne Marco’ya dönerek, “Ne?” diye cevap verdi.   </span></p>
			<p class="paragraf"><span>“Onlar iz sürme köpekleri değil. Kadavra köpekleri.”  </span></p>
			<p class="paragraf"><span>Anne o zaman durumu kavradı. Tekrar dedektife döndü; yüzü kireç gibiydi. “Onu öldürdüğümüzü düşünüyorsunuz!”  </span></p>
			<p class="paragraf"><span>Anne’in çıkışı herkesi şaşkına çevirdi. Hepsi şoktan donup kaldı. Anne annesinin elini ağzına götürdüğünü gördü. Babasının yüzünde ise fırtınalar kopuyordu.   </span></p>
			<p class="paragraf"><span>Yüzü kiremit kırmızısına dönen Richard Dries, “Bu çok saçma” diye çıkıştı. “Kızımın kendi çocuğuna zarar vereceğinden şüpheleniyor olamazsınız!”  </span></p>
			<p class="paragraf"><span>Dedektif hiçbir şey demedi.   </span></p>
			<p class="paragraf"><span>Anne tekrar babasına baktı. Babası her zaman, Anne kendini bildiğinden beri ona arka çıkmıştı. Ama şu anda ona yardım etmek için yapabileceği hiçbir şey yoktu. Birisi Cora’yı alıp götürmüştü. Babasına bakarken, onu hayatı boyunca ilk defa korkmuş gördüğünü fark etti. Cora için mi korkuyordu? Yoksa kızı için mi? Polisler gerçekten kendi çocuğunu öldürdüğünü düşünüyor muydu? Annesine bakmaya cesaret edemedi.   </span></p>
			<p class="paragraf"><span>Babası dedektife dönerek, “İşinizi yapmalı ve torunumu bulmalısınız” diye çıkıştı. Korkusunu saldırganlık maskesinin ardına gizlemeye çalıştığı çok açıktı.   </span></p>
			<p class="paragraf"><span>Uzun bir süre, hiç kimse bir şey söylemedi. O kadar tuhaf bir andı ki, hiç kimse söyleyecek bir şey bulamıyordu. Köpekler yukarı katta dolaştıkça, tırnaklarının ahşap zeminde çıkardığı tıkırtıları dinliyorlardı.  </span></p>
			<p class="paragraf"><span>“Torununuzu bulmak için elimizden gelen her şeyi yapıyoruz” dedi Rasbach.  </span></p>
			<p class="paragraf"><span>Anne dayanılmaz derecede gergindi. Bebeğini geri istiyordu. Cora zarar görmeden ona kavuşmak istiyordu. Bebeğinin acı çektiğini, incindiğini düşünmeye katlanamıyordu. Anne bayılacak gibi olunca kendini tekrar kanepeye bıraktı. Annesi hemen korumacı bir tavırla kolunu omzuna attı. Anne’in annesi artık dedektife bakmayı reddediyordu.  </span></p>
			<p class="paragraf"><span>Köpekler koşuşturarak merdivenleri inmeye başladılar. Anne onları izlemek için başını kaldırıp yana çevirdi. Eğitmen başını iki yana salladı. Köpekler salona girince Anne, Marco, Richard ve Alice Dries sanki dikkatlerini çekmemek için hiç kıpırdamadan durdular. Anne kaskatı kesilmiş bir halde kanepede otururken, iki köpek havayı ve halıları koklayarak odayı incelemeye koyuldu. Anne’in yanına gelip onu koklamaya başladılar. Bir polis memuru, köpeklerin ne yapacağını görmek için Anne’in arkasında dikiliyordu; belki de onu ve Marco’yu oracıkta tutuklamak için bekliyordu. Korkudan bayılacak gibi olan Anne, </span><span class="CharOverride-11">Ya köpekler havlamaya başlarsa?</span><span> diye düşündü.   </span></p>
			<p class="paragraf"><span>Etrafındaki her şey dönüyordu. Anne kendisinin de Marco’nun da bebeklerini öldürmediklerini biliyordu. Ama güçsüzdü, korkuyordu ve köpeklerin korkunun kokusunu alabildiklerini biliyordu.   </span></p>
			<p class="paragraf"><span>Köpeklerin neredeyse insanlarınkini andıran gözlerine bakarken, bunu hatırladı. Köpekler onu ve giysilerini koklamaya başladılar; Anne onların sıcak ve pis kokulu nefesini üzerinde hissedince irkildi. Soluk almamaya çalıştı. Derken köpekler Anne’i bırakıp önce annesiyle babasının, sonra da şöminenin yanında tek başına ayakta dikilen Marco’nun yanına gittiler. Anne tekrar kanepeye gömüldü; köpekler salonda hiçbir şey bulamayıp yemek odasına, oradan da mutfağa doğru ilerleyince rahatlamıştı. Tırnaklarının mutfak seramikleri üzerinde çıkardığı sesi duyabiliyordu. Sonra arka merdivenlerden koşarak bodruma indiler. Rasbach salondan çıkıp peşlerinden gitti.   </span></p>
			<p class="paragraf"><span>Aile salonda oturup bu faslın bitmesini bekledi. Anne kimseye bakmak istemediğinden, gözlerini şömine konsolunun üzerindeki saate dikti. Her geçen dakikayla birlikte umudunu biraz daha yitiriyordu. Bebeğinin kendinden gittikçe uzaklaştığını hissediyordu.  </span></p>
			<p class="paragraf"><span>Anne mutfağın arka kapısının açıldığını duydu. Köpeklerin arka avluyu, bahçeyi, garajı ve yolu incelediklerini hayal etti. Şömine konsolunun üzerindeki saate baktığı halde, gözünün önüne garajdaki kırık çömlekleri ve paslanmış bahçe tırmığını koklayan köpekler geliyordu. Kaskatı kesilmiş bir halde oturup bekliyordu; köpeklerin havlayıp havlamayacaklarını duymak için kulak kesilmişti. Bekledikçe endişeleniyordu. Devre dışı kalan hareket sensörünü düşünüyordu.   </span></p>
			<p class="paragraf"><span>Rasbach nihayet geri döndü. “Köpekler hiçbir şey bulamadılar” dedi. “Bu iyi haber.”  </span></p>
			<p class="paragraf"><span>Anne yanı başındaki annesinin rahatladığını hissetti.   </span></p>
			<p class="paragraf"><span>“Yani artık torunumu arama işini ciddiye almaya başlayabilir miyiz?” dedi Richard Dries.   </span></p>
			<p class="paragraf"><span>“İnanın bana bu işi çok ciddiye alıyoruz” dedi dedektif.   </span></p>
			<p class="paragraf"><span>“Ee” dedi Marco hafif buruk bir ses tonuyla, “şimdi ne olacak? Ne yapabiliriz?”  </span></p>
			<p class="paragraf"><span>“İkinize de pek çok soru sormamız gerekecek” dedi Rasbach. “Farkında olmadığınız ve bize yararı dokunacak bir şey biliyor olabilirsiniz.”  </span></p>
			<p class="paragraf"><span>Anne şüphe içinde Marco’ya baktı. </span><span class="CharOverride-11">Ne biliyor olabilirlerdi ki?</span><span>  </span></p>
			<p class="paragraf"><span>Rasbach, “Ve basınla konuşmanız gerekiyor. Birileri bir şeyler görmüş olabilir veya yarın ya da sonraki gün görebilir ve olan bitenden haberleri olmazsa, aradaki bağlantıyı kuramayabilir.”  </span></p>
			<p class="paragraf"><span>Anne, “Pekâlâ” diye kestirip attı. Bebeğini geri almak için her şeyi yapardı; basının karşısına çıkmaktan çok korksa bile. Marco da başıyla onayladı ama gergin görünüyordu. Anne bir an için kılçık gibi görünen saçlarını ve ağlamaktan şişen yüzünü düşündü. Marco onun elini tutup iyice sıktı.  </span></p>
			<p class="paragraf"><span>Anne’in babası, “Peki bir ödüle ne dersiniz?” diye önerdi. “Bilgi almak için bir ödül sunabiliriz. Parayı ben veririm. Eğer birileri bir şey gördüyse ama ortaya çıkmak istemiyorsa, hatırı sayılır bir para ödülü verirsek konuşmama kararlarından cayabilirler.”  </span></p>
			<p class="paragraf"><span>“Teşekkür ederiz” dedi Marco.   </span></p>
			<p class="paragraf"><span>Anne başıyla hafifçe onayladı.  </span></p>
			<p class="paragraf"><span>Rasbach’ın cep telefonu çaldı. Semtteki bütün evleri dolaşmakta olan dedektif Jennings arıyordu. “Galiba bir şey bulduk” dedi.   </span></p>
			<p class="paragraf"><span>Rasbach midesinde tanıdık bir gerilim hissetti; ipucu bulmak için yanıp tutuşuyorlardı. Contilerin evinden çıkıp hızlıca yürüdü ve birkaç dakika içinde arka caddede, yolun karşısında bulunan bir evin önüne geldi.   </span></p>
			<p class="paragraf"><span>Jennings evin önündeki merdivenlerde onu bekliyordu. Tekrar tıklattığı ön kapı, elli yaşlarında gösteren bir kadın tarafından derhal açıldı. Belli ki kadın yatağından kalkıp gelmişti. Bir bornoz giymiş ve saçlarını firketelerle toplamıştı. Jennings onu Paula Dempsey olarak takdim etti.   </span></p>
			<p class="paragraf"><span>Rasbach kadına kimliğini göstererek, “Ben Dedektif Rasbach” dedi. Kadın onları salona davet etti. Artık tamamen uyanmış olan kocası tekli bir koltukta oturuyordu. Üzerinde pijama altı vardı ve saçları karmakarışıktı.  </span></p>
			<p class="paragraf"><span>“Bayan Dempsey önemli olabilecek bir şey görmüş” dedi Jennings. Oturduklarında, “Bana anlattıklarınızı Dedektif Rasbach’a da anlatın. Yani neler gördüğünüzü” diye devam etti.  </span></p>
			<p class="paragraf"><span>“Tabii” dedi kadın. Dudaklarını yaladı. “Yukarı kattaki banyodaydım. Bir aspirin içmek için kalkmıştım çünkü gün içinde bahçeyle uğraştığım için bacaklarım ağrıyordu.”  </span></p>
			<p class="paragraf"><span>Rasbach cesaret verircesine başını salladı.   </span></p>
			<p class="paragraf"><span>“Çok sıcak bir gece olduğundan, içeriye esinti girsin diye banyo penceresini sonuna kadar açmıştık. Pencere caddeye bakıyor. Contilerin evi de bizimkinin arkasında, birkaç ev ötede.”  </span></p>
			<p class="paragraf"><span>Rasbach tekrar başıyla onayladı ve evin Contilerin evine göre konumunu zihnine yazdı. Dikkatle dinlemeye başladı.   </span></p>
			<p class="paragraf"><span>“Pencereden dışarıya baktım. Oradan cadde olduğu gibi görünüyor. Banyo ışığını açmadığım için dışarısını oldukça iyi görebiliyordum.”  </span></p>
			<p class="paragraf"><span>“Peki ne gördünüz?” diye sordu Rasbach.   </span></p>
			<p class="paragraf"><span>“Bir araba. Caddede ilerleyen bir araba gördüm.”  </span></p>
			<p class="paragraf"><span>“Araba tam olarak neredeydi? Hangi yöne doğru gidiyordu?”  </span></p>
			<p class="paragraf"><span>“Contilerin evinden bizim evimize doğru ilerliyordu. Contilerin ya da yol üstündeki başka bir evin garajından çıkmış olabilir.”  </span></p>
			<p class="paragraf"><span>Rasbach defterini çıkararak, “Ne tür bir arabaydı?” diye sordu.   </span></p>
			<p class="paragraf"><span>“Bilmiyorum. Arabalardan pek anlamam. Keşke kocam da görseydi; o size daha çok yardımcı olabilirdi.” Kadın kocasına baktı ve adam çaresizce omuz silkti. “Ama tabii o sırada buna bir anlam yüklemedim.”  </span></p>
			<p class="paragraf"><span>“Arabayı tarif edebilir misiniz?”  </span></p>
			<p class="paragraf"><span>“Küçük bir arabaydı, galiba koyu renkti. Ama farları yanmıyordu, zaten bu yüzden dikkatimi çekti. Farlarının yanmamasının tuhaf olduğunu düşündüm.”  </span></p>
			<p class="paragraf"><span>“Sürücüyü görebildiniz mi?”  </span></p>
			<p class="paragraf"><span>“Hayır.”  </span></p>
			<p class="paragraf"><span>“Peki yolcu koltuğunda kimse var mıydı?”  </span></p>
			<p class="paragraf"><span>“Sanmıyorum ama emin değilim. Pek fazla şey göremedim. Galiba elektrikli ya da hibrit bir arabaydı çünkü çok sessiz çalışıyordu.”  </span></p>
			<p class="paragraf"><span>“Emin misiniz?”  </span></p>
			<p class="paragraf"><span>“Hayır, emin değilim. Ama caddenin gürültüsü yukarıya gelir ve bu araba çok sessizdi; belki de sadece yavaş ilerlediği içindir.”  </span></p>
			<p class="paragraf"><span>“Peki arabayı gördüğünüzde saatin kaç olduğunu biliyor musunuz?”  </span></p>
			<p class="paragraf"><span>“Kalktığımda saate bakmıştım. Başucumda dijital bir saat var. Sabaha karşı on iki otuz beşi gösteriyordu.”  </span></p>
			<p class="paragraf"><span>“Saatten kesin olarak emin misiniz?”  </span></p>
			<p class="paragraf"><span>“Evet” dedi Paula. “Eminim.”  </span></p>
			<p class="paragraf"><span>“Araba hakkında başka bir detay hatırlayabiliyor musunuz?” diye sordu Rasbach. “İki kapılı mıydı? Yoksa dört kapılı mı?”  </span></p>
			<p class="paragraf"><span>“Üzgünüm” dedi kadın. “Hatırlayamıyorum. Fark etmedim. Ama küçük bir arabaydı.”  </span></p>
			<p class="paragraf"><span>“Eğer sakıncası yoksa banyo penceresinden dışarıya bakmak isterim” dedi Rasbach.   </span></p>
			<p class="paragraf"><span>“Tabii ki.”  </span></p>
			<p class="paragraf"><span>Paula onları yukarı katta, evin arka tarafında yer alan banyoya götürdü. Rasbach pencereden dışarıya baktı. Görüş iyiydi; buradan caddeyi rahatça görebiliyordu. Contilerin garajı soldaydı, etrafı sarı olay yeri bandıyla çevriliydi. Paula’nın yalnızca birkaç dakika önce kalkmamış olması ne büyük şanssızlıktı. Belki de o zaman farları yanmayan arabanın Contilerin garajından çıktığını görebilirdi; tabii çıktıysa. Keşke saat 00.35’te Contilerin garajına bir arabanın girdiğini ya da çıktığını gören bir şahidi olsaydı. Ama bu araba yol üzerindeki herhangi bir yerden de çıkmış olabilirdi.  </span></p>
			<p class="paragraf"><span>Rasbach Paula’ya ve kocasına teşekkür etti, Paula’ya kartını uzattı ve sonra Jennings’le birlikte evden ayrıldılar. Evin önündeki kaldırımda durdular. Gökyüzü aydınlanmaya başlıyordu.   </span></p>
			<p class="paragraf"><span>Jennings, “Ee, ne diyorsun?” diye sordu.   </span></p>
			<p class="paragraf"><span>“İlginç” dedi Rasbach. “Zamanlamayı kastediyorum. Ve arabanın farlarının kapalı olmasını.” Diğer dedektif de başıyla onayladı. Marco bebeği on iki buçukta kontrol etmişti. Araba saat 00.35’te, Contilerin garajının olduğu yönden, farları kapalı olarak uzaklaşmıştı. İçinde muhtemel bir suç ortağı olabilirdi.   </span></p>
			<p class="paragraf"><span>Bebeğin annesi ve babası, şimdi Rasbach’ın bir numaralı şüphelileri olmuşlardı.   </span></p>
			<p class="paragraf"><span>“Birkaç memurun o yol üzerinde garajı olan herkesle konuşmasını sağla. O yolda, sabah on iki otuz beşte kimin araba kullandığını öğrenmek istiyorum” dedi Rasbach. “Ayrıca her iki caddeyi de tekrar dolaşsınlar ve o saatte pencereden dışarıya bakan başka birileri olup olmadığını ve herhangi bir şey görüp görmediklerini araştırsınlar.”  </span></p>
			<p class="paragraf"><span>Jennings başıyla onayladı. “Anlaşıldı.”  </span></p>
			<p class="paragraf20">  </p>
			<p class="paragraf"><span>Anne Marco’nun elini sımsıkı tutuyordu. Basının karşısına çıkmadan önce solukları hızlanmıştı. Oturup başını dizlerinin arasına koymak zorunda kalmıştı. Saat sabahın yedisiydi; Cora’nın kaçırılmasının üzerinden yalnızca birkaç saat geçmişti. Cadde üzerinde bekleyen bir sürü gazeteci ve fotoğrafçı vardı. Anne özelini kendine saklayan biriydi ve bu basınla böyle bir temas onun için korkunç bir durumdu. Hiçbir zaman dikkat çekmek isteyen biri olmamıştı. Ama şimdi Anne ve Marco, basının konuyla ilgilenmesini sağlamalıydı. Cora’nın yüzü bütün gazetelerde, televizyonda ve internette görünmeliydi. Birinin bebeğini gecenin köründe evinden öylece alıp götürmesi ve bunu kimsenin fark etmemesi mümkün değildi. Burası işlek bir semtti. Birisi mutlaka bir açıklama yapacaktı. Anne ve Marco’nun bunu yapmaları gerekiyordu; her şey duyulduğunda kötü niyetli yorumların hedefi olacaklarını bildikleri halde. Onlar bebeklerini evde yalnız bırakan bir anne ve babaydı. Ve şimdi de birisi bebeklerini kaçırmıştı. Haftanın filmi haline gelmişlerdi.   </span></p>
			<p class="paragraf"><span>Bir basın açıklaması yapmayı kabul ettiler ve metni Dedektif Rasbach’ın yardımıyla, sehpanın üzerinde hazırladılar. Açıklamada bebeğin kaçırıldığı saatte evde yalnız başına olduğundan bahsedilmiyordu ama Anne yine de bu gerçeğin ortaya çıkacağından en ufak bir kuşku dahi duymuyordu. İçinde basının hayatlarını işgal edeceğine ve bu konuda hiçbir sınır tanımayacaklarına dair bir his vardı. Özel hayatları kalmayacaktı. Marco ile ikisinin adları kötüye çıkacaktı ve yüzleri süpermarketlerde satılan magazin dergilerinin sayfalarını süsleyecekti. Anne hem korkuyor, hem de utanıyordu.   </span></p>
			<p class="paragraf"><span>Anne ile Marco ön kapıdan dışarı çıkıp merdivenlerde durdular. Dedektif Rasbach Anne’in, dedektif Jennings de Marco’nun yanında duruyordu. Anne sanki her an düşebilirmiş gibi, kocasının kolundan destek alıyordu. Basın açıklamasını Marco’nun okumasına karar vermişlerdi; Anne bunu kaldıramayabilirdi. Hafif bir esintide bile devrilecekmiş gibi görünüyordu. Marco gazeteci topluluğuna bakınca irkilir gibi oldu, sonra gözlerini indirip ellerinde bariz biçimde titreyen kâğıda dikti. Fotoğraf makinelerinin flaşları ardı ardına patladı.   </span></p>
			<p class="paragraf"><span>Anne başını kaldırınca şaşkına döndü. Cadde muhabirlerle, yayın araçlarıyla, televizyon kameralarıyla, gereçlerle ve kablolarla, ağır makyajlı yüzlerinin önünde mikrofon tutan insanlarla doluydu. Benzer sahneleri daha önce televizyonda görmüş, tüm bunları izlemişti. Ama şimdi ilgi odağı kendisiydi. Buna hâlâ inanamıyordu; sanki tüm bunlar onun değil de bir başkasının başına gelmişti. Kendini tuhaf ve bedeninden ayrılmış gibi hissediyordu; sanki hem evin önündeki merdivenlerde durup karşıya bakıyordu, hem de aynı zamanda bu sahneyi yukarıdan ve biraz soldan izliyordu.   </span></p>
			<p class="paragraf"><span>Marco konuşmak istediğini göstermek için elini kaldırdı. Kalabalık ansızın sessizleşti.  </span></p>
			<p class="paragraf"><span>Marco, “Bir açıklama okumak istiyorum” diye mırıldandı.   </span></p>
			<p class="paragraf"><span>Kaldırımda duran biri, “Daha yüksek sesle konuş!” diye bağırdı.  </span></p>
			<p class="paragraf"><span>Marco daha yüksek sesle ve anlaşılır bir biçimde, “Bir açıklama okuyacağım” dedi. Sonra sesi giderek güçlendi. “Bu sabah erken saatte, on iki buçukla bir buçuk arasında, güzel kızımız Cora, bilinmeyen bir kişi veya kişiler tarafından, yatağından alınarak kaçırıldı.” Marco kendini toplamak için konuşmasına ara verdi. Kimseden ses çıkmadı. “Bebeğimiz altı aylık. Sarı saçlı, mavi gözlü ve yaklaşık yedi kilo ağırlığında. Üzerinde tek kullanımlık bir alt bezi ve açık pembe bir tulum vardı. Ayrıca yatağındaki beyaz örtü de eksik.”  </span></p>
			<p class="paragraf"><span>“Cora’yı her şeyden çok seviyoruz. Onu geri istiyoruz. Onu alan kişiye sesleniyoruz; lütfen ama </span><span class="CharOverride-11">lütfen</span><span>, kızımızı incitmeden bize teslim etsin.” Marco başını kâğıttan kaldırdı. Ağlamaya başlamıştı; okumaya devam edebilmesi için durup gözyaşlarını silmesi gerekti. Anne de onun yanında sessizce ağlıyor, karşısındaki yüzler topluluğuna bakıyordu.  </span></p>
			<p class="paragraf"><span>“Güzel ve masum küçük kızımızı kimin kaçırmış olabileceğine dair hiçbir fikrimiz yok. Yardımınızı istiyoruz. Eğer bir şey biliyorsanız ya da gördüyseniz, lütfen polisi arayın. Bebeğimizin bulunmasına katkı sağlayacak bir bilgi paylaşan kişiye, yüklü miktarda bir ödül vereceğiz. Teşekkürler.”  </span></p>
			<p class="paragraf"><span>Marco Anne’e döndü ve birbirlerine sarıldıklarında daha çok flaş patlamaya başladı.   </span></p>
			<p class="paragraf"><span>Birisi, “Ne kadarlık bir ödül?” diye seslendi.   </span></p>
		</div>
	</body>
</html>