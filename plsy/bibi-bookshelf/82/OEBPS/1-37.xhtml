<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-37</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-37" xml:lang="en-GB">37  </p>
			<p class="paragraf"><span>  </span></p>
			<p class="paragraf"><span>Anne Cora’yı yatağına geri koyarken, bunun o geceki son emzirmesi olduğunu ve bebeğinin sabaha kadar uyuyacağını umdu. Oldukça geç bir saatti ama Anne hâlâ Cynthia’nın yan evde huzursuz bir biçimde ortalıkta dolandığını duyabiliyordu.  </span></p>
			<p class="paragraf"><span>Şok edici gerçeklerin ortaya çıktığı bir gün olmuştu. Babası kelepçeli vaziyette aile evinden götürüldükten sonra, Marco salonda oturup uyuyan bebeklerini kollarında tutarken, annesi Anne’i bir kenara çekmiş “Bence babanın kiminle görüştüğünü bilmen gerekiyor” demişti.   </span></p>
			<p class="paragraf"><span>Anne, “Ne önemi var ki?” diye sormuştu. Babasının kiminle görüştüğü neyi değiştirirdi ki? Sevgilisinin daha genç ve çekici olduğu kesindi. Tabii ya. Anne kadının kim olduğunu umursamıyordu; önemli olan babasının, daha doğrusu üvey babasının annesinden milyon dolarlar hortumlamak için bebeğini kaçırmış olmasıydı. Şimdi çocuk kaçırma ve cinayet suçlarından hapse girecekti. Anne hâlâ tüm bunların gerçek olduğuna inanamıyordu.   </span></p>
			<p class="paragraf"><span>“Senin kapı komşunla ilişkisi varmış” demişti annesi. “Cynthia Stillwell ile.” Anne kulaklarına inanmakta zorlanarak annesine bakmıştı. Bunca şey olup bittikten sonra bile, bu haber yine de onu şoka uğratmak için yeterli olmuştu. “Onunla senin evindeki Yeni Yıl davetinde tanışmıştı” demişti annesi. “Cynthia’nın Richard’la flört ettiğini hatırlıyorum. O zaman çok üstüne durmamıştım. Ama özel dedektif her şeyi ortaya çıkardı. Elimde fotoğraflar var.” Annesinin yüzü tiksinti doluydu. “Ve de otel faturalarının fotokopileri.”  </span></p>
			<p class="paragraf"><span>Anne, “Neden bana söylemedin?” diye sormuştu.  </span></p>
			<p class="paragraf"><span>Alice, “Ben de yakın zamanda öğrendim” diye açıklamıştı. “Sonra Cora kaçırıldı ve bunu söyleyip canını sıkmak istemedim.” Buruk bir ses tonuyla eklemişti. “O dedektifi tutmakla, en iyi yatırımlarımdan birini yapmış oldum.”  </span></p>
			<p class="paragraf"><span>Şimdi Anne, Cynthia’nın aklından neler geçtiğini merak ediyordu. Graham seyahatteydi. Cynthia yan evde tek başınaydı. Richard’ın tutuklandığını biliyor olmalıydı. Bu gelişme haberlere konu olmuştu. Acaba Cynthia Richard’a ne olacağını umursuyor muydu?  </span></p>
			<p class="paragraf"><span>Cora yatağında derin bir uykuya dalmıştı. Marco da yataklarında uyuyor, gürültülü bir şekilde horluyordu. Bir haftadan uzun bir süreden beri ilk defa gerçek bir uyku çekiyordu. Ama Anne’in gözüne uyku girmemişti. Yan komşusu Cynthia’nın da.   </span></p>
			<p class="paragraf"><span>Anne ayağına bir çift sandalet geçirip mutfak kapısından dışarı çıktı. Cynthia’nın arka bahçesine ulaşmak için birkaç adımlık yolu sessizce yürüdü ve bahçe kapısını çarpmamaya dikkat etti. Avluyu geçip karanlıkta durdu ve yüzünü sürgülü cam kapıya arada birkaç santimlik boşluk kalacak şekilde yaklaştırıp içerisini izlemeye başladı. Mutfakta ışık yanıyordu. Cynthia’nın lavabonun yakınındaki tezgâhın etrafında dolandığını görebiliyordu ama onun büyük olasılıkla kendisini göremediğini fark etti. Anne bir süre karanlıkta onu izledi. Cynthia kendine çay yapıyordu. Uçuk yeşil renkte seksi bir gecelik giymişti; evde yalnız geçirilen bir gece için oldukça kışkırtıcıydı.   </span></p>
			<p class="paragraf"><span>Kuşkusuz Cynthia Anne’in kendisini izlediğinden habersizdi.  </span></p>
			<p class="paragraf"><span>Anne hafifçe cama vurdu. Cynthia’nın sıçradığını ve sese doğru döndüğünü gördü. Anne yüzünü cama dayadı. Cynthia’nın ne yapacağından emin olamadığı belliydi. Ama sonra Cynthia kapıya doğru yürüdü ve cam kanadı birkaç santim araladı.  </span></p>
			<p class="paragraf"><span>“Ne istiyorsun?” diye sordu buz gibi bir sesle.   </span></p>
			<p class="paragraf"><span>“İçeri girebilir miyim?” dedi Anne. Sesi sakin; hatta cana yakındı.  </span></p>
			<p class="paragraf"><span>Cynthia ona dikkatle baktı ama hayır demedi ve geri çekildi. Anne kapıyı biraz daha açıp içeri girdi, sonra yavaşça kapattı.  </span></p>
			<p class="paragraf"><span>Cynthia tezgâhın yanında dönüp omzunun üzerinden, “Ben de papatya çayı yapıyordum. Biraz ister misin? Anlaşılan bu gece ikimizi de uyku tutmuyor” dedi.   </span></p>
			<p class="paragraf"><span>“Tabii, neden olmasın?” dedi Anne tatlılıkla. Cynthia’nın bir fincan daha çay yapmasını izlemeye koyuldu. Cynthia gergin görünüyordu.  </span></p>
			<p class="paragraf"><span>Fincanı Anne’e uzatan Cynthia, “Ee, neden buradasın?” diye sordu dümdüz.  </span></p>
			<p class="paragraf"><span>Anne, “Teşekkür ederim” dedi ve sanki arkadaşlarmış ve biraz çay içip sohbet edeceklermiş gibi, mutfak masasındaki eski yerine geçti. Cynthia’nın sorusunu duymazdan geldi. Aklında özel hiçbir şey yokmuş gibi mutfağa göz gezdirdi, içeceğini soğutmak için fincanına üfledi.  </span></p>
			<p class="paragraf"><span>Cynthia tezgâhın yanında dikilmeye devam etti. Hâlâ arkadaşlarmış gibi davranmayacaktı. Anne fincanının üzerinden onu inceledi. Cynthia yorgundu ve her zamanki kadar çekici görünmüyordu. Anne ilk defa Cynthia’nın yaşlandığında nasıl görüneceğine dair bir fikir edindi.  </span></p>
			<p class="paragraf"><span>“Cora’yı geri aldık” dedi Anne sevinçle. “Muhtemelen duymuşsundur.” Başını ortak duvara doğru yatırdı; Cynthia’nın Cora’nın ağlamalarını duyduğunu biliyordu.  </span></p>
			<p class="paragraf"><span>“Ne mutlu size” dedi Cynthia. Aralarında bir mutfak adası ve üzerinde de içi bıçaklarla dolu olan ahşap bir set vardı. Aynı setten Anne’in evinde de vardı; kısa bir süre önce marketin özel indirim reyonundan almıştı.   </span></p>
			<p class="paragraf"><span>Anne fincanını masaya koydu. “Sadece bir konuyu netleştirmek istedim” dedi.  </span></p>
			<p class="paragraf"><span>Cynthia, “Hangi konuyu?” diye sordu.   </span></p>
			<p class="paragraf"><span>“Artık bize o videoyla şantaj yapamayacaksın.”  </span></p>
			<p class="paragraf"><span>Cynthia buna hiç inanmıyormuş ve Anne’in sadece poz kestiğini düşünüyormuş gibi, “Ya, nedenmiş o?” dedi.   </span></p>
			<p class="paragraf"><span>“Çünkü polisler zaten Marco’nun ne yaptığını biliyorlar” dedi Anne. “Onlara videodan bahsettim.”  </span></p>
			<p class="paragraf"><span>“Sahi mi?” Cynthia şüpheci görünüyordu. Anne’in blöf yaptığını düşünüyormuş gibiydi. “Peki bunu onlara neden söyleyesin? O zaman Marco hapse girmez mi? Ah, dur bir dakika… demek onun hapse girmesini istiyorsun.” Anne’e üstünlük taslayan bir bakış attı. “Seni suçlayamam” dedi.  </span></p>
			<p class="paragraf"><span>“Marco hapse girmeyecek” dedi Anne.   </span></p>
			<p class="paragraf"><span>“Yerinde olsam o kadar emin olmazdım.”  </span></p>
			<p class="paragraf"><span>“Ah, gayet eminim. Marco hapse girmeyecek çünkü babam –</span><span class="CharOverride-11">senin</span><span> âşığın– cinayetten ve çocuk kaçırmaya yönelik kumpas kurma suçundan tutuklandı; eminim şimdiye kadar haberin olmuştur.” Anne Cynthia’nın yüzünün asılmasını izledi. “Ah evet, her şeyi biliyorum Cynthia. Annemin tuttuğu özel dedektif ikinizi de izlemiş. Annemin elinde fotoğraflar, faturalar ve her türlü kanıt var.” Anne halinden memnun bir şekilde çayından bir yudum daha aldı. “Gizli ilişkin o kadar da gizli değilmiş” dedi.   </span></p>
			<p class="paragraf"><span>Nihayet üstünlük Anne’deydi ve bu durum hoşuna gitmişti. Cynthia’ya gülümsedi.   </span></p>
			<p class="paragraf"><span>“Ne olmuş yani?” dedi Cynthia. Ama Anne Cynthia’nın cesaretinin kırıldığını görebiliyordu.  </span></p>
			<p class="paragraf"><span>“Bilmediğin kısım ise şu: Marco polisle bir anlaşma yaptı” dedi Anne.   </span></p>
			<p class="paragraf"><span>Anne Cynthia’nın yüzünden bir panik dalgası geçtiğini fark etti ve ziyaret sebebine geldi. Tehditkâr bir biçimde, “Başından beri bu işin içindeydin. Her şeyi biliyordun” dedi.   </span></p>
			<p class="paragraf"><span>“Bu konu hakkında </span><span class="CharOverride-11">hiçbir şey</span><span> bilmiyordum” dedi Cynthia küçümsercesine. “Kocanın kendi çocuğunu çaldığı dışında.”  </span></p>
			<p class="paragraf"><span>“Ah, bence biliyordun. Bence babamla birlikte hareket ediyordun; hepimiz parayı ne kadar çok sevdiğini biliyoruz.” Anne sesinde kötücül bir tınıyla, “Belki de hapse girecek olan </span><span class="CharOverride-11">sensindir</span><span>” dedi.   </span></p>
			<p class="paragraf"><span>Cynthia’nın yüzü değişti. “Hayır! Bu gece haberleri izleyene kadar Richard’ın ne yaptığını bilmiyordum. Bu işe dahil değildim. Bunu Marco’nun yaptığını sanıyordum. Elinde bana karşı hiçbir kanıt yok. Bebeğinin yanına bile yaklaşmadım!”  </span></p>
			<p class="paragraf"><span>“Sana inanmıyorum” dedi Anne.   </span></p>
			<p class="paragraf"><span>“Neye inandığın umurumda değil, gerçek bu” dedi Cynthia. Gözlerini kısarak Anne’e baktı. “Sana ne oldu Anne? Eskiden çok eğlenceli ve ilginç biriydin ve sonra bir bebeğin oldu. Her şeyin değişti. Ne kadar donuk, asık suratlı ve sıkıcı birine dönüştüğünün farkında mısın? Zavallı Marco, buna nasıl dayandığını merak ediyorum doğrusu” dedi.   </span></p>
			<p class="paragraf"><span>“Konuyu değiştirmeye çalışma. Bu mesele benimle ilgiliymiş gibi yapma. Babamın ne işler çevirdiğini biliyor olmalısın. Sakın bana yalan söyleme.” Öfkeden Anne’in sesi titriyordu.   </span></p>
			<p class="paragraf"><span>“Bunu asla kanıtlayamazsın çünkü doğru değil” dedi Cynthia. Sonra zalimce ekledi. “Eğer bu işe dahil olsaydım, sence bebeğin yaşamasına izin verir miydim? Muhtemelen bebeği en başında öldürmek Richard için daha iyi olurdu; başına çok daha az dert açılırdı. O veledin bitmek bilmeyen ağlamalarına son vermek büyük bir zevk olurdu doğrusu.”  </span></p>
			<p class="paragraf"><span>Sonra Cynthia korkmuş gibi göründü, fazla ileri gittiğini fark etmişti.   </span></p>
			<p class="paragraf"><span>Anne’in sandalyesi aniden geriye doğru düştü. Cynthia’nın her zamanki kendini beğenmişliğinin yerini dehşet dolu bir ifade aldı ve Cynthia kulakları sağır eden bir çığlık atarken elindeki fincan yere düşüp kırıldı.   </span></p>
			<p class="paragraf20">  </p>
			<p class="paragraf"><span>Marco derin uykudaydı. Ama gecenin ortasında ansızın uyandı. Gözlerini açtı. Çok karanlıktı ama yatak odasının duvarlarında dönüp duran kırmızı ışıklar vardı. Bunlar ambulans ışıklarıydı.  </span></p>
			<p class="paragraf"><span>Anne yatakta değildi. Herhalde yine uyanmıştı ve Cora’yı emziriyordu.   </span></p>
			<p class="paragraf"><span>Marco meraklandı. Ayağa kalktı, pencereye doğru yürüyüp caddeye baktı. Perdeyi kenara itip aralıktan dışarısını kolaçan etti. Bir ambulans gördü. Doğrudan evlerinin yanına, sol tarafa park edilmişti.  </span></p>
			<p class="paragraf"><span>Yani Cynthia ve Graham’in evlerinin önüne.  </span></p>
			<p class="paragraf"><span>Marco’nun tüm vücudu gerildi. Caddenin her iki yanına park edilen ve daha da gelmeye devam eden polis arabalarını gördü. Perdenin üzerindeki parmakları istemsizce seğirdi. Bütün vücuduna adrenalin pompalandı.   </span></p>
			<p class="paragraf"><span>Yan evden iki ambulans görevlisi tarafından taşınan bir sedye çıktı. Herhalde üzerinde birisi yatıyordu ama sağlık görevlisi kenara çekilene dek Marco sedyeyi net olarak göremedi. Hiç acele etmiyorlardı. Sağlık görevlisi yer değiştirdi. Marco sedyenin üzerinde birinin yattığını gördü. Ama kim olduğunu seçemedi çünkü yüzü örtülüydü.  </span></p>
			<p class="paragraf"><span>Sedyenin üzerindeki her kimse, ölmüştü.  </span></p>
			<p class="paragraf"><span>Marco’nun beynindeki bütün kan çekildi ve bayılacak gibi oldu. İzlemeye devam ederken, uzun ve simsiyah bir tutam saç örtünün altından kurtulup sedyeden aşağıya sarktı.  </span></p>
			<p class="paragraf"><span>Marco boş yatağa baktı. </span><span class="CharOverride-11">“Aman Tanrım”</span><span> diye fısıldadı. “Anne, ne yaptın sen?”</span><span class="CharOverride-11">  </span></p>
			<p class="paragraf"><span>Koşarak yatak odasından çıktı ve hemen bebeğin odasına göz attı. Cora yatağında uyuyordu. Panik halde koşarak merdivenlerden indi ve loş salona girince donup kaldı. Karısının başının kenarını görebiliyordu; Anne karanlıkta hiç kıpırdamadan kanepede oturuyordu. Marco endişe içinde ona yaklaştı. Anne kanepeye yayılmış, transa girmiş gibi doğruca karşıya bakıyordu ama Marco’nun yaklaştığını duyunca başını çevirdi.  </span></p>
			<p class="paragraf"><span>Kucağında büyük bir et bıçağı vardı.   </span></p>
			<p class="paragraf"><span>Dışarıdaki acil durum araçlarının yanıp sönen kırmızı ışıkları salonun duvarlarında daireler çiziyor, onları baş döndüren bir parlaklığa boğuyordu. Marco bıçakta ve Anne’in ellerinde koyu renkli kan lekeleri olduğunu görebiliyordu. Anne’in her yanı kana bulanmıştı. Yüzüne ve saçlarına koyu renkli kan damlaları sıçramıştı. Marco’nun midesi bulandı; kusacak gibi oldu.  </span></p>
			<p class="paragraf"><span>Çatlak bir sesle, “Anne” diye fısıldadı. “Anne, ne yaptın sen?”  </span></p>
			<p class="paragraf"><span>Anne karanlıkta Marco’ya baktı ve “Bilmiyorum” dedi. “Hatırlamıyorum.”  </span></p>
		</div>
	</body>
</html>