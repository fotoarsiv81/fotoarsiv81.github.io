<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-20</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-20" xml:lang="en-GB">20  </p>
			<p class="paragraf"><span>  </span></p>
			<p class="paragraf"><span>Anne kendisine gösterilen yere oturdu. Sandalyeye gömülürken, dizlerinin bağının çözüldüğünü hissetti. Rasbach ona bir fincan kahve ikram etmeyi önerdi ama Anne başını iki yana sallayarak reddetti çünkü kahveyi dökmeyeceğine güvenemedi. Geçen seferki sorguya göre daha tedirgindi. Polisin kendisinden ve Marco’dan neden bu kadar çok şüphelendiklerini merak etti. Aksine, tulumun postayla eve gönderilmesinin ve paranın bagajdan alınmasının ardından, polisin onlardan </span><span class="CharOverride-11">daha az </span><span>şüphelenmesi gerekirdi. Belli ki bebekleri bir başkasının elindeydi.   </span></p>
			<p class="paragraf"><span>Dedektifler Anne’in karşısında yerlerini aldılar.  </span></p>
			<p class="paragraf"><span>Dedektif Rasbach, “Dün olanlar için çok üzgünüm” diye lafa girdi.   </span></p>
			<p class="paragraf"><span>Anne hiçbir şey söylemedi. Dudakları kupkuruydu. Ellerini kucağında kenetledi.   </span></p>
			<p class="paragraf"><span>“Lütfen rahatlayın” dedi Rasbach kibarca.  </span></p>
			<p class="paragraf"><span>Anne tedirgin bir biçimde başıyla onayladı ama rahatlayamadı. Rasbach’a güvenmiyordu.  </span></p>
			<p class="paragraf"><span>“Sadece dün olanlar hakkında birkaç sorum var” dedi Rasbach.   </span></p>
			<p class="paragraf"><span>Anne tekrar başıyla onaylayıp dudaklarını yaladı.   </span></p>
			<p class="paragraf"><span>Dedektif, “Postayla gönderilen paketi alınca neden bizi aramadınız?” diye sordu. Ses tonu yeterince ılımlıydı.   </span></p>
			<p class="paragraf"><span>“Bunun çok riskli olduğunu düşündük” dedi Anne. Sesi çatlak çıktı. Boğazını temizledi. “Notta </span><span class="CharOverride-11">polise haber vermeyin</span><span> yazıyordu.” Anne onun için masaya konan su şişesine uzandı. Beceriksizce kapağını açtı. Şişeyi dudaklarına götürürken, elleri hafifçe titriyordu.   </span></p>
			<p class="paragraf"><span>“Bu sizin düşünceniz miydi?” diye sordu Rasbach. “Yoksa Marco’nun mu?”  </span></p>
			<p class="paragraf"><span>“İkimiz de aynı şekilde düşündük.”  </span></p>
			<p class="paragraf"><span>“Neden tulumu bu kadar uzun süre elinizde gezdirdiniz? Ne yazık ki yardımı dokunabilecek olası ipuçları silinip gitmiş.”  </span></p>
			<p class="paragraf"><span>“Evet biliyorum, üzgünüm. Düşünemedim. Üzerine Cora’nın kokusu sindiği için tulumu elimde gezdirdim; ona yakın olmak istedim.” Anne ağlamaya başladı. “Cora tekrar yanımdaymış gibi hissettim. Hatta yatağında uyuduğunu hayal edebiliyordum. Bunların hiçbiri olmamış gibi.”  </span></p>
			<p class="paragraf"><span>Rasbach başıyla onayladı. “Anlıyorum. Tulum ve not üzerinde mümkün olan bütün testleri yapacağız” dedi.   </span></p>
			<p class="paragraf"><span>Anne Rasbach’ın gözünün içine bakarak, “Bebeğimin öldüğünü düşünüyorsunuz, değil mi?” dedi dümdüz.   </span></p>
			<p class="paragraf"><span>Rasbach da onun gözlerine bakarak “Bilmiyorum. Hayatta olabilir. Onu aramaktan vazgeçmeyeceğiz.”  </span></p>
			<p class="paragraf"><span>Anne masanın üzerindeki kutudan bir mendil alıp gözlerine bastırdı.   </span></p>
			<p class="paragraf"><span>Rasbach ise kaçamak bir biçimde arkasına yaslanarak, “Aslında bebek bakıcınızla ilgili birkaç şeyi merak ediyorum” dedi.   </span></p>
			<p class="paragraf"><span>Anne şaşırarak, “Bebek bakıcımız mı? Neden ki?” diye sordu. “O gece eve bile gelmedi.”  </span></p>
			<p class="paragraf"><span>“Biliyorum. Sadece merak ettim. Kendisi iyi bir bakıcı mı?”  </span></p>
			<p class="paragraf"><span>Anne bu konuşmanın nereye gittiğini bilmeden omuz silkti. “Cora’ya iyi davranır. Belli ki bebekleri seviyor; pek çok kız sevmez de. Sadece para kazanmak için bakıcılık yaparlar.” Katerina’yı düşündü. “Genellikle güvenilir biridir. Büyükannesi öldüğü için onu suçlayamazsınız. Gerçi keşke ölmeseydi; o zaman Cora hâlâ bizimle olabilirdi.”  </span></p>
			<p class="paragraf"><span>“O zaman şöyle sorayım: Eğer birisi sorsaydı, bakıcınıza referans verir miydiniz?” dedi Rasbach.   </span></p>
			<p class="paragraf"><span>Anne dudağını ısırdı. “Hayır, sanmam. Müzik dinlerken kulaklıklarla birlikte uyuyakalıyor. Eve geldiğimizde onu uyandırmak zorunda kalıyoruz. Yani hayır, ona referans vermezdim.”  </span></p>
			<p class="paragraf"><span>Rasbach başıyla onaylayarak not aldı. Sonra başını kaldırdı ve “Bana kocanızdan bahsedin” dedi.   </span></p>
			<p class="paragraf"><span>“Ne olmuş kocama?”  </span></p>
			<p class="paragraf"><span>“Nasıl bir adamdır?”  </span></p>
			<p class="paragraf"><span>Anne sandalyesinde sırtını dikleştirdi ve kararlı bir biçimde, “İyi bir adamdır” dedi. “Sevgi dolu ve naziktir. Zeki, düşünceli ve çalışkandır.” Sonra duraksadı ve telaş içinde, “Cora’nın doğumu haricinde başıma gelen en güzel şey onunla tanışmak” diye ekledi.   </span></p>
			<p class="paragraf"><span>“Ailesini rahatça geçindirebilir mi?”  </span></p>
			<p class="paragraf"><span>“Evet.”  </span></p>
			<p class="paragraf"><span>“Neden böyle söylediniz?”  </span></p>
			<p class="paragraf"><span>Anne, “Çünkü bu doğru” diye çıkıştı.   </span></p>
			<p class="paragraf"><span>“Ama kocanıza iş kuran da anneniz ve babanız değiller mi? Üstelik evinizin parasını da onların ödediğini söylemiştiniz.”  </span></p>
			<p class="paragraf"><span>“Bir dakika” dedi Anne. “Annemle babam kocama sizin dediğini şekilde ‘iş kurmadılar.’ Marco’nun bilgisayar bilimleri ve işletme alanında diplomaları var. Kendi şirketini kurdu ve tek başına çok başarılıydı. Annemle babam sadece daha sonra işine yatırım yaptılar. Marco zaten gayet iyi gidiyordu. Onun işadamı kişiliğine kusur bulamazsınız.” Anne bunları söylerken önceki gün Marco’nun bilgisayarında denk geldiği finansal bilgiler aklındaydı. O sırada detaylı bir inceleme yapmamış ve Marco’ya da bir şey sormamıştı; şimdiyse polise bu konuda yalan söyleyip söylemediğini merak ediyordu.   </span></p>
			<p class="paragraf"><span>“Kocanızın size karşı dürüst olduğuna inanıyor musunuz?”  </span></p>
			<p class="paragraf"><span>Anne kızardı. Sonra kendini ele verdiği için sinir oldu. Cevap vermek için acele etmedi. “Evet. Kocamın bana karşı dürüst olduğuna inanıyorum” dedi, duraksadı ve “yani çoğu zaman” diye ekledi.   </span></p>
			<p class="paragraf"><span>Rasbach hafifçe öne eğilerek, “Çoğu zaman mı? Dürüstlüğün her zaman için geçerli bir meziyet olması gerekmez mi?” diye sordu.   </span></p>
			<p class="paragraf"><span>Anne ansızın bir itirafta bulundu. “İkinizi konuşurken duydum. Cora’nın kaçırılmasından sonraki akşam. Merdivenlerin başındaydım. Marco’yu Cynthia ile kırıştırmakla suçladığınızı duydum. Anlaşılan Cynthia Marco’nun kendisine asıldığını söyledi; Marco ise bunu inkâr etti.”  </span></p>
			<p class="paragraf"><span>“Üzgünüm, bizi dinlediğinizi bilmiyordum.”  </span></p>
			<p class="paragraf"><span>“Ben de üzgünüm. Keşke bundan haberim olmasaydı.” Anne kucağında duran ve buruşturduğu kâğıt mendili sımsıkı tutan ellerine baktı.   </span></p>
			<p class="paragraf"><span>“Sizce Marco Cynthia’ya kur yaptı mı, yoksa Marco’nun dediği gibi tam tersi mi oldu?”  </span></p>
			<p class="paragraf"><span>Anne ellerinin arasındaki kâğıt mendili evirip çevirdi. “Bilmiyorum. Bence ikisi de suçlu” dedi. Başını kaldırıp Rasbach’a baktı. Hiç düşünmeden, “İkisini de asla affetmeyeceğim” dedi.   </span></p>
			<p class="paragraf"><span>Rasbach, “Az önceki konuya dönersek” diyerek konuşmayı yönlendirdi. “Kocanızın ailesini rahatça geçindirdiğini söylediniz. Sizinle işiyle ilgili gelişmeleri paylaşır mı?”  </span></p>
			<p class="paragraf"><span>Anne kâğıt mendili küçük parçalara ayırdı. “Son zamanlarda işleriyle pek ilgilenmedim” dedi. “Bebek bütün zamanımı alıyordu.”  </span></p>
			<p class="paragraf"><span>“Yani Marco size işlerinin nasıl gittiğinden bahsetmedi mi?”  </span></p>
			<p class="paragraf"><span>“Hayır, yakın zamanda bahsetmedi.”  </span></p>
			<p class="paragraf"><span>“Sizce bu biraz tuhaf değil mi?” diye sordu Rasbach.   </span></p>
			<p class="paragraf"><span>Anne her ne kadar bunun tuhaf olduğunu düşünse de, “Hiç de değil” dedi. “Bebek yüzünden çok meşguldüm.” Sesi çatladı.   </span></p>
			<p class="paragraf"><span>Rasbach, “Garajınızdaki lastik izleri arabanızla eşleşmiyor” diye devam etti. “Birisi kaçırılma olayından hemen önce garajınızı kullanmış. Saat on iki otuz beşte, garajınızdan uzaklaşan arabayı gören bir tanığımız var. Marco saat on iki buçukta bebekle birlikte evdeymiş. Belki de Marco saat on iki buçukta bebeği garajınızdaki arabada bekleyen suç ortağına götürdü.”  </span></p>
			<p class="paragraf"><span>Anne sesini yükselterek, “Bu çok saçma” dedi.   </span></p>
			<p class="paragraf"><span>Rasbach, “Suç ortağının kim olabileceğine dair bir fikriniz var mı?” diye üsteledi.  </span></p>
			<p class="paragraf"><span>Anne, “Yanılıyorsunuz” dedi.   </span></p>
			<p class="paragraf"><span>“Yanılıyor muyum?”  </span></p>
			<p class="paragraf"><span>“Evet. Cora’yı Marco almadı.”  </span></p>
			<p class="paragraf"><span>Rasbach öne eğilerek, “Bakın ne diyeceğim” dedi. “Kocanızın şirketi zor durumda. Hem de çok.”  </span></p>
			<p class="paragraf"><span>Anne benzinin solduğunu hissetti. “Öyle mi?” dedi.   </span></p>
			<p class="paragraf"><span>“Korkarım öyle.”  </span></p>
			<p class="paragraf"><span>“Açıkçası dedektif, şirketin zor durumda olması umurumda değil. Bebeğimiz kayıp. Şu ara ikimiz de parayı düşünecek durumda mıyız?”  </span></p>
			<p class="paragraf"><span>“Sadece...” Rasbach söylemek üzere olduğu şeyden vazgeçmiş gibi duraksadı ve Jennings’e baktı.  </span></p>
			<p class="paragraf"><span>“Ne?” Anne tedirgin bir biçimde dedektiflere baktı.   </span></p>
			<p class="paragraf"><span>“Sadece kocanızın fark etmediğiniz bazı yönlerini görüyorum” dedi Rasbach.   </span></p>
			<p class="paragraf"><span>Anne oltaya gelmedi. Ama dedektif sessizliği uzatarak bekledi. Anne’in konuşmaktan başka çaresi kalmadı. “Ne gibi?”   </span></p>
			<p class="paragraf"><span>“İşi konusunda size dürüst davranmaması biraz hilekârca değil mi?” diye sordu.   </span></p>
			<p class="paragraf"><span>“Hayır, eğer konuyla ilgilenmiyorsam değil. Muhtemelen depresyonda olduğum için beni korumaya çalışıyordu.” Rasbach hiçbir şey demedi; sadece keskin mavi gözlerini Anne’e dikti. “Marco hilekâr biri değil” diye üsteledi Anne.   </span></p>
			<p class="paragraf"><span>Rasbach, “Peki ya Marco ile ebeveyniniz arasında nasıl bir ilişki var? Özellikle de Marco ile babanız arasında?” diye sordu.  </span></p>
			<p class="paragraf"><span>“Size söylediğim gibi, birbirlerinden hoşlanmıyorlar. Benim hatırım için birbirlerine tahammül ediyorlar. Ama bu annemle babamın suçu. Marco ne yaparsa yapsın, asla yeterince iyi olamıyor. Başka biriyle evlenseydim yine aynı şey olurdu.”  </span></p>
			<p class="paragraf"><span>“Sizce neden böyle davranıyorlar?”  </span></p>
			<p class="paragraf"><span>“Bilmiyorum. Yapıları bu. Fazla korumacılar ve zor memnun oluyorlar. Belki de tek çocuk olduğum içindir.” Anne kucağındaki kâğıt mendili ufacık parçalara bölmüştü. “Her neyse, benim için bir önemi yok, gerçekten. Annemle babamın bir sürü parası var. İhtiyacımız olsaydı bize yardım ederlerdi.”  </span></p>
			<p class="paragraf"><span>“Öyle mi?”  </span></p>
			<p class="paragraf"><span>“Tabii ki öyle. Tek yapmam gereken istemek olurdu. Annemle babam bugüne kadar hiçbir isteğimi reddetmediler. Cora için bir çırpıda beş milyon dolar buldular.”  </span></p>
			<p class="paragraf"><span>“Evet, doğru.” Dedektif duraksadıktan sonra, “Dr. Lumsden’le görüşmeye çalıştım ama galiba kendisi yurtdışındaymış” dedi.   </span></p>
			<p class="paragraf"><span>Anne yüzündeki bütün kanın çekildiğini hissetti ama kendini dik oturmaya zorladı. Rasbach’ın Dr. Lumsden’le konuşmuş olamayacağını biliyordu. Dr. Lumsden döndükten sonra da dedektife asla bir şey anlatmazdı. “Size benim hakkımda hiçbir şey anlatmaz” dedi Anne. “Anlatamaz. O benim doktorum ve bunu siz de biliyorsunuz. Neden benimle bu şekilde oynuyorsunuz?”  </span></p>
			<p class="paragraf"><span>“Haklısınız. Doktorunuzun hasta mahremiyeti prensibini çiğnemesini sağlayamam.”  </span></p>
			<p class="paragraf"><span>Anne arkasına yaslandı ve ters ters dedektife baktı.  </span></p>
			<p class="paragraf"><span>“Peki </span><span class="CharOverride-11">sizin</span><span> bana anlatmak istediğiniz bir şey var mı?” diye sordu Rasbach.   </span></p>
			<p class="paragraf"><span>“Neden psikiyatrımla yaptığımız seanslar hakkında sizinle konuşmak isteyeyim ki? Bu sizi hiç ilgilendirmez” dedi Anne sert bir şekilde. “Yeni anne olan pek çok kişi gibi ben de hafif şiddette doğum sonra depresyon geçiriyorum. Bu bebeğime zarar verdiğim anlamına gelmez. Onu geri almayı her şeyden çok istiyorum.”  </span></p>
			<p class="paragraf"><span>“Düşünmeden edemiyorum; eğer bebeği öldürdüyseniz, belki de Marco suçunuzu örtbas etmek için cesedi evden uzaklaştırmak zorunda kaldı.”  </span></p>
			<p class="paragraf"><span>“Bu çılgınlık! O zaman tulumun postayla gönderilmesini ve fidye parasının alınmasını nasıl açıklıyorsunuz?”  </span></p>
			<p class="paragraf"><span>“Marco bebek öldükten sonra sahte bir kaçırma senaryosu hazırlamış olabilir. Belki de boş araba koltuğu ve başına aldığı darbe de gösterinin birer parçasıydı.”  </span></p>
			<p class="paragraf"><span>Anne duyduklarına inanmakta güçlük çekerek Rasbach’a baktı. “Bu çok saçma. Üstelik ben bebeğime zarar vermedim, dedektif” dedi.   </span></p>
			<p class="paragraf"><span>Rasbach onu izleyerek kalemiyle oynadı. “Bu sabah erkenden annenizin de ifadesini aldım.”  </span></p>
			<p class="paragraf"><span>Anne odanın dönmeye başladığını hissetti.   </span></p>
		</div>
	</body>
</html>