<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-28</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-28" xml:lang="en-GB">28  </p>
			<p class="paragraf"><span>  </span></p>
			<p class="paragraf"><span>Dedektif Rasbach Anne’i dikkatlice gözlemledi. Belli ki Anne tedirgindi; ellerini ovuşturup duruyordu. Gözbebekleri irileşmişti, yüzü solgundu. Rasbach sorguya devam edip etmeme konusunda tereddüt yaşadı. Anne video kaydında avukat çağırma hakkından feragat etmişti ama Rasbach onun psikolojik durumundan ve bu kararı verebilecek yetkinlikte olduğundan emin değildi. Yine de, Anne’in anlatacaklarını dinlemek istiyordu. İtirafı her zaman iptal edebilirlerdi –muhtemelen edeceklerdi de– ama Rasbach Anne’i dinlemek, neler olduğunu öğrenmek istiyordu.   </span></p>
			<p class="paragraf"><span>“Cora’yı ben öldürdüm” dedi Anne. Endişeliydi ama mantıklı görünüyordu; aklını kaçırmamıştı. Kim olduğunu, nerede bulunduğunu ve ne yaptığını biliyordu.   </span></p>
			<p class="paragraf"><span>Rasbach onun karşısına oturup, “Bana neler olduğunu anlat Anne” dedi.  </span></p>
			<p class="paragraf"><span>“Saat on birde Cora’yı kontrol etmeye gittim” dedi Anne. “İçki içtiğim için onu biberonla beslemeye çalıştım. Ama çok huzursuzdu, meme emmek istedi. Biberonu bir türlü kabul etmedi.” Anne konuşmayı bıraktı ve omzunun üzerinden duvara baktı; sanki her şeyi Rasbach’ın arkasındaki ekranda oynayan bir filmde tekrar izler gibiydi.  </span></p>
			<p class="paragraf"><span>Dedektif, “Devam edin” dedi.   </span></p>
			<p class="paragraf"><span>“Ben de </span><span class="CharOverride-11">boşver gitsin</span><span> diye düşündüm ve onu emzirmeye başladım. Bu yüzden kendimi suçlu hissettim ama Cora biberonu kabul etmiyordu ve karnı açtı. Durmadan ağlıyor, susmak bilmiyordu. Daha önce hiç biberondan içmeyi sorun etmemiş, reddetmemişti. Birkaç bardak şarap içtiğim gece biberonu reddedeceğini nereden bilebilirdim ki?”  </span></p>
			<p class="paragraf"><span>Rasbach Anne’in devam etmesini bekledi. Araya girip düşüncelerinin akışını sekteye uğratmak istemiyordu. Zaten Anne bir tür transtaymış gibi görünüyordu; hâlâ arkasındaki duvara bakıyordu.   </span></p>
			<p class="paragraf"><span>“Aklıma başka bir çözüm gelmedi. Ben de onu emzirdim.” Anne gözlerini duvardan çekip Rasbach’a baktı. “Daha önce üzerindeki pembe tulumu değiştirdiğimi hatırladığımı anlatırken yalan söyledim. Bunu hatırlamıyorum. Size böyle söyledim çünkü bunu yaptığımı farz ettim ama aslında bununla ilgili hiçbir şey hatırlamıyorum.”  </span></p>
			<p class="paragraf"><span>“Peki </span><span class="CharOverride-11">neleri</span><span> hatırlıyorsunuz?” diye sordu Rasbach.   </span></p>
			<p class="paragraf"><span>“Cora’yı emzirdiğimi hatırlıyorum. Bir süre emdi ama yeteri kadar değil; sonra yine huysuzlanmaya başladı.” Anne’in gözleri tekrar o hayali ekrana kaydı. “Onu kucakladım ve biraz odada gezindim, ona şarkı söyledim ama daha da yüksek sesle ağlamaya başladı. Ben de ağlıyordum.” Anne Rasbach’a baktı. “Ona vurdum” dedi ve gözyaşlarına boğuldu. “Sonrasını hatırlamıyorum. Ona vurduğumda üzerinde pembe tulumu vardı; bu kadarını hatırlıyorum ama sonrası yok. Herhalde bezini ve kıyafetini değiştirdim. Belki de onu yere düşürdüm ya da sarstım, bilmiyorum. Belki de sizin dediğiniz gibi, ağlamasın diye yüzüne bir yastık bastırdım. Ama bir şekilde ölmüş olmalı.” Anne histerik bir biçimde ağlamaya başladı. “Ve gece yarısı yanına gittiğimde yatağındaydı ama onu kucağıma almadım. O zaman nefes alıp almadığını bilmiyorum.”  </span></p>
			<p class="paragraf"><span>Rasbach onun ağlamasına izin verdi. Nihayet, “Anne, eğer hatırlamıyorsanız, neden Cora’yı öldürdüğünüzü düşünüyorsunuz?” diye sordu.  </span></p>
			<p class="paragraf"><span>“Çünkü o kayıp! </span><span class="CharOverride-11">Çünkü</span><span> hatırlamıyorum. Bazen, strese girdiğimde zihnim bölünüyor, gerçeklikten kopuyor. Sonrasında aradan bir süre geçtiğini ve hatırlamadığım bir şey yaptığımı fark ediyorum. Bu daha önce de oldu.”  </span></p>
			<p class="paragraf"><span>“Anlatın hadi.”  </span></p>
			<p class="paragraf"><span>“Zaten biliyorsunuz. Janice Foegle ile konuşmuşsunuz.”  </span></p>
			<p class="paragraf"><span>“Ben bir de sizin bakış açınızı dinlemek istiyorum. Hadi bana neler olduğunu anlatın.”  </span></p>
			<p class="paragraf"><span>“Anlatmak istemiyorum.” Anne kutudan birkaç mendil alıp gözlerini sildi.  </span></p>
			<p class="paragraf"><span>Rasbach arkasına yaslandı ve “Anne, Cora’yı öldürdüğünüzü düşünmüyorum” dedi.   </span></p>
			<p class="paragraf"><span>“Evet düşünüyorsunuz. Daha önce böyle demiştiniz.” Anne elindeki kâğıt mendili büküp duruyordu.   </span></p>
			<p class="paragraf"><span>“Artık böyle düşünmüyorum. Eğer bu fikri kafanıza soktuysam, gerçekten üzgünüm.”  </span></p>
			<p class="paragraf"><span>“Onu öldürmüş olmalıyım. Herhalde Marco da beni korumak için cesedi götürecek birini ayarladı. Ben yaptığımı öğrenmeyeyim diye.”  </span></p>
			<p class="paragraf"><span>“O zaman şu anda Cora nerede?”  </span></p>
			<p class="paragraf"><span>“Bilmiyorum! Marco söylemiyor! Ona yalvardım ama söylemiyor. İnkâr ediyor. Kendi bebeğimi öldürdüğümü öğrenmemi istemiyor. Beni koruyor. Onun için çok zor olmalı. Gelip size olanları anlatırsam, artık numara yapmasına gerek kalmaz diye düşündüm; bize Cora’yı nereye gömdüğünü söyler, ben kızımın yerini öğrenmiş olurum ve her şey biter.” Anne sandalyesinde gevşeyerek başını öne eğdi.  </span></p>
			<p class="paragraf"><span>İlk başta Rasbach’ın böyle bir olasılıktan şüphelendiği doğruydu. Anne’in kontrolünü kaybedip bebeğini öldürmüş olması, sonra da kocasıyla birlikte bunu örtbas etmeleri mümkündü. Olaylar böyle gelişmiş olabilirdi. Ama Anne’in anlattığı şekilde değil. Çünkü eğer bebeği saat on birde ya da gece yarısı öldürdüyse ve Marco saat on iki buçuğa kadar bunu fark etmediyse, nasıl olurdu da Derek Honig cesedi götürmek üzere bir arabanın içinde hazırda beklerdi? Hayır, Anne bebeği öldürmemişti. Bu hiç mantıklı değildi.  </span></p>
			<p class="paragraf"><span>“Anne, bebeği emzirdiğinde ve o ağlamaya başladığında saatin on bir olduğundan emin misin? Daha erken olabilir mi? Mesela on gibi.” Eğer durum buysa, Marco Cora’nın öldüğünü daha erken, saat on buçukta onu kontrol etmeye geldiğinde öğrenmiş olabilirdi.   </span></p>
			<p class="paragraf"><span>“Hayır, saat on birdi. Cora’yı gün sonunda hep on birde emziririm ve genellikle sabah beşe kadar uyur. Sadece on bir sularında davetten beş dakikadan fazla ayrı kaldım. Diğerlerine sorabilirsiniz.”  </span></p>
			<p class="paragraf"><span>“Evet, Marco ve Cynthia saat on bir civarında uzunca bir süre ortadan kaybolduğunuzu doğruluyorlar, hatta saat on bir buçuğa kadar geri dönmemişsiniz; sonra Cora’yı gece yarısı tekrar kontrol etmişsiniz” dedi Rasbach. “Peki davete geri döndüğünüzde, Cora’ya zarar vermiş olabileceğinizi düşündüğünüzü Marco’ya söylediniz mi?”  </span></p>
			<p class="paragraf"><span>“Hayır, ben... ben bunu yapmış olabileceğimi daha dün gece fark ettim!”  </span></p>
			<p class="paragraf"><span>“Bakın Anne, bu anlattıklarınızın gerçek olması imkânsız” dedi Rasbach usulca. “Nasıl olur da Marco bebeğin öldüğünü bilmeden eve gitmiş ve birkaç dakika sonra onu götürecek olan kişinin arabasıyla garajda beklemesini sağlamış olabilir ki?”  </span></p>
			<p class="paragraf"><span>Anne hiç kıpırdamadan durdu. Ellerini ovuşturmayı bıraktı. Kafası karışmış gibi görünüyordu.  </span></p>
			<p class="paragraf"><span>Rasbach’ın ona söylemesi gereken bir şey daha vardı. “Görünüşe göre kulübede öldürülen adam –yani Derek Honig– arabası garajınıza girip çıkan ve Cora’yı götüren kişi. Lastik izleri aynı türden ve yakında sizin garajınızdakilerle eşleşip eşleşmediğini öğreneceğiz. Cora’nın Catskill’deki kulübesine götürüldüğünü düşünüyoruz. Bir süre sonra da Honig bir kürekle dövülerek öldürülmüş.”  </span></p>
			<p class="paragraf"><span>Anne bu bilgiyi sindirmekte güçlük çeker gibiydi.  </span></p>
			<p class="paragraf"><span>Rasbach onun için endişeleniyordu. “Sizi evinize bırakacak birini çağırayım mı? Marco nerede?”  </span></p>
			<p class="paragraf"><span>“İşyerinde.”  </span></p>
			<p class="paragraf"><span>“Pazar günü mü?”  </span></p>
			<p class="paragraf"><span>Anne cevap vermedi.  </span></p>
			<p class="paragraf"><span>“Annenizi arayayım mı? Ya da bir arkadaşınızı?”  </span></p>
			<p class="paragraf"><span>“Hayır! Ben iyiyim. Eve tek başıma dönerim. Gerçekten iyiyim.” Anne aniden ayağa kalktı. “Lütfen bugün buraya geldiğimi kimseye söylemeyin” dedi.  </span></p>
			<p class="paragraf"><span>Rasbach, “En azından size bir taksi çağırmama izin verin” diye üsteledi.  </span></p>
			<p class="paragraf"><span>Taksi gelmeden hemen önce Anne birdenbire Rasbach’a döndü ve “Ama... Saat on iki buçukla eve dönmemiz arasında zaman geçti. Yani eğer Cora’yı öldürdüysem, Marco onu saat on iki buçukta ölü bulduysa ve birini aradıysa... Neredeyse saat bire kadar eve dönmedik; Marco gitmek istemedi. Saat on iki otuz beşte yoldan geçen arabanın Cora’nın içinde bulunduğu araba olduğunu kesin olarak bilemezsiniz. Cora daha sonra da götürülmüş olabilir” dedi.   </span></p>
			<p class="paragraf"><span>“Ama Marco birini aramış olamaz; arasaydı haberimiz olurdu. Bütün telefon kayıtlarınız elimizde. Kimseyi aramamış. Eğer Marco bebeği götürecek birini ayarladıysa, bunu daha önceden, planlı bir şekilde yapmış olmalı. </span><span class="CharOverride-11">Bu da demek oluyor ki Cora’yı öldürmediniz</span><span>.”  </span></p>
			<p class="paragraf"><span>Anne ona irkilerek baktı; sanki bir şey söylemek üzereydi ama sonra taksi geldi ve hiçbir şey demeden arabaya bindi.  </span></p>
			<p class="paragraf"><span>Rasbach Anne’in arkasından bakarken, ona tüm kalbiyle acıdı. Anne bomboş bir eve döndü. Bitkin bir halde salondaki kanepeye uzandı ve polis merkezinde olanları değerlendirdi.  </span></p>
			<p class="paragraf"><span>Rasbach onu neredeyse Cora’yı öldürmüş olamayacağına inandırmıştı. Ama hava kanalının iç duvarına gizlenen cep telefonundan haberi yoktu. Marco on iki buçukta birini aramış </span><span class="CharOverride-11">olabilirdi</span><span>. Anne neden cep telefonu hakkında bir şey söylemediğini bilmiyordu. Belki de Rasbach’ın Marco’nun yasak ilişkisinden haberdar olmasını istememişti. Çok utanıyordu.  </span></p>
			<p class="paragraf"><span>Ya da kulübesi olan adam Cora’yı Marco onu saat on iki buçukta kontrol ettikten sonra, canlı olarak götürmüştü. Anne Dedektif Rasbach’ın on iki otuz beşte yoldan geçen arabanın bu işle bir ilgisi olduğunda neden bu kadar ısrar ettiğini bilmiyordu.  </span></p>
			<p class="paragraf"><span>Cora ile birlikte bu kanepede yattıklarını hatırladı. Sanki bu çok uzun zaman önceydi. Anne o kadar yorulurdu ki, bebekle birlikte bir dakikalığına uzanma ihtiyacı duyardı. Günün şimdiki gibi sakin saatlerinde kanepede birbirlerine sokulurlardı ve bazen de birlikte uyuyakalırlardı. Anne’in yanaklarından yaşlar süzüldü.  </span></p>
			<p class="paragraf"><span>Duvarın diğer tarafından gelen sesleri duydu. Cynthia evdeydi; salonunda dolanıyor ve müzik dinliyordu. Anne ondan tiksiniyordu. Her şeyinden nefret ediyordu; çocuksuluğundan, üstünlük taslamasından ve güç gösterisi yapmasından, vücudundan ve baştan çıkarıcı giysilerinden. Kocasıyla flört ettiği ve hayatlarını mahvetmeye çalıştığı için ondan nefret ediyordu. Cynthia’yı yaptığı şey yüzünden affedip affedemeyeceğini bilmiyordu. Eskiden çok iyi arkadaş olduklarından, nefreti daha da katmerleniyordu.   </span></p>
			<p class="paragraf"><span>Anne, Cynthia’nın duvarın diğer tarafında yaşamasından da nefret ediyordu. Ansızın buradan taşınabileceklerini fark etti. Evi satılığa çıkarabilirlerdi. Zaten burada adları kötüye çıkmıştı –her gün yığınla nefret mektubu alıyorlardı– ve bir zamanlar çok sevdiği ev artık ona lahit gibi geliyordu. Kendini diri diri mezara girmiş gibi hissediyordu.  </span></p>
			<p class="paragraf"><span>Cynthia duvarın diğer tarafında, Marco’yu ayartabileceği mesafedeyken, burada daha fazla yaşayamazlardı.   </span></p>
			<p class="paragraf"><span>Hem Marco dün ne diye Cynthia’nın arka bahçesinden yüzündeki o suçlu ifadeyle çıkıyordu ki? Israrla Cynthia ile bir ilişkisi olduğunu reddediyordu ama Anne aptal değildi. Marco ona gerçekleri söylemiyordu ve tüm bu yalanlardan sıkılmıştı.   </span></p>
			<p class="paragraf"><span>Cynthia ile kendisi yüzleşecekti. Ondan gerçeği öğrenecekti. Ama Cynthia söz konusu olduğunda, neyin gerçek neyin yalan olduğunu nasıl ayırt edecekti?  </span></p>
			<p class="paragraf"><span>Anne kalkıp arka kapıdan bahçeye çıktı. Bahçe eldivenlerini almak için garaja gitti. İçeri girince durup gözlerinin karanlığa alışması için bekledi. Burnuna tanıdık yağ, eski ahşap ve küflü paçavra kokuları geldi. Orada durup neler olduğunu hayal etti. Kafası tüm bu olanlar yüzünden o kadar karışmıştı ki. Eğer Cora’yı öldürmediyse ve Marco onu götürecek birini ayarlamadıysa, o zaman birisi –muhtemelen artık ölü olan adam– bebeğini yatağından çalmış ve on iki buçuktan sonra arabasına koymuştu. Bu sırada kendisi, Marco, Cynthia ve Graham yan evde her şeyden habersizdi.   </span></p>
			<p class="paragraf"><span>Anne, adam öldüğü için memnundu. Onun acı çektiğini umdu.  </span></p>
			<p class="paragraf"><span>Tekrar dışarı çıktı ve çimlerin arasındaki yabani otları yolmaya başladı; ta ki elleri kabarıp sırtı ağrıyana dek.  </span></p>
		</div>
	</body>
</html>