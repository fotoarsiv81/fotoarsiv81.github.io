<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-16</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-16" xml:lang="en-GB">16  </p>
			<p class="paragraf"><span>  </span></p>
			<p class="paragraf"><span>Anne çığlık attı.   </span></p>
			<p class="paragraf"><span>Marco onun çığlığını duyunca yatak odasından çıkıp koşarak aşağıya indi. Anne’in ön kapıda, ayağının dibinde açılmamış bir mektup yığınıyla ve elinde bir paketle dikildiğini gördü. Ucu paketten dışarı çıkan yeşil tulumu görebiliyordu.   </span></p>
			<p class="paragraf"><span>Anne Marco’ya döndü; yüzü kireç gibiydi. Tuhaf ve boğuk bir ses tonuyla, “Bu az önce postayla geldi” dedi.   </span></p>
			<p class="paragraf"><span>Marco Anne’e yaklaştı ve Anne paketi ona uzattı. Neredeyse dokunmaktan korkarcasına tuluma baktılar. Ya biri şaka yapıyorsa? Ya birisi bebeklerini evde yalnız bırakan korkunç çifte nane yeşili bir tulum göndermenin komik olduğunu düşündüyse?   </span></p>
			<p class="paragraf"><span>Marco paketi Anne’in elinden alıp usulca açtı. Tulumu dışarı çıkardı. Cora’nın tulumuna benziyordu. Tulumu çevirdi. Ön tarafta tavşan işlemesi vardı.   </span></p>
			<p class="paragraf"><span>Nefesi kesilen Anne, “Aman Tanrım” dedi ve elleriyle yüzünü kapatıp gözyaşlarına boğuldu.   </span></p>
			<p class="paragraf"><span>“Bu onun” dedi Marco kulakları tırmalayan bir sesle. “Bu Cora’nın.”  </span></p>
			<p class="paragraf"><span>Anne başıyla onayladı ama konuşamadı.  </span></p>
			<p class="paragraf"><span>Küçük tulumun içine iliştirilmiş bir not vardı. Küçük puntoyla, daktiloda yazılmıştı.   </span></p>
			<p class="paragraf20">  </p>
			<p class="paragraf"><span class="CharOverride-11">Bebek iyi. Fidye beş milyon dolar. Polise haber VERMEYİN. Parayı Perşembe günü saat 14.00’te getirin. Polisin kokusunu alırsak bebeği bir daha asla göremezsiniz.   </span></p>
			<p class="paragraf20">  </p>
			<p class="paragraf"><span>Notun sonunda detaylı bir harita vardı.   </span></p>
			<p class="paragraf"><span>Marco, “Onu geri alacağız, Anne!” diye haykırdı.   </span></p>
			<p class="paragraf"><span>Anne bayılacakmış gibi hissetti. Çektikleri bunca sıkıntıdan sonra, bu gelişme gerçek olamayacak kadar güzeldi. Tulumu Marco’nun elinden alıp yüzüne götürdü ve kokusunu içine çekti. Bebeğinin kokusunu alabiliyordu. </span><span class="CharOverride-11">Onun kokusunu alabiliyordu</span><span>. Bu inanılmaz bir histi. Kokusunu tekrar tekrar içine çekti; ta ki dizlerinin bağı çözülene dek.   </span></p>
			<p class="paragraf"><span>“Ne diyorlarsa onu yapacağız” dedi Marco.   </span></p>
			<p class="paragraf"><span>“Polise haber vermemiz gerekmez mi?”  </span></p>
			<p class="paragraf"><span>“Hayır! Polise bir şey </span><span class="CharOverride-11">söylemeyin</span><span> demişler. Bu fırsatı riske atamayız. Anlamıyor musun? Polisi bu işe karıştırmak çok riskli. Eğer bunu yazan kişi yakalanacağını düşünürse Cora’yı öldürüp ondan kurtulabilir! Ne diyorsa onu yapmalıyız. Polise haber vermek yok.”  </span></p>
			<p class="paragraf"><span>Anne başıyla onayladı. Bunu tek başlarına yapmak onu korkutuyordu. Ama Marco haklıydı. Polisler onlar için ne yapmıştı ki? Hiçbir şey. Tek yaptıkları onlardan şüphelenmek olmuştu. Polisler dostları değildi. Cora’yı tek başlarına geri almak zorunda kalacaklardı.   </span></p>
			<p class="paragraf"><span>“Beş milyon dolar” dedi Marco gergin bir ses tonuyla. Birden endişeye kapılarak Anne’e baktı. “Sence annenle baban bize bu kadarını verirler mi?”  </span></p>
			<p class="paragraf"><span>“Bilmiyorum.” Anne endişeyle dudağını ısırdı. “Vermek zorundalar.”  </span></p>
			<p class="paragraf"><span>“Fazla vaktimiz yok. İki günümüz var” dedi Marco. “Annen ve babanla konuşmalıyız. Parayı toplamaya başlamaları gerek.”  </span></p>
			<p class="paragraf"><span>Anne, “Onları ararım” dedi ve mutfaktaki telefona doğru yürüdü.   </span></p>
			<p class="paragraf"><span>“Cep telefonunu kullan. Bir de onlara mutlaka polisi bu işe karıştırmayacağımızı söyle. Bunu kimse bilmemeli” dedi Marco.   </span></p>
			<p class="paragraf"><span>Anne başıyla onaylayıp cep telefonuna uzandı.   </span></p>
			<p class="paragraf20">  </p>
			<p class="paragraf"><span>Anne ve Marco salondaki divanda yan yana oturuyorlardı. Anne’in annesi zarif bir şekilde tekli koltuğun kenarına ilişmişti; babasıysa ön taraftaki pencereyle kanepe arasında volta atıp duruyordu. Hepsi onu izliyordu.   </span></p>
			<p class="paragraf"><span>Babası duraksayarak, “Gönderilenin doğru kıyafet olduğundan emin misiniz?” dedi tekrar.   </span></p>
			<p class="paragraf"><span>“Evet” dedi Anne sertçe. “Neden bana inanmıyorsun?”  </span></p>
			<p class="paragraf"><span>“Sadece emin olmamız gerek. Beş milyon dolar çok büyük bir para.” Fevri bir şekilde konuşuyordu. “Gerçekten Cora’yı elinde tutan kişiyle uğraştığımızdan emin olmalıyız. Bu haber bütün gazetelerde yayımlandı. Birileri durumdan çıkar sağlamaya çalışabilir.”  </span></p>
			<p class="paragraf"><span>“Bu Cora’nın tulumu” dedi Marco kararlı bir sesle. “Görür görmez anladık.”  </span></p>
			<p class="paragraf"><span>Anne sert bir şekilde, “Bize parayı verebilir misiniz yoksa veremez misiniz?” diye sordu. Endişeyle annesine baktı. Tam umutlanmaya başlamışken, her şey mahvolabilirdi. Babası bunu ona nasıl yapardı?  </span></p>
			<p class="paragraf"><span>“Tabii ki parayı verebiliriz” dedi annesi, netti.  </span></p>
			<p class="paragraf"><span>“Parayı veremeyeceğimizi söylemedim” dedi babası. “Zor olabileceğini söyledim. Ama dağları yerinden oynatmam gerekirse, oynatırım.”  </span></p>
			<p class="paragraf"><span>Marco nefretini yüzüne yansıtmamaya çalışarak kayınpederini izledi. Hepsi de paranın büyük bir kısmının Anne’in annesine ait olduğunu biliyorlardı ama kayınpederi paranın hepsi ona aitmiş gibi davranıyordu. Hepsini kendi kazanmış gibi. Tam bir pislikti.   </span></p>
			<p class="paragraf"><span>Richard, üstten bir tavırla “İki gün bu parayı toplamak için yeterince uzun bir süre değil. Bazı yatırımları paraya çevirmemiz gerekecek” dedi .  </span></p>
			<p class="paragraf"><span>“Sorun değil” dedi Anne’in annesi. Kızına baktı. “Para için endişelenme Anne.”  </span></p>
			<p class="paragraf"><span>Marco, “Bunu gizlice, kimse öğrenmeden yapabilir misiniz?” diye sordu.   </span></p>
			<p class="paragraf"><span>Richard Dries sesli bir şekilde nefes verdi ve düşündü. “Avukatımızla konuşup fikir alırız. Bir yolunu buluruz” dedi.   </span></p>
			<p class="paragraf"><span>“Tanrı’ya şükür” dedi Anne rahatlayarak.  </span></p>
			<p class="paragraf"><span>Richard, “Peki tam olarak ne yapacağız?” diye sordu.   </span></p>
			<p class="paragraf"><span>“Notta ne yazıyorsa onu” dedi Marco. “Polise haber vermek yok. Ben parayı alıp verilen adrese gideceğim. Onlara parayı vereceğim; onlar da bana Cora’yı verecekler.”  </span></p>
			<p class="paragraf"><span>“Belki ben de seninle gelsem iyi olur; böylece her şeyi yüzüne gözüne bulaştırmazsın” dedi Anne’in babası.  </span></p>
			<p class="paragraf"><span>Marco ona apaçık bir kinle baktı. “Olmaz” dedi. “Eğer başka birini görürlerse, işbirliği yapmayabilirler.”  </span></p>
			<p class="paragraf"><span>Birbirlerine baktılar. “Çok parası olan benim” dedi Richard.  </span></p>
			<p class="paragraf"><span>“Aslında çok parası olan </span><span class="CharOverride-11">benim</span><span>” dedi Alice sertçe.   </span></p>
			<p class="paragraf"><span>Babasının her şeyi mahvetmesinden korkan Anne, “Baba, </span><span class="CharOverride-11">lütfen</span><span>” dedi. Bakışları endişeyle annesine doğru kaydı.   </span></p>
			<p class="paragraf"><span>“Elimizde Cora’nın hayatta olduğuna dair bir kanıt bile yok” dedi Richard. “Bu bir tuzak da olabilir.”  </span></p>
			<p class="paragraf"><span>Richard’ın pencerenin önünde volta atmasını izleyen Marco, “Eğer Cora orada değilse, parayı bırakmam” dedi.   </span></p>
			<p class="paragraf"><span>“Bu hiç hoşuma gitmiyor” dedi Richard. “Polise haber vermeliyiz.”  </span></p>
			<p class="paragraf"><span>“Hayır!” dedi Marco. İki adam ters ters birbirlerine baktılar. Gözlerini önce kaçıran Richard oldu.   </span></p>
			<p class="paragraf"><span>Anne tiz bir sesle, “Başka şansımız var mı sanki?” diye sordu.   </span></p>
			<p class="paragraf"><span>“Yine de bu hiç hoşuma gitmiyor” dedi Richard.   </span></p>
			<p class="paragraf"><span>Anne’in annesi kocasına keskin bir bakış attı ve “Notta ne yazıyorsa onu yapacağız” dedi.   </span></p>
			<p class="paragraf"><span>Anne’in babası kızına baktı. “Affedersin Anne. Haklısın. Başka şansımız yok. Annen ve ben parayı toplamaya başlasak iyi olacak” dedi.   </span></p>
			<p class="paragraf20">  </p>
			<p class="paragraf"><span>Marco kayınpederiyle kayınvalidesinin Mercedeslerine binip uzaklaşmalarını izledi. Tüm bu karmaşa başladığından beri doğru dürüst bir şeyler yememişti. Kot pantolonu üzerine bol gelmeye başlamıştı.   </span></p>
			<p class="paragraf"><span>Richard’ın parayı toplama konusuna diretmesi tam bir rezaletti. Aslında sadece şov yapmıştı. Herkese ne kadar muhteşem bir adam olduğunu göstermesi gerekiyordu. Herkes ne kadar önemli biri olduğunu takdir etmeliydi.   </span></p>
			<p class="paragraf"><span>Marco’nun yanında duran Anne, “Bizi yarı yolda bırakmayacaklarını biliyorum” dedi birdenbire.   </span></p>
			<p class="paragraf"><span>Nasıl oluyordu da hep yanlış şeyleri söylemeyi başarıyordu? En azından annesiyle babası söz konusu olduğunda. Babasının gerçek yüzünü nasıl görmezdi? Ne kadar hilekâr olduğunu fark edemiyor muydu? Ama Marco suskunluğunu bozmadı.   </span></p>
			<p class="paragraf"><span>Anne Marco’nun elini tutarak, “Her şey yoluna girecek” dedi. “Cora’yı geri alacağız. Ve sonra herkes bizim aslında bu olayın kurbanları olduğumuzu görecek.” Marco’nun elini sıktı. “Ve sonra da kahrolası polislerin bizden özür dilemelerini sağlayacağız.”  </span></p>
			<p class="paragraf"><span>“Baban bizi parası sayesinde kurtardığını hiçbir zaman unutmayacak” dedi Marco.   </span></p>
			<p class="paragraf"><span>“Olaya bu şekilde bakmaz! Cora’yı kurtarmak olarak bakacak! Eminim! Bunu yüzümüze vurmazlar.”  </span></p>
			<p class="paragraf"><span>Karısı bazen çok naif oluyordu. Marco onun elini sıktı. “Neden biraz uzanıp dinlenmeye çalışmıyorsun? Ben dışarı çıkacağım” dedi.   </span></p>
			<p class="paragraf"><span>“Uyuyabileceğimden şüpheliyim ama denerim. Nereye gidiyorsun?”  </span></p>
			<p class="paragraf"><span>“Ofise uğrayıp birkaç şeyi kontrol edeceğim. Oraya... Cora kaçırıldığından beri gitmedim.”  </span></p>
			<p class="paragraf"><span>“Tamam.”  </span></p>
			<p class="paragraf"><span>Marco kolunu Anne’in omzuna atıp ona sarıldı. “Kızımızı tekrar görmek için sabırsızlanıyorum Anne” diye fısıldadı.   </span></p>
			<p class="paragraf"><span>Anne, Marco’nun omzuna dayadığı başını onaylarcasına salladı. Sonra Marco onu bıraktı.   </span></p>
			<p class="paragraf"><span>Anne’in yukarıya çıkmasını izledi. Sonra girişteki kâsede duran araba anahtarını aldı ve dışarı çıktı.  </span></p>
			<p class="paragraf20">  </p>
			<p class="paragraf"><span>Anne’in niyeti biraz uzanmaktı. Gerçi fazlasıyla gergindi; neredeyse çok yakında bebeğini geri alacağını umma cüretini gösterecekti ama yine de her şey ters gidecek diye ödü kopuyordu. Babasının dediği gibi, ellerinde Cora’nın hâlâ hayatta olduğuna dair bir delil yoktu.  </span></p>
			<p class="paragraf"><span>Ama Anne Cora’nın öldüğüne inanmayı reddediyordu.   </span></p>
			<p class="paragraf"><span>Yeşil tulumu yanında taşıyor, yüzüne yaklaştırıp bebeğinin kokusunu içine çekiyordu. Onu o kadar özlüyordu ki, fiziksel olarak canı yanıyordu. Göğüsleri acıyordu. Yukarı kattaki koridorda durdu, duvara yaslandı ve yavaşça bebeğin odasının karşısına çöktü. Gözlerini kapatıp tulumu yüzüne dayadığında, Cora’nın hâlâ burada, evin içinde, koridorun hemen karşısında olduğunu varsayabiliyordu. Kısa bir süre boyunca kendini böyle avuttu. Ama sonra gözlerini açtı.   </span></p>
			<p class="paragraf"><span>Tulumu onlara her kim gönderdiyse, beş milyon dolar istemişti. Bunu yapan her kimse, küçük kızlarının onlar için beş milyon dolar değerinde olduğunun farkındaydı ve belli ki Anne ile Marco’nun bu parayı bulabileceğini gayet iyi biliyordu.   </span></p>
			<p class="paragraf"><span>Belki de bunu az da olsa tanıdıkları biri yapmıştı. Anne yavaşça ayağa kalktı ve yatak odalarına giderken duraksadı. Belki de bunu gayet iyi tanıdıkları, parayı temin edebileceklerini bilen biri yapmıştı.   </span></p>
			<p class="paragraf"><span>Her şey bittiğinde, Cora’yı geri aldıklarında, hayatını çocuğuna ve onu kaçıran kişiyi bulmaya adayacaktı. Belki de tanıdıkları insanlara baktığında, bebeklerini onların alıp almadıklarını ya da bunu kimin yaptığını bilip bilmediklerini merak etmekten hiç vazgeçmeyecekti.   </span></p>
			<p class="paragraf"><span>Birdenbire tulumu muhtemelen bu şekilde elinde gezdirmemesi gerektiğini fark etti. Eğer her şey ters giderse, Cora’yı geri alamazlarsa, tulumu ve notu masumiyetlerinin kanıtı olarak polise vermek zorunda kalabilirlerdi. Elbette polis bundan sonra onlardan şüphelenemezdi. Ama bu sayede ortaya çıkabilecek herhangi bir delil muhtemelen Anne tuluma dokunduğu, kokusunu içine çektiği ve gözyaşlarını onunla sildiği için zarar görmüştü. Anne tulumu yatak odasındaki şifoniyerin üzerine koyup eliyle düzeltti. Oracıkta terk edilmiş gibi duruşuna baktı. Tulumu ve üzerine iliştirilen talimatlar notunu orada bıraktı. Hata yapmayı göze alamazlardı.  </span></p>
			<p class="paragraf"><span>Cora’nın kaçırıldığı gece yarısından beri ilk defa evde yalnız kaldığını fark etti. Keşke zamanda geriye gidebilseydi. Son birkaç güne karmaşa, korku, keder, dehşet, umutsuzluk ve de ihanet damgasını vurmuştu. Polislere Marco’ya güvendiğini söylemişti fakat bu yalandı. Cynthia konusunda ona güvenmiyordu. Ondan gizlediği başka sırları olabileceğini düşünüyordu. Ne de olsa, Anne de ondan bazı sırlar gizliyordu.  </span></p>
			<p class="paragraf"><span>Anne kendi şifoniyerinden Marco’nunkine doğru yürüdü ve üst çekmeceyi açtı. Amaçsızca onun çoraplarını ve iç çamaşırlarını karıştırdı. Üst çekmeceyi aramayı bitirdiğinde ikinciyi açtı. Ne aradığını bilmiyordu ama bulduğu zaman anlayacaktı.   </span></p>
		</div>
	</body>
</html>