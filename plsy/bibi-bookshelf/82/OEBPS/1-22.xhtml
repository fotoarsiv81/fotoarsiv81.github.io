<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-22</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-22" xml:lang="en-GB">22  </p>
			<p class="paragraf"><span>  </span></p>
			<p class="paragraf"><span>Marco ve Anne mutfak masasında oturmuşlar, kahvaltı etmeye çalışıyorlardı. Kızarmış ekmeklerine dokunmamışlardı bile. İkisi de çoğunlukla kahve ve kederle besleniyordu.  </span></p>
			<p class="paragraf"><span>Marco sessizce gazete okuyordu. Anne pencereden arka bahçeye bakıyor ama hiçbir şey görmüyordu. Bazı günler gazeteye bakmaya bile dayanamıyordu ve Marco’ya haberleri nasıl okuyabildiğini soruyordu. Bazı günler de, kaçırılma olayı hakkında bir haber olup olmadığını görmek için gazeteyi başından sonuna kadar didik didik ediyordu. Ama sonunda her şeyi okuyordu. Elinde değildi. Yarasını kaşımaktan bir türlü vazgeçemiyordu.  </span></p>
			<p class="paragraf"><span>Anne insanın gazetede kendisi hakkında bir haber okumasının çok tuhaf olduğunu düşünüyordu.   </span></p>
			<p class="paragraf"><span>Marco birdenbire dikkat kesildi. Anne, “Ne oldu?” diye sordu.   </span></p>
			<p class="paragraf"><span>Marco ona cevap vermedi.  </span></p>
			<p class="paragraf"><span>Anne ilgisini yitirdi. Bu da gazeteden nefret ettiği günlerden biriydi. Neler olduğunu bilmek istemiyordu. Ayağa kalktı, soğumuş kahvesini lavaboya döktü.  </span></p>
			<p class="paragraf"><span>Marco gazeteyi okurken nefesini tutuyordu. Okuduğu haber hem kaçırılmayla ilgili değildi, hem de öyleydi. Bunun kaçırılmayla ilgili olabileceğini bilen tek kişi oydu; şimdi de öfke içinde düşünüyor ve ne yapacağını bulmaya çalışıyordu.   </span></p>
			<p class="paragraf"><span>Gazetedeki fotoğrafa baktı. Bu oydu. Hem de hiç şüphesiz. Suç ortağı Bruce Neeland zalim bir cinayete kurban gitmiş, cesedi Catskill Dağları’ndaki bir kulübede bulunmuştu. Haberde fazla detay verilmemişti ama bunun hunharca bir soygun olmasından şüphe duyuluyordu. Adamın kafası paramparça olmuştu. Eğer öldürülen adamın fotoğrafı olmasaydı, Marco bu haberi ve içerdiği değerli bilgileri es geçebilirdi. Gazetede kurbanın adının aslında Derek Honig olduğu yazıyordu.   </span></p>
			<p class="paragraf"><span>Marco kafasını toparlamaya çalışırken, kalbi çarpıyordu. Bruce –ki gerçek adı Bruce bile değildi– ölmüştü. Haberde ne zaman öldürülmüş olabileceği yazmıyordu. Bu da Bruce’un Marco ile temas kurması gerektiği halde bunu neden yapmadığını ve cep telefonuna neden cevap vermediğini açıklıyordu. İyi ama onu kim öldürmüştü? Ve Cora neredeydi? Marco dehşete düştü; Bruce’u her kim öldürdüyse, Cora’yı da almış olmalıydı. Ve Bruce’u öldüren her kimse, parayı da götürmüştü. Marco’nun polisle konuşması gerekiyordu. Peki onlarla konuşurken, olaydaki kendi korkunç rolünü açık etmemeyi nasıl başaracaktı?  </span></p>
			<p class="paragraf"><span>Terlemeye başladı. Sırtı kendisine dönük olarak lavabonun önünde dikilen karısına baktı. Omuzlarının düşüklüğünde açıklanması güç bir hüzün vardı.   </span></p>
			<p class="paragraf"><span>Polise gitmeliydi.  </span></p>
			<p class="paragraf"><span>Yoksa aptallık mı ediyordu? Cora’nın hâlâ hayatta olma şansı var mıydı? Pislikler zaten parayı almışlardı. Cora’yı çoktan öldürmüş olabilirlerdi.   </span></p>
			<p class="paragraf"><span>Belki de daha çok para isteyeceklerdi. Cora’nın hayatta olma ihtimali çok az da olsa, bundan Rasbach’a bahsetmeliydi. Ama nasıl? Kendini suçlu durumuna düşürmekten nasıl kurtulacaktı?  </span></p>
			<p class="paragraf"><span>Etraflıca düşünmeye çalıştı. Bruce ölmüştü; artık kimseye bir şey söyleyemezdi. Ve bu tezgâhtan haberi olan tek kişi oydu. Bruce’un katili ya da katilleri bulunsa da, Bruce onlara Marco’nun da işin içinde olduğunu söylemiş olsa bile, bu bir kanıt değildi. Sadece bir rivayetti. Marco’nun Cora’yı yatağından aldığına ve garajda bekleyen Bruce’a götürdüğüne dair bir kanıt yoktu.   </span></p>
			<p class="paragraf"><span>Hatta Bruce’un ölmüş olması iyi bir haber bile sayılabilirdi.  </span></p>
			<p class="paragraf"><span>Marco bir şekilde Rasbach’la konuşmalıydı ama nasıl? Ölü adamın fotoğrafına bakarken, aklına bir fikir geldi. Dedektife gazetedeki fotoğrafı gördüğünü, adamı tanıdığını söyleyecekti. Onu evin etrafında dolanırken gördüğünü ve fotoğrafı görene kadar da unuttuğunu anlatacaktı. Ona inanmayabilirlerdi ama aklına başka bir şey gelmiyordu.   </span></p>
			<p class="paragraf"><span>Marco kendisini Bruce ile birlikte gören hiç kimse olmadığından oldukça emindi. Birilerinin ikisi arasında bir bağlantı kurabileceğini sanmıyordu.   </span></p>
			<p class="paragraf"><span>Eğer Cora’yı bulmak için elinden geleni yapmazsa, kendini asla affetmezdi.   </span></p>
			<p class="paragraf"><span>Önce Anne’e söylemesi gerekecekti. Bir an düşündü, bocaladı ve sonra “Anne” dedi.   </span></p>
			<p class="paragraf"><span>“Efendim?”  </span></p>
			<p class="paragraf"><span>“Şuna baksana.”  </span></p>
			<p class="paragraf"><span>Anne yanına geldi ve Marco’nun omzunun üzerinden, gazetede parmağıyla işaret ettiği yere baktı. Fotoğrafı inceledi. “Ne olmuş?” diye sordu.   </span></p>
			<p class="paragraf"><span>“Bu adamı tanıyor musun?”  </span></p>
			<p class="paragraf"><span>Anne tekrar fotoğrafa baktı. “Sanmıyorum. Kim bu adam?”  </span></p>
			<p class="paragraf"><span>“Onu gördüğüme eminim” dedi Marco. “Yani buralarda.”  </span></p>
			<p class="paragraf"><span>“Nerede gördün ki?”  </span></p>
			<p class="paragraf"><span>“Emin değilim ama tanıdık geliyor. Onu yakın zamanda semtimizde, evimizin yakınlarında gördüğümü biliyorum.”  </span></p>
			<p class="paragraf"><span>Anne fotoğrafa yakından baktı. “Biliyor musun, sanırım </span><span class="CharOverride-11">ben</span><span> de onu daha önce gördüm ama nerede gördüğümü bilmiyorum.”  </span></p>
			<p class="paragraf"><span>Marco, </span><span class="CharOverride-11">bu daha da iyi</span><span> diye düşündü.  </span></p>
			<p class="paragraf"><span>Marco polis merkezine gitmeden önce dizüstü bilgisayarını açtı ve ne kadar internet gazetesi varsa hepsinin başlıklarını tarayıp Derek Honig cinayeti hakkında daha fazla bilgi edinmeye çalıştı. Herhangi bir sürprizle karşılaşmak istemiyordu.   </span></p>
			<p class="paragraf"><span>Gazetelerde pek fazla bilgi yoktu. Olay çok dikkat çekmemişti. Derek Honig ölümünden önce, bir süreliğine kulübesinde kalmak üzere işten izin almıştı. Cesedi ayda bir kulübeyi temizleyen kadın tarafından bulunmuştu. Derek yalnız yaşıyordu. Boşanmıştı, çocuğu yoktu. Marco haberi okurken ürperdi. Bruce olarak tanıdığı adam ona üç çocuğu olduğunu, bir bebeğe nasıl bakacağını bildiğini söylemiş ve Marco da ona inanmıştı. Şimdiyse kendi yaptıklarına şaşıp kalıyordu. Bebeğini aslında hiç tanımadığı birine teslim etmişti ve bu adamın kızına bakacağına güvenmişti. Bunu nasıl yapabilmişti?  </span></p>
			<p class="paragraf20">  </p>
			<p class="paragraf"><span>Anne ve Marco geleceklerini haber vermeden polis merkezine gittiler. Audi önceki gün öğleden sonra kendilerine iade edilmişti. Marco elinde gazeteyle birlikte gitti ve Dedektif Rasbach ile görüşmek istediğini söyledi. Günlerden cumartesi olduğu halde, Rasbach oradaydı.  </span></p>
			<p class="paragraf"><span>Marco Rasbach’a, “Bana bir dakikanızı ayırabilir misiniz?” diye sordu.  </span></p>
			<p class="paragraf"><span>Dedektif, “Tabii ki” diye cevap verdi ve onları artık aşina oldukları odaya yönlendirdi. Hemen arkasındaki Jennings de bir sandalye çekti. Dördü karşılıklı oturdular.   </span></p>
			<p class="paragraf"><span>Marco gazeteyi masaya, Rasbach’ın önüne koydu ve ölen adamın fotoğrafını işaret etti.   </span></p>
			<p class="paragraf"><span>Dedektif fotoğrafa baktı ve hızlıca haberi okudu. Sonra başını kaldırıp “Ee?” diye sordu.   </span></p>
			<p class="paragraf"><span>“Onu tanıyorum” dedi Marco. Gergin görünmemek için elinden geleni yapsa da, pek başarılı değildi. “Galiba onu Cora kaçırılmadan birkaç hafta önce etrafta gördüm.”  </span></p>
			<p class="paragraf"><span>Rasbach, “Nerede gördünüz?” diye sordu.   </span></p>
			<p class="paragraf"><span>Marco “Sorun da bu ya” diyerek lafı dolandırdı. “Emin değilim. Ama fotoğrafa bakar bakmaz onu yakın zamanda gördüğümü hatırladım, hem de bir kereden fazla. Galiba evimizin etrafındaydı; bizim semtimizde ve sokağımızda.”  </span></p>
			<p class="paragraf"><span>Rasbach gözlerini Marco’dan ayırmadan dudak büktü.  </span></p>
			<p class="paragraf"><span>Marco başıyla karısını işaret ederek, “Anne de onu hatırlıyor” dedi.   </span></p>
			<p class="paragraf"><span>Rasbach dikkatini Anne’e verdi.   </span></p>
			<p class="paragraf"><span>Anne başıyla onayladı. “Onu daha önce gördüm ama nerede gördüğümü hatırlamıyorum” dedi.  </span></p>
			<p class="paragraf"><span>“Emin misiniz?”  </span></p>
			<p class="paragraf"><span>Anne tekrar başını salladı.   </span></p>
			<p class="paragraf"><span>Rasbach, “Biraz burada bekleyin” dedi ve Jennings ile birlikte odadan çıktılar.  </span></p>
			<p class="paragraf"><span>Anne ve Marco sessizce beklediler. Odada kamera olduğu için birbirleriyle konuşmak istemiyorlardı. Marco yerinde kıpırdanma dürtüsüyle bilinçli olarak mücadele etmek zorunda kalıyordu. Ayağa kalkıp odada volta atmak istiyordu ama kendini yerinde oturmaya zorladı.   </span></p>
			<p class="paragraf"><span>Sonunda Rasbach geri geldi. “Bugün bizzat oraya gideceğim. Eğer sizin vakayla ilgili bir şey bulursam, sizi ararım” dedi.   </span></p>
			<p class="paragraf"><span>Marco, “Acaba sizden haber almamız ne kadar sürer?” diye sordu.   </span></p>
			<p class="paragraf"><span>Rasbach, “Bilmiyorum. Size mümkün olduğunca hızlı bir şekilde geri dönerim” diye söz verdi.   </span></p>
			<p class="paragraf"><span>Marco ile Anne’in eve gidip beklemekten başka çareleri yoktu.   </span></p>
		</div>
	</body>
</html>