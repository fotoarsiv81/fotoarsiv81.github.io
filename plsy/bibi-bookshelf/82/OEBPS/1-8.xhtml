<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-8</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-8" xml:lang="en-GB">8  </p>
			<p class="paragraf"><span>  </span></p>
			<p class="paragraf"><span>Dedektif Rasbach Contilerin evinden ayrıldı ve anlattıkları hikâyeyi doğrulamak için, bebek bakıcısının evine, onunla konuşmaya gitti. Sabahın geç bir saatiydi ve Rasbach ağaçlı sokakların arasından geçerek yaptığı kısa yürüyüş boyunca, davayı zihninde evirip çevirdi. Birinin eve ya da bahçeye zorla girdiğine dair hiçbir delil yoktu. Ama garajın çimento zemini üzerinde taze lastik izleri vardı. Rasbach anne ve babadan şüphelenmişti ama şimdi de bir bebek bakıcısı olduğunu öğrenmişti.   </span></p>
			<p class="paragraf"><span>Anne’in verdiği adrese vardığında, kapıyı perişan görünen bir kadın açtı. Ağlamış olduğu belliydi. Rasbach ona kimliğini gösterdi.   </span></p>
			<p class="paragraf"><span>“Sanırım Katerina Stavros burada oturuyor” dedi. Kadın başıyla onayladı. “Kendisi sizin kızınız mı?”  </span></p>
			<p class="paragraf"><span>“Evet.” Kızın annesi güçlükle konuşuyordu. “Kusura bakmayın. Zamanlamanız pek iyi değil de. Ama neden geldiğinizi biliyorum. Lütfen içeri buyurun.”  </span></p>
			<p class="paragraf"><span>Rasbach içeri girdi. Antre, ağlayan kadınlarla dolu bir salona açılıyordu. Üç orta yaşlı kadın ve bir genç kız, üzerinde tabaklar dolusu yiyecek bulunan bir sehpanın çevresinde oturuyorlardı.   </span></p>
			<p class="paragraf"><span>“Annemiz dün öldü” dedi Bayan Stavros. “Kız kardeşlerimle birlikte cenaze işlemlerini yapmaya çalışıyoruz.”  </span></p>
			<p class="paragraf"><span>“Sizi rahatsız ettiğim için çok özür dilerim” dedi Dedektif Rasbach. “Ama korkarım ki mesele ciddi. Kızınız burada mı?” Aslında Rasbach onu çoktan teyzelerinin yanında tespit etmişti; Katerina on altı yaşında dolgun bir kızdı. Eli kakaolu keklerle dolu bir tabağın üzerinde gezinirken karşıya bakmış ve dedektifin içeri girdiğini görmüştü.   </span></p>
			<p class="paragraf"><span>“Katerina, bu polis seni görmeye gelmiş.”  </span></p>
			<p class="paragraf"><span>Katerina ve teyzeleri dönüp dedektife baktılar.  </span></p>
			<p class="paragraf"><span>Kız samimi gözyaşları dökmeye başladı. “Cora için mi geldiniz?” diye sordu.   </span></p>
			<p class="paragraf"><span>Rasbach başıyla onayladı.  </span></p>
			<p class="paragraf"><span>Katerina kakaolu kekleri unutup ellerini tekrar kucağına koydu ve “Birinin onu kaçırdığına inanamıyorum” dedi. “Kendimi çok kötü hissediyorum. Büyükannem ölünce arayıp gelemeyeceğimi söylemek zorunda kaldım.”  </span></p>
			<p class="paragraf"><span>Teyzeleri derhal kızın etrafına üşüştüler; annesiyse yanındaki kanepenin koluna ilişti.   </span></p>
			<p class="paragraf"><span>Rasbach nazikçe, “Contilerin evini kaçta aradınız?” diye sordu. “Hatırlıyor musunuz?”  </span></p>
			<p class="paragraf"><span>Kız ağlamaya başladı. “Bilmiyorum.”  </span></p>
			<p class="paragraf"><span>Annesi Dedektif Rasbach’a döndü. “Saat altı sularıydı. Hastaneden bir telefon aldık; oraya gelmemizi istediler çünkü annemiz hayatını kaybetmişti. Katerina’ya Contileri arayıp iptal etmesini ve bizimle birlikte hastaneye gelmesini söyledim.” Elini kızının omzuna koydu. “Cora için çok üzüldük. Katerina onu çok sever. Ama bu onun suçu değil.” Anne herkesin bunu açıkça anlamasını istiyordu.  </span></p>
			<p class="paragraf"><span>“Tabii ki değil” dedi Rasbach üzerine basarak.  </span></p>
			<p class="paragraf"><span>“Onu evde yalnız bıraktıklarına inanamıyorum” dedi kadın. “Ne tür bir anne baba bunu yapar ki?”  </span></p>
			<p class="paragraf"><span>Kız kardeşleri başlarını hoşnutsuzlukla iki yana salladılar.   </span></p>
			<p class="paragraf"><span>Katerina’nın annesi endişeli bir şekilde kendi kızına bakarak, “Umarım onu bulursunuz” dedi. “Ve umarım iyidir.”  </span></p>
			<p class="paragraf"><span>Rasbach, “Elimizden gelen her şeyi yapıyoruz” dedi ve gitmeye hazırlandı. “Zaman ayırdığınız için teşekkürler.”  </span></p>
			<p class="paragraf"><span>Contilerin hikâyesi doğrulanmıştı. Bebeğin saat 18.00’e kadar sağ olduğu neredeyse kesindi; aksi halde anne ve babası, gelmesini bekledikleri bakıcıya ne diyeceklerdi? Rasbach şu gerçeğin farkına vardı: Eğer ebeveyni bebeği öldürdüyse ya da sakladıysa, bunu saat 18.00’de gelen telefondan sonra ve saat yedide komşularına gitmeden önce ya da davet sırasında yapmış olmaları gerekirdi. Bu da büyük olasılıkla, cesetten kurtulmak için yeterince zamanları olmayacağı anlamına geliyordu.   </span></p>
			<p class="paragraf"><span>Rasbach, </span><span class="CharOverride-11">Belki de doğruyu söylüyorlardır</span><span> diye düşündü.  </span></p>
			<p class="paragraf20">  </p>
			<p class="paragraf"><span>Dedektif evden gidince, Anne biraz daha rahat nefes alabildiğini hissetti. Sanki Rasbach onları göz hapsine alıyor, yanlış bir adım atmalarını, bir hata yapmalarını bekliyordu. Ama ne gibi bir hata peşinde olabilirdi ki? Cora kayıptı. Eğer bir yabancının eve zorla girdiğine dair herhangi bir fiziksel delil bulmuş olsalardı, Rasbach’ın haksız yere bu kadar üzerlerine gelmeyeceğini düşündü. Ama Cora’yı her kim aldıysa, belli ki çok dikkatli davranmıştı.   </span></p>
			<p class="paragraf"><span class="CharOverride-11">Belki de polisler yetersiz kalıyor</span><span> diye düşündü Anne. Her şeyi berbat etmelerinden korkuyordu. Soruşturma çok yavaş ilerliyordu. Geçen her saat panik düzeyini biraz daha artırıyordu.   </span></p>
			<p class="paragraf"><span>Anne yalnız kaldıklarında Marco’ya, “Onu kim almış olabilir ki?” diye fısıldadı. Annesiyle babası yukarıdaki boş odaya yerleşmek istedikleri halde, Anne onları şimdilik evlerine göndermişti. Bir yandan onlara güvenmekle birlikte –özellikle de stresli ve sıkıntılı zamanlarda– diğer yandan onu tedirgin ettiklerini seziyordu ve zaten yeterince tedirgindi. Ayrıca etrafta olmaları Marco açısından işleri zorlaştırıyordu; zaten Marco da her an patlayabilirmiş gibi görünüyordu. Saçları darmadağınıktı ve tıraş olmamıştı. Gece boyunca uyumamışlardı ve günün yarısı geçip gitmişti. Anne bitkin durumdaydı ve en az Marco kadar kötü göründüğünü biliyordu ama bunu umursamıyordu. Uyuması imkânsızdı.   </span></p>
			<p class="paragraf"><span>Ayağa kalktı ve salonda volta atmaya başladı. “Neden eve zorla giren birine dair hiçbir delil bulamadıklarını anlamıyorum. Bu hiç mantıklı değil. Sence öyle mi?” dedi. Sonra yürümeyi bırakıp ekledi. “Tabii hareket sensörünün gevşetilmiş ampulü hariç. Bu birinin içeriye zorla girdiğinin bariz bir kanıtı.”  </span></p>
			<p class="paragraf"><span>Marco başını kaldırıp ona baktı. “Ampulü bizim gevşettiğimizi düşünüyorlar” dedi.   </span></p>
			<p class="paragraf"><span>Anne gözlerini Marco’ya dikti. “Bu çok saçma!” Sesinde histerik bir tını vardı.   </span></p>
			<p class="paragraf"><span>“Biz yapmadık. Bunu biliyoruz” dedi Marco öfkeyle. Ellerini tedirgin bir şekilde bacağında gezdirerek kot pantolonuna sürttü; bunu yeni alışkanlık edinmişti. “Dedektif bir konuda haklı; bu planlanmış gibi görünüyor. Birisi öylesine sokaktan geçerken kapıyı açık görüp içeri dalarak Cora’yı almamış. Ama Cora fidye için kaçırılmış olsaydı, bunu yapan kişi bir not bırakmaz mıydı? Şimdiye kadar onlardan bir haber almaz mıydık?” Marco saatine baktı. “Saat neredeyse üç olacak! Cora on iki saatten uzun bir süredir kayıp” dedi sesi çatlayarak.  </span></p>
			<p class="paragraf"><span>Anne de onun gibi düşünüyordu. Şimdiye kadar mutlaka birilerinden haber çıkması gerekirdi. Kaçırılma vakalarında normal olan neydi? Bunu Dedektif Rasbach’a sorduğunda, “Kaçırılma vakalarında normal diye bir şey yoktur” demişti. “Hepsi kendine özgüdür. Eğer fidye istenirse bu birkaç saat ya da birkaç gün içinde gerçekleşebilir. Ama genellikle adam kaçıranlar kurbanı gereğinden fazla ellerinde tutmazlar. Zaman içinde riskler artar.”   </span></p>
			<p class="paragraf"><span>Polis çocuk hırsızlarıyla yapılacak olası görüşmeleri kaydetmek için, telefonlarına dinleme cihazı takmıştı. Ama o ana kadar Cora’nın elinde olduğunu iddia eden kimse aramamıştı.   </span></p>
			<p class="paragraf"><span>“Ya bunu yapan annenle babanı tanıyan biriyse?” dedi Marco. “Belki de ahbaplarından biridir.”  </span></p>
			<p class="paragraf"><span>Anne kollarını göğsünde kavuşturup volta atarak, “Suçu onların üstüne atmak istiyorsun, değil mi?” diye çıkıştı.   </span></p>
			<p class="paragraf"><span>“Dur biraz” dedi Marco. “Suçu onların üstüne atmıyorum ama bir düşünsene! Buralarda gerçekten zengin olan tek insanlar annenle baban. Yani bunu yapan kişi onları tanıyan ve paraları olduğunu bilen biri olmalı. Bizim adam kaçıran birinin peşine düşeceği kadar paramızın olmadığı belli.”  </span></p>
			<p class="paragraf"><span>“Belki de annemle babama gelen telefonları dinlemeliler” dedi Anne.   </span></p>
			<p class="paragraf"><span>Marco başını kaldırıp ona baktı ve “Belki de ödül konusunda daha yaratıcı olmalıyız” dedi.   </span></p>
			<p class="paragraf"><span>“Ne demek istiyorsun? Zaten elli bin dolarlık bir ödül koyduk ya.”  </span></p>
			<p class="paragraf"><span>“Evet ama elli bin dolar Coramızı geri almamız için yeterli mi? Eğer kimse bir şey görmediyse bunun ne yararı olacak? Birisi bir şey görseydi, sence şimdiye kadar polise söylemez miydi?” Anne’in bunu düşünmesini bekledi. “İşleri hızlandırmalıyız” dedi Marco telaşla. “Cora’yı ne kadar uzun süre ellerinde tutarlarsa, ona zarar verme olasılıkları da o denli artar.”  </span></p>
			<p class="paragraf"><span>“Benim yaptığımı düşünüyorlar” dedi Anne durup dururken. “Onu öldürdüğümü düşünüyorlar.” Gözlerinde fırtınalar kopuyordu. “Dedektifin bana bakma şeklinden, benimle ilgili hükmünü çoktan verdiğini anlayabiliyorum. Muhtemelen </span><span class="CharOverride-11">senin</span><span> bu işe ne kadar dahil olduğuna karar vermeye çalışıyordur!”   </span></p>
			<p class="paragraf"><span>Marco kanepede oturduğu yerden fırlayıp Anne’e sarılmaya çalıştı. “Şşşt” dedi. “Böyle düşünmüyorlar.” Ama o da tam olarak bunu düşünmelerinden korkuyordu. Doğum sonrası depresyonu, antidepresanlar, psikiyatr... Anne’i avutmak için ne söyleyeceğini bilmiyordu. Onun giderek gerildiğini hissediyor ve olası bir krizi önlemek istiyordu.  </span></p>
			<p class="paragraf"><span>“Ya gidip Dr. Lumsden’le görüşürlerse?” dedi Anne.   </span></p>
			<p class="paragraf"><span class="CharOverride-11">Tabii ki gidip Dr. Lumsden ile görüşecekler</span><span> diye düşündü Marco. Anne nasıl olur da bir an için bile psikiyatrıyla görüşmeyeceklerini düşünebilirdi?  </span></p>
			<p class="paragraf"><span>Marco kasten sakin, hatta gerçekçi bir ses tonuyla konuşarak, “Muhtemelen görüşecekler” dedi. “Ama bunda ne var ki? Çünkü Cora’nın ortadan kaybolmasıyla senin hiçbir ilgin yok ve bunu ikimiz de biliyoruz.”  </span></p>
			<p class="paragraf"><span>“Ama doktor onlara bazı şeyler anlatacak” dedi Anne. Belli ki korkuyordu.  </span></p>
			<p class="paragraf"><span>“Hayır anlatmayacak” dedi Marco. “O bir doktor. Ona söylediğin her şeyi anlatamaz. Doktor-hasta mahremiyeti nedeniyle. Doktorunun ona anlattığın her şeyi polislere söylemesine imkân yok.”  </span></p>
			<p class="paragraf"><span>Anne ellerini ovuşturarak tekrar salonda volta atmaya başladı. Sonra durdu ve “Doğru. Haklısın” dedi. Birkaç derin nefes aldı. Sonra hatırladı. “Hem zaten Dr. Lumsden burada değil. Birkaç haftalığına Avrupa’ya gitti.”  </span></p>
			<p class="paragraf"><span>“Doğru ya” dedi Marco. “Bana da söylemiştin.”  </span></p>
			<p class="paragraf"><span>Marco ellerini Anne’in omuzlarına koydu ve onu sıkıca kavrayıp gözlerinin içine baktı. Kararlı bir şekilde, “Anne, bu yüzden üzülmeni istemiyorum” dedi. “Korkmanı gerektirecek ya da saklayacak hiçbir şey yok. Diyelim ki bebekten bile önce depresyonla mücadele ettiğini öğrendiler; ne olmuş yani? Muhtemelen sokaktaki insanların yarısı depresyondadır. O kahrolası dedektifin kendisi de depresyonda.”  </span></p>
			<p class="paragraf"><span>Marco, Anne’in soluk alıp verişleri normale dönene ve Anne başıyla onay verene kadar gözlerini onunkilerden ayırmadı.   </span></p>
			<p class="paragraf"><span>Sonra Marco kollarını indirdi. “Cora’yı geri almaya odaklanmamız gerek” dedi. Kendini bitkin bir halde kanepeye bıraktı.  </span></p>
			<p class="paragraf"><span>“Ama nasıl?” dedi Anne. Yine ellerini ovuşturuyordu.  </span></p>
			<p class="paragraf"><span>“Daha önce ödül hakkında söylediklerimi hatırla. Belki de yanlış bir yol izliyoruz. Belki de Cora’yı her kim aldıysa onunla doğrudan bağlantıya geçmeliyiz. Ona bir sürü para vermeyi teklif edebiliriz; bakalım o zaman bizi arayacak mı?”  </span></p>
			<p class="paragraf"><span>Anne bir an için düşündü. “Ama onu biri kaçırdıysa neden fidye talebinde bulunmadı?”  </span></p>
			<p class="paragraf"><span>“Bilmiyorum! Belki de paniklemiştir. Bu da beni fena halde korkutuyor çünkü o zaman Cora’yı öldürüp bir yere atabilir!”  </span></p>
			<p class="paragraf"><span>“Peki onu kaçıran kişi bizimle temas kurmazsa onunla nasıl pazarlık edeceğiz?” diye sordu Anne.   </span></p>
			<p class="paragraf"><span>Marco başını kaldırıp ona baktı. “Basın aracılığıyla.”  </span></p>
			<p class="paragraf"><span>Anne başıyla onaylayarak düşündü. “Sence onu geri almak için ne kadar para vermemiz gerekir?”  </span></p>
			<p class="paragraf"><span>Marco başını çaresizce iki yana salladı. “Hiçbir fikrim yok. Ama sadece tek bir şansımız var; bu yüzden kayda değer bir ödül sunmalıyız. İki ya da üç milyon gibi.”  </span></p>
			<p class="paragraf"><span>Anne hiç tereddüt etmedi. “Annemle babam Cora’ya tapıyorlar. Eminim bu parayı öderler. Hadi onları tekrar buraya çağıralım; Dedektif Rasbach’ı da.”  </span></p>
			<p class="paragraf20">  </p>
			<p class="paragraf"><span>Rasbach Marco’nun kendisini cep telefonundan araması üzerine, telaş içinde Contilerin evine gitti.   </span></p>
			<p class="paragraf"><span>Marco ve Anne salonda ayakta duruyorlardı. Yüzlerinde taze gözyaşı izleri vardı ama kararlı görünüyorlardı. Rasbach bir an için itiraf etmek üzere olduklarını düşündü.   </span></p>
			<p class="paragraf"><span>Anne ön pencerede anne ve babasını bekliyordu. Tam o sırada Richard ile Alice geldiler ve muhabirleri aşıp merdivenleri süratle çıktılar. Etraflarında patlayan flaşlara rağmen ağırbaşlılıklarını koruyorlardı. Anne onları içeri alırken, kapı ardından görünmemeye özen gösterdi.   </span></p>
			<p class="paragraf"><span>Richard telaş içinde kızına ve dedektife bakarak, “Ne oldu?” diye sordu. “Onu buldunuz mu?”  </span></p>
			<p class="paragraf"><span>Alice keskin gözleriyle bir anda her şeyi algılamaya çalıştı. Hem umutlu görünüyordu, hem de korkuyordu.  </span></p>
			<p class="paragraf"><span>“Hayır” dedi Anne. “Ama yardımınıza ihtiyacımız var.”  </span></p>
			<p class="paragraf"><span>Rasbach hepsini yakından izliyordu. Marco hiçbir şey söylemedi.  </span></p>
			<p class="paragraf"><span>Anne anlatmaya başladı. “Marco ve ben doğrudan Cora’yı kaçıran kişiye para teklif etmemiz gerektiğini düşünüyoruz. Kayda değer bir miktar para. Onu her kim kaçırdıysa, belki de yeterince para verir ve şikâyetçi olmayacağımızı vaat edersek, Cora’yı geri verir.” Sonra anne ve babasına döndü. Marco da yanında duruyordu. Anne yürek burkan bir şekilde, “Bir şeyler yapmalıyız” dedi. “Burada oturup Cora’yı kaçıran kişinin onu öldürmesini bekleyemeyiz!” Çaresizce annesiyle babasının yüzlerine baktı. “Yardımınıza ihtiyacımız var.”  </span></p>
			<p class="paragraf"><span>Alice ve Richard kısa bir an için birbirlerine baktılar. Sonra Alice, “Tabii ki Anne. Cora’yı geri almak için ne gerekiyorsa yaparız” dedi.   </span></p>
			<p class="paragraf"><span>Richard da ona katıldığını belli edercesine başını sallayarak, “Tabii ki” diye ekledi.   </span></p>
			<p class="paragraf"><span>“Ne kadar para gerekiyor?” diye sordu Alice.  </span></p>
			<p class="paragraf"><span>Anne Dedektif Rasbach’a dönerek, “Ne dersiniz?” diye sordu. “Cora’yı kaçıran kişinin ondan vazgeçmesi için ne kadar para yeterli olur?”  </span></p>
			<p class="paragraf"><span>Rasbach cevap vermeden önce soruyu dikkatle tarttı. Eğer masumlarsa, çocuklarını elinde tutan kişiye vermek üzere para saçmaları doğaldı; miktarı ne olursa olsun. Ve görünüşe göre bu ailenin neredeyse sınırsız bir serveti vardı. Kesinlikle denemeye değerdi. Anne ile Marco’nun bu işle hiçbir ilgisi olmayabilirdi ve zaman geçip gidiyordu.   </span></p>
			<p class="paragraf"><span>“Aklınızdan geçen tutar ne kadar?” diye sordu Rasbach.   </span></p>
			<p class="paragraf"><span>Anne bu durumdan rahatsızdı; kendi çocuğuna fiyat biçmekten utanıyor gibiydi. Tutarın ne kadar olması gerektiği konusunda hiçbir fikri yoktu. Ne kadarı çok fazlaydı? Ne kadarı çok azdı? “Marco ile birkaç milyon vermemiz gerektiğini düşündük. Belki de daha fazla.” Kararsızlığı gün gibi ortadaydı. Anne sıkıntılı bir şekilde annesine ve babasına baktı. Onlardan çok şey mi istiyordu?  </span></p>
			<p class="paragraf"><span>“Tabii ki Anne” dedi Alice. “Ne kadar isterseniz.”  </span></p>
			<p class="paragraf"><span>Richard, “Parayı toplamak için biraz zamana ihtiyacımız olacak ama Cora için her şeyi yaparız. Ve tabii senin için de Anne. Bunu biliyorsun” diye ekledi.   </span></p>
			<p class="paragraf"><span>Gözleri yaşaran Anne başıyla onayladı. Önce annesine sarıldı, sonra da babasıyla kucaklaştı. Anne omuzları sarsılarak ağlarken Richard onu sımsıkı tuttu.  </span></p>
			<p class="paragraf"><span>Rasbach kısa bir an, hayatın zenginler için çok daha kolay olduğunu düşündü.  </span></p>
			<p class="paragraf"><span>Ve Richard’ın, kızının başı üzerinden hiçbir şey söylemeyen damadına bakışını izledi.   </span></p>
		</div>
	</body>
</html>