<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-9</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-9" xml:lang="en-GB">9  </p>
			<p class="paragraf"><span>  </span></p>
			<p class="paragraf"><span>Üç milyon dolarda karar kıldılar. Bu epey büyük bir paraydı ama Richard ve Alice Dries’ı sarsmazdı. Çiftin milyon dolarları vardı. Bu miktarı ödeyebilirlerdi.   </span></p>
			<p class="paragraf"><span>Anne ve Marco bebeklerinin ortadan kaybolduğunu ilk kez bildirmelerinin üzerinden yirmi dört saat geçmeden, cumartesi akşamı erken bir saatte tekrar basının karşısına geçtiler. O sabah saat yediden beri basınla konuşmamışlardı. Bir kez daha, sehpalarının başına geçip, Dedektif Rasbach’ın yardımıyla özenli bir metin hazırladılar ve sonra demeç vermek üzere ön taraftaki merdivenlere çıktılar.   </span></p>
			<p class="paragraf"><span>Anne bu sefer sade ama şık bir siyah elbise giymişti. İnci küpeleri dışında mücevher takmamıştı. Duş almış, saçını yıkamış, hatta bir parça makyaj bile yaparak metin görünmeye çalışmıştı. Marco da duş almış, tıraş olmuş ve temiz bir beyaz gömlekle kot pantolon giymişti. Otuzlu yaşlarını süren, yaşadıkları trajedi yüzünden mağdur olmuş, sempatik ve kararlı bir çift gibi görünüyorlardı.   </span></p>
			<p class="paragraf"><span>Saat altı haber bülteninden hemen önce küçük verandaya çıktıklarında, daha önceki gibi flaşlar patladı. Gün içinde vakaya gösterilen ilgi artmıştı. Marco curcunanın dinmesini bekledi ve sonra muhabirlere hitap etmeye hazırlandı. Yüksek sesle, “Başka bir açıklama daha yapmak istiyoruz” dedi ama daha başlamaya fırsat bulamadan sözü kesildi.   </span></p>
			<p class="paragraf"><span>Alt kısımdaki kaldırımdan biri, “Bebeğin üzerindeki kıyafetle ilgili karışıklığı nasıl açıklıyorsunuz?” diye sordu.   </span></p>
			<p class="paragraf"><span>Başka birisi, “Nasıl olur da böyle bir hata yaparsınız?” dedi.   </span></p>
			<p class="paragraf"><span>Marco Rasbach’a baktı ve sonra, kızgınlığını saklama gereği duymadan cevap verdi. “Bildiğim kadarıyla polis bu konuyla ilgili daha önce bir açıklama yaptı ama ben tekrar anlatayım.” Derin bir nefes aldı. “Cora’yı akşamın başında üzerinde pembe tulumu varken yatırdık. Karım saat on birde onu emzirdiğinde, Cora tulumunun üzerine kusmuş. Karım üzerini değiştirip karanlıkta nane yeşili bir tulum giydirmiş ama sonra kızımızın kaçırılmasının verdiği üzüntüyle bunu unutmuşuz.” Marco’nun tavrı oldukça soğuktu.  </span></p>
			<p class="paragraf"><span>Muhabir ordusu bu açıklama üzerine susup duyduklarını sindirmeye çalıştı. Şüphelenmişlerdi.   </span></p>
			<p class="paragraf"><span>Marco sessizliği fırsat bilerek hazırladıkları metni okumaya başladı. “Anne ve ben Cora’yı seviyoruz. Onu geri almak için her şeyi yaparız. Onu her kim aldıysa, bize geri vermesi için yalvarıyoruz. Karşılığında üç milyon dolar ödemeye hazırız.” Kalabalığın nefesi kesilir gibi oldu ve Marco bekledi. “Bebeğimizi kaçıran her kimse, kendisine üç milyon dolar teklif ediyoruz. Cora’yı elinde tutan kişiye sesleniyorum: Bizi ara ve konuşalım. Biliyorum ki muhtemelen bunu izliyorsun. Lütfen bizimle temas kur ki, kızımızı bize sağ salim teslim etmen karşılığında, parayı sana ulaştırmanın bir yolunu bulalım.”  </span></p>
			<p class="paragraf"><span>Sonra Marco başını kaldırdı ve doğrudan kameralara dönerek, “Bunu onu kaçıran kişiye söylüyorum; söz veriyorum ki şikâyetçi olmayacağız. Sadece Cora’yı geri istiyoruz.”  </span></p>
			<p class="paragraf"><span>Açıklamasının son kısmında, hazırladıkları metnin biraz dışına çıkınca Dedektif Rasbach’ın sağ kaşı hafifçe yukarı kalktı.   </span></p>
			<p class="paragraf"><span>“Hepsi bu kadar.”  </span></p>
			<p class="paragraf"><span>Marco elindeki kâğıdı aşağı indirirken, flaşlar ardı ardına patladı. Muhabirler onu soru yağmuruna tuttular ama Marco onlara arkasını dönüp Anne’le birlikte içeri girdi. Dedektif Rasbach ve Jennings de peşlerinden gittiler.   </span></p>
			<p class="paragraf"><span>Rasbach biliyordu ki, Marco’nun mesajı nasıl olursa olsun, Cora’yı kaçıran kişi cezadan muaf olmayacaktı. Bunun kararını vermek ebeveyne düşmezdi. Cora’yı kaçıran kişinin de bunu bildiğine hiç şüphe yoktu. Eğer bu gerçekten de fidye amaçlı bir kaçırılma olayıysa, için püf noktası parayı bebeği elinde tutan kişiye ulaştırmak ve kimsenin paniklemesine ya da aptalca bir şey yapmasına izin vermeden, bebeği zarar görmeden geri almaktı. Ama çocuk kaçırma ciddi bir suçtu, bu yüzden işler yolunda gitmezse, suçu işleyen kişi yakalanmamak için kurbanı öldürüp cesedini bir yerlere atmaya yönelik güçlü bir istek duyardı.   </span></p>
			<p class="paragraf"><span>Eve girdiklerinde Rasbach, “Şimdi bekleyeceğiz” dedi.   </span></p>
			<p class="paragraf20">  </p>
			<p class="paragraf"><span>Marco sonunda Anne’i yukarı çıkıp biraz dinlenmeyi denemesi için ikna etmeyi başardı. Anne biraz çorba içmiş ve birkaç kraker yemişti; gün boyunca midesine giren sadece bunlardı. Düzenli aralıklarla sütünü sağmak zorunda kalmış ve bunu mahremiyet içinde yapmak için bebeğin odasına çekilmişti. Ama süt sağmak, bir bebeği emzirmek kadar etkili değildi ve göğüsleri kocaman olmuş, şişmiş, ateş gibi yanmaya ve sızlamaya başlamıştı.   </span></p>
			<p class="paragraf"><span>Anne uyumayı denemeden önce yine sütünü sağmalıydı. Emzirme koltuğuna oturduğu gibi gözyaşlarına boğuldu. Nasıl oluyordu da bu sandalyede otururken, yumruklarını açıp kapatan, uzun kirpiklerinin ardından iri mavi gözleriyle annesini seyreden kızına değil de kendi göğsüne bakıyordu? Nasıl oluyordu da göğsünü eliyle sıkıyor ve az sonra banyodaki gideri boylayacak olan sütünü plastik bir kaba boşaltıyordu? Bu uzun süren bir işlemdi. Önce bir göğsünü sağacaktı, sonra ötekini.  </span></p>
			<p class="paragraf"><span>Nasıl olmuştu da bebeğinin üzerindeki pembe tulumu değiştirdiğini hatırlayamamıştı? O geceye dair hatırlayamadığı başka neler vardı? Şok geçirdiği için böyle olmuştu, bundan emindi. Hepsi bu kadardı.   </span></p>
			<p class="paragraf"><span>Nihayet sütünü sağmayı bitirdi. Giysilerini düzeltti, emzirme koltuğundan kalktı ve merdivenin başındaki banyonun yolunu tuttu. Göğsünden sağdığı sütü lavaboya dökerken, kırık aynada kendine baktı.   </span></p>
			<p class="paragraf20">  </p>
			<p class="paragraf"><span>Rasbach Contilerin evinden birkaç sokak öteye yürüyünce şık dükkânların, galerilerin ve restoranların bulunduğu bir caddeye vardı. Ayaküstü bir şeyler atıştırmak için mola verip bildiklerini gözden geçirdi. Bebek bakıcısı saat 18.00’de beklenmedik bir şekilde arayıp gelemeyeceğini söylemişti; demek ki Rasbach bebeğin o saate kadar sağ olduğunu farz etmeliydi. Contiler saat 19.00’da komşularına gitmişlerdi. Büyük olasılıkla, bebek bakıcısından telefon gelmesiyle komşularına gitmeleri arasında geçen süre, bebeklerini öldürüp cesedinden kurtulmaları için yeterli değildi. Üstelik önceki gün saat 18.00 ile 19.00 arasında, ikisinden birini bebekle ya da bebek olmadan evden çıkarken gören olmamıştı.   </span></p>
			<p class="paragraf"><span>Hem Marco hem de Anne aynı şeyi söylemişlerdi; Marco saat on iki buçukta arka kapıyı kullanarak bebeği kontrol etmişti. Marco o sırada hareket sensörünün çalıştığını iddia ediyordu. Adli tıp ekibi, garajda Contilerin arabasıyla eşleşmeyen lastik izleri bulmuştu. Paula Dempsey saat 00.35’te farları kapalı olan bir arabanın Contilerin evinden uzaklaşarak caddede sessizce yol aldığına tanık olmuştu. Belli ki hareket sensörünün ampulü gevşetilmişti.   </span></p>
			<p class="paragraf"><span>Bu da bebeği kaçıran kişinin on iki buçuktan sonra –yani Marco’nun bebeği kontrol etmesiyle çiftin eve dönmeleri arasında geçen süre zarfında– eve girdiği ve Paula Dempsey’in gördüğü arabanın bir önemi olmadığı ya da Marco’nun yalan söylediği ve ampulü bizzat gevşetip, bebeği garajda bekleyen arabaya götürdüğü anlamına geliyordu. Bebek garaja uçarak gitmemişti ya. Birisi onu taşımıştı ve bahçedeki ayak izleri yalnızca Marco’ya ve Anne’e aitti. Sürücü ya da varsa suç ortağı büyük olasılıkla arabadan hiç inmemişti. Sonra Marco davete geri dönmüş, komşularının arka bahçesinde kayıtsızca oturup sigara içmiş ve komşunun karısıyla flört etmişti.   </span></p>
			<p class="paragraf"><span>Tek bir sorun vardı: bebek bakıcısı. Marco bebek bakıcısının gelmekten vazgeçeceğini bilemezdi. Normal şartlarda evde bir bebek bakıcısının bulunacak olması, bunun fidye için yapılan planlı bir çocuk kaçırma vakası olduğu teziyle çelişiyordu.   </span></p>
			<p class="paragraf"><span>Ama belki de ani gelişen bir durumla karşı karşıyaydı.   </span></p>
			<p class="paragraf"><span>Acaba babası ya da annesi bebeği kazara, belki de bir öfke nöbeti sırasında, saat altıyla yedi arasında mı öldürmüştü –belki de bebek tartışmaları sırasında zarar görmüştü– yoksa gece boyunca onu kontrol etmeye gittikleri bir sırada mı? Eğer böyle bir şey olduysa, sabahın köründe bebeğin cesedinden kurtulmaları için apar topar kendilerine yardım edecek birini mi ayarlamışlardı?  </span></p>
			<p class="paragraf"><span>Şu pembe tulum meselesi Rasbach’ı rahatsız ediyordu. Bebeğin annesi onu bez değiştirme masasının yanındaki kirli sepetine attığını söylüyordu. Fakat tulum alt değiştirme masasının minderinin altında bulunmuştu. Ama neden? Belki de anne tulumu kirli sepetine atacağı yerde, minderin altına sıkıştıracak kadar sarhoştu. Eğer tulumu kirli sepetine atmadığı halde böyle düşünecek kadar sarhoşsa, acaba bebeği düşürmüş olabilir miydi? Belki de onu düşürmüştü ve bebek kafasını çarpıp ölmüştü. Belki de annesi onu boğmuştu. Peki olaylar bu şekilde geliştiyse, anne ve baba bebeği alıp götürecek birini nasıl bu kadar çabuk bulmuştu? Kimi aramış olabilirlerdi?   </span></p>
			<p class="paragraf"><span>Rasbach’ın olası suç ortağını bulması gerekiyordu. Contilerin ev ve cep telefonlarının kayıtlarını alacak ve ikisinden birinin söz konusu gece, saat altıyla on iki buçuk arasında birini arayıp aramadığını öğrenecekti.   </span></p>
			<p class="paragraf"><span>Eğer bebek ebeveynden biri tarafından kazara ya da kasten öldürülmediyse, bir kaçırılma senaryosunu tezgâhlamış olabilirler miydi?  </span></p>
			<p class="paragraf"><span>Rasbach neden böyle bir şeye kalkışmış olabileceklerini tahmin edebiliyordu. Üç milyon dolar alabilmek için. Belki de daha fazlasını. Bu hemen hemen herkes için yeterli bir teşvikti. Çocuğun büyükannesinin ve büyükbabasının, parayı acılı anne ve babaya kolayca vermesi de oldukça manidardı.   </span></p>
			<p class="paragraf"><span>Rasbach yakında Anne ve Marco Conti hakkında mümkün olan her şeyi öğrenecekti.   </span></p>
			<p class="paragraf"><span>Şimdi sıra komşularla görüşmeye gelmişti.   </span></p>
		</div>
	</body>
</html>