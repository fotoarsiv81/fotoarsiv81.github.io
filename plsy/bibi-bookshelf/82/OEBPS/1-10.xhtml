<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-10</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-10" xml:lang="en-GB">10  </p>
			<p class="paragraf"><span>  </span></p>
			<p class="paragraf"><span>Rasbach Contilerin evine uğrayıp Jennings’i aldı. Muhabirler tarafından izlenen dedektifler yan komşunun kapısına geldiklerinde, Graham Stillwell’in hâlâ eve gelmediğini öğrendiler.   </span></p>
			<p class="paragraf"><span>Rasbach bir önceki gece yarısı, bebeğin kayıp olduğu bildirildiğinde çiftle kısaca tanışmıştı. Cynthia ve Graham Stillwell komşularının bebeğinin kaçırıldığını duyduklarında şaşkınlıktan dillerini yutmuşlardı. O sırada Rasbach arka bahçe, çit ve iki ev üzerinde yoğunlaşmıştı. Ama şimdi davetin sahibesi Cynthia ile konuşmak ve yan evdeki komşuları hakkında neler öğrenebileceğini görmek istiyordu.   </span></p>
			<p class="paragraf"><span>Cynthia güzel bir kadındı. Otuzlarının başındaydı, uzun siyah saçları ve iri mavi gözleri vardı. Fiziği, trafiği durduracak türdendi. Ayrıca kendi çekiciliğinin gayet farkındaydı ve başkalarının da bunu gözden kaçırmasını zorlaştırıyordu. Üst düğmeleri iliklenmemiş bir bluz, şık bir kumaş pantolon ve yüksek topuklu sandaletler giymişti. Önceki gece geç saate kadar ağırladığı misafirlerinin bebeği kaçırıldığı halde, makyajı kusursuzdu. Ama o özenle boyanan yüzün altından yorgunluğu belli oluyordu; sanki uykusunu alamamıştı ya da hiç uyumamıştı.   </span></p>
			<p class="paragraf"><span>Cynthia Stillwell dedektifleri içeri buyur eder etmez, “Bir şey buldunuz mu?” diye sordu. Rasbach yan evle aradaki benzerliği görünce şaşırıp kaldı. Yerleşim planı aynıydı: Kıvrılarak yukarı kata çıkan oymalı ahşap merdivenler, mermer şömine ve ön pencere bire bir özdeşti. Ama her iki ev de, sakinlerinin belirgin izlerini taşıyordu. Contilerin evi daha hafif renklerde döşenmiş, antikalarla ve sanat eserleriyle doldurulmuştu; Stillwell çiftinin eviniyse daha modern beyaz deri mobilyalar, cam-krom karışımı sehpalar ve parlak renk öbekleri süslüyordu.   </span></p>
			<p class="paragraf"><span>Cynthia şöminenin önündeki sandalyeye oturup zarifçe bacak bacak üzerine atınca, sandaletin açıkta bıraktığı ve kusursuzca parlak kırmızıya boyanmış ayak tırnakları gözler önüne serildi.   </span></p>
			<p class="paragraf"><span>Rasbach ve Jennings şık deri kanepeye yerleşirlerken, Rasbach pişmanlıkla gülümsedi ve “Korkarım detayları paylaşma yetkimiz yok” dedi. Karşısında oturan kadın gergin görünüyordu. Rasbach onu biraz rahatlatmak istedi. “Ne iş yapıyorsunuz Bayan Stillwell?” diye sordu.  </span></p>
			<p class="paragraf"><span>“Profesyonel fotoğrafçıyım” dedi Cynthia. “Çoğunlukla serbest çalışıyorum.”  </span></p>
			<p class="paragraf"><span>Gözleri özenle çerçevelenmiş birçok siyah-beyaz fotoğrafın süslediği duvarlara kayan Rasbach, “Anlıyorum” dedi. “Bunlar sizin mi?”  </span></p>
			<p class="paragraf"><span>“Evet, benim.” Cynthia hafifçe gülümsedi.   </span></p>
			<p class="paragraf"><span>“Bebeğin kaçırılması korkunç bir şey” dedi Rasbach. “Sizin için de çok sarsıcı olmalı.”  </span></p>
			<p class="paragraf"><span>Üzüntüsü her halinden belli olan Cynthia, “Bunu düşünmeden edemiyorum” dedi. Kaşlarını çattı. “Yani, o sırada annesiyle babası buradaydı. Her şeyden habersiz bir şekilde iyi vakit geçiriyorduk. Kendimi berbat hissediyorum.” Dudaklarını yaladı.   </span></p>
			<p class="paragraf"><span>“Bana biraz o geceden bahseder misiniz?” dedi Rasbach. “Kendi bakış açınızdan.”  </span></p>
			<p class="paragraf"><span>“Pekâlâ” dedi Cynthia. Derin bir nefes aldı. “Graham’in kırkıncı doğum günü için bir davet vermeyi planlamıştım. Graham sade bir kutlama istemişti. Ben de Marco ile Anne’i akşam yemeğine davet ettim çünkü zaman zaman bunu yaparız; hepimiz iyi arkadaşız. Bebek doğmadan önce sık sık birlikte yemek yerdik ama son zamanlarda çok sık buluşamıyoruz. Onları bir süredir görememiştik.”  </span></p>
			<p class="paragraf"><span>Rasbach, “Bebeği evde bırakmalarını ima ettiniz mi?” diye sordu.   </span></p>
			<p class="paragraf"><span>Cynthia kızardı. “Bebek bakıcısı bulamayacak durumda olduklarını bilmiyordum” dedi.   </span></p>
			<p class="paragraf"><span>“Benim anladığıma göre bir bebek bakıcıları </span><span class="CharOverride-11">varmış</span><span> ama son anda arayıp gelemeyeceğini söylemiş.”  </span></p>
			<p class="paragraf"><span>Cynthia başıyla onayladı. “Doğru. Ama ben asla bakıcıları yoksa bebeği getiremeyeceklerini söylemedim. Yanlarında bebek telsiziyle birlikte geldiler; bakıcının gelmekten vazgeçtiğini ve telsizi fişe takıp bebeği sık sık kontrol edeceklerini söylediler.”  </span></p>
			<p class="paragraf"><span>“Peki siz bu durum hakkında ne düşündünüz?  </span></p>
			<p class="paragraf"><span>Cynthia şaşkınlıkla kaşlarını kaldırarak, “</span><span class="CharOverride-11">Ben</span><span> mi?” diye sordu. Rasbach başıyla onaylayıp bekledi. “Hiçbir şey düşünmedim. Ben anne değilim. Ne yaptıklarını bildiklerini farz ettim. Bunu sorun etmiyor gibi görünüyorlardı. Yemeği hazır etmekle o kadar meşguldüm ki, bu konuya fazla kafa yormadım.” Ardından ekledi. “Açıkçası, aslında bebeğin burada olması, ikisinden birinin yarım saatte bir bebeği kontrol etmeye gitmesinden daha az karmaşaya yol açacaktı.” Cynthia duraksadı. “Öte yandan, bebekleri oldukça mızmız.”  </span></p>
			<p class="paragraf"><span>“Yani Anne ve Marco yarım saatte bir bebeği kontrol etmeye mi gidiyorlardı?”  </span></p>
			<p class="paragraf"><span>“Ah, evet. Bu konuda oldukça titizlerdi. Onlar kusursuz birer anne ve baba.”  </span></p>
			<p class="paragraf"><span>“Peki bebeği kontrol etmeye gittiklerinde ne kadar kalıyorlardı?” diye sordu Rasbach.  </span></p>
			<p class="paragraf"><span>“Değişiyordu.”  </span></p>
			<p class="paragraf"><span>“Ne demek istiyorsunuz?”  </span></p>
			<p class="paragraf"><span>Cynthia saçını omzunun üzerinden geriye attı ve sırtını dikleştirdi. “Şey, Marco bebeği kontrol etmeye gittiğinde hızlıca geri dönüyordu. Beş dakika içinde, belki de daha çabuk. Ama Anne daha uzun süre kalıyordu. Hatta bir seferinde, </span><span class="CharOverride-11">Galiba geri dönmeye niyeti yok</span><span> diyerek Marco’ya takıldığımı hatırlıyorum.”  </span></p>
			<p class="paragraf"><span>“Bu ne zaman oldu?” Rasbach hafifçe öne eğilerek gözlerini Cynthia’nınkilere dikti.  </span></p>
			<p class="paragraf"><span>“Sanırım saat on bir civarıydı. Anne uzun süredir yoktu. Dönünce ona herhangi bir sorun olup olmadığını sordum. O da her şeyin yolunda olduğunu, sadece bebeği emzirmesi gerektiğini söyledi.” Cynthia kendinden emin bir şekilde başıyla onayladı. “Doğru, saat on birdi çünkü bebeği her zaman on birde emzirdiğini, sonra da bebeğin saat beşe kadar uyuduğunu söylemişti.” Cynthia birdenbire kuşkuya düştü ve ekledi. “Bebeği saat on birde emzirip döndüğünde, Anne ağlamış gibi görünüyordu.”  </span></p>
			<p class="paragraf"><span>“Ağlamış gibi mi? Emin misiniz?”  </span></p>
			<p class="paragraf"><span>“Bana öyle geldi. Galiba sonra yüzünü yıkamıştı. Marco ona bakarken endişeli görünüyordu. </span><span class="CharOverride-11">Kim bilir sürekli Anne için endişelenmek ne kadar da sıkıcıdır</span><span> diye düşündüğümü hatırlıyorum.”  </span></p>
			<p class="paragraf"><span>“Sizce Marco neden endişeliydi?”  </span></p>
			<p class="paragraf"><span>Cynthia omuz silkti. “Anne bazen dengesiz olabiliyor. Sanırım annelik tahmininden daha zor çıktı.” Cynthia az önce söylediği şeyin bu şartlar altında ne kadar uygunsuz olduğunu fark ederek kızardı. “Demek istediğim, annelik onu değiştirdi.”  </span></p>
			<p class="paragraf"><span>“Ne açıdan değiştirdi?”  </span></p>
			<p class="paragraf"><span>Cynthia derin bir nefes aldı ve sandalyesine iyice yerleşti. “Anne ile ben eskiden daha iyi arkadaştık. Birlikte kahve içerdik, alışverişe giderdik, konuşurduk. Pek çok ortak noktamız vardı. Ben fotoğrafçıyım; o da şehir merkezindeki bir sanat galerisinde çalışıyordu. Soyut sanata çok meraklıdır; en azından bir zamanlar öyleydi. O sanat galerisinde harika işler çıkarıyordu; iyi satış yapan, iyi bir küratördü. Kaliteden ve neyin satılacağından anlayan bir gözü var.” Sonra bir şey hatırlayıp duraksadı.  </span></p>
			<p class="paragraf"><span>“Evet?” Rasbach onu devam etmesi için teşvik etti.   </span></p>
			<p class="paragraf"><span>Cynthia devam etti. “Sonra Anne hamile kaldı ve sadece bebeği düşünmeye başladı. Sadece bebek eşyaları satın almak istiyordu.” Cynthia hafifçe güldü. “Kusura bakmayın ama bunu bir noktadan sonra biraz sıkıcı bulmaya başladım. Sanırım Anne, hamileliğiyle ilgilenmediğim için gücenmişti. Artık daha az ortak noktamız vardı. Sonra bebek doğduğunda, bakımı tüm vaktini almaya başladı. Bitkin olmasını anlayabiliyorum ama Anne daha sıradan birine dönüştü, anlatabiliyor muyum?” Cynthia duraksadı ve uzun bacağını diğerinin üzerine attı. “Bence bebek birkaç aylık olduktan sonra işe geri dönmeliydi ama Anne bunu yapmak istemedi. Galiba kusursuz bir anne olmak zorundaymış gibi hissetti.”  </span></p>
			<p class="paragraf"><span>“Peki bebek doğduğundan beri Marco çok değişti mi?” diye sordu Rasbach.   </span></p>
			<p class="paragraf"><span>Cynthia başını yana yatırarak düşündü. “Hayır, pek sayılmaz ama onu uzun zamandır görmemiştik. Bana aynı gibi görünüyor ama bence Anne onun moralini bozuyor biraz. Marco hâlâ eğlenmeyi seviyor.”  </span></p>
			<p class="paragraf"><span>Rasbach, “Anne bebeği kontrol edip geri döndükten sonra, Marco ile özel olarak konuştular mı?” diye sordu.   </span></p>
			<p class="paragraf"><span>“Ne demek istiyorsunuz?”  </span></p>
			<p class="paragraf"><span>“Mesela kocanızla birlikte ortalığı toplamak üzere mutfağa filan gidip onları hiç yalnız bıraktınız mı? Birlikte ayrı bir köşede oturdular mı?”  </span></p>
			<p class="paragraf"><span>“Bilmiyorum. Sanmam. Marco çoğunlukla benimle takılıyordu çünkü Anne’in pek de neşeli olmadığı anlaşılıyordu.”  </span></p>
			<p class="paragraf"><span>“Yani gece boyunca konuştuklarını hatırlamıyorsunuz öyle mi?”  </span></p>
			<p class="paragraf"><span>Cynthia başını iki yana salladı. “Hayır, neden?”  </span></p>
			<p class="paragraf"><span>Rasbach soruyu kulak ardı etti. “Sakıncası yoksa, akşamın geri kalanının nasıl geçtiğini anlatır mısınız?”  </span></p>
			<p class="paragraf"><span>“Çoğunlukla yemek odasında oturduk çünkü orada klima var; son derece sıcak bir geceydi. Çoğu zaman Marco ve ben konuştuk. Kocam genellikle oldukça sessizdir; kendisi entelektüel biri. Bu açıdan Anne ile benziyorlar. İyi anlaşıyorlar.”  </span></p>
			<p class="paragraf"><span>“Peki siz Marco ile iyi anlaşıyor musunuz?”  </span></p>
			<p class="paragraf"><span>“Marco ve ben daha dışa dönüğüz, orası kesin. Ben kocamı neşelendiriyorum; Marco da Anne’i. Sanırım zıt kutuplar birbirini çekiyor.”  </span></p>
			<p class="paragraf"><span>Rasbach bekledi ve sessizliğin odayı doldurmasına izin verdi. Sonra, “Anne saat on birde bebeği emzirip geri döndükten sonra, ağlamış gibi durmasının yanı sıra, herhangi bir şekilde farklı görünüyor muydu?” diye sordu.   </span></p>
			<p class="paragraf"><span>“Gördüğüm kadarıyla hayır. Yorgun görünüyordu ama zaten son zamanlarda hep öyleydi.”  </span></p>
			<p class="paragraf"><span>“Bebeği daha sonra kim kontrol etti?”  </span></p>
			<p class="paragraf"><span>Cynthia düşündü. “Şey, Anne on bir buçuğa doğru döndüğü için Marco kontrole gitmedi. Buçuklu saatleri Marco almıştı, tam saatleri de Anne; bu şekilde anlaşmışlardı. Yani Anne gece yarısı tekrar eve gitti; on iki buçukta da sıra Marco’ya geldi.”  </span></p>
			<p class="paragraf"><span>“Anne gece yarısı bebeği kontrol etmeye gittiğinde evde ne kadar kaldı?” diye sordu Rasbach.   </span></p>
			<p class="paragraf"><span>“Ah, fazla uzun süre değil; sadece birkaç dakika.”  </span></p>
			<p class="paragraf"><span>“Sonra da saat on iki buçukta Marco gitti.”  </span></p>
			<p class="paragraf"><span>“Evet. Ben mutfaktaydım, yavaş yavaş ortalığı toparlıyordum. Marco bebeği kontrol edip hemen döneceğini söyleyerek arka kapıdan çıktı. Ve bana göz kırptı.”  </span></p>
			<p class="paragraf"><span>“Size göz mü kırptı?”  </span></p>
			<p class="paragraf"><span>“Evet. İçkiyi biraz fazla kaçırmıştı. Hepimiz kaçırmıştık.”  </span></p>
			<p class="paragraf"><span>“Peki Marco ne süreliğine gitti?” diye sordu Rasbach.   </span></p>
			<p class="paragraf"><span>“Fazla değil, iki ya da üç dakikalığına. Belki de beş.” Cynthia sandalyesinde kıpırdandı ve tekrar bacak bacak üstüne attı. “Döndüğünde sigara içmek üzere avluya çıktık.”  </span></p>
			<p class="paragraf"><span>“Sadece ikiniz mi?”  </span></p>
			<p class="paragraf"><span>“Evet.”  </span></p>
			<p class="paragraf"><span>“Peki ne hakkında konuştunuz?” diye sordu Rasbach. Cynthia ile sigara içtiklerinden bahsederken Marco’nun nasıl da kızardığını, kocasının karşı sandalyede oturan bu kadınla flört etmesinin Anne’i ne kadar kızdırdığını hatırladı. </span><span>  </span></p>
			<p class="paragraf"><span>“Havadan sudan” dedi Cynthia. “Marco sigaramı yaktı.” Rasbach hiçbir şey söylemeden bekledi. “Marco bacaklarımı okşamaya başladı. Yandan yırtmaçlı bir elbise giymiştim.” Cynthia tedirgin görünüyordu. “Gerçi bunların konuyla bir ilgisi olduğunu sanmıyorum, ya siz? Bu olanların bebeğin kaçırılmasıyla ne ilgisi var ki?”  </span></p>
			<p class="paragraf"><span>“Sakıncası yoksa, sadece bize neler olduğunu anlatın.”  </span></p>
			<p class="paragraf"><span>“Marco bacaklarımı okşuyordu. Sonra iyice coştu ve beni kucağına oturtup öptü.”  </span></p>
			<p class="paragraf"><span>“Devam edin” dedi Rasbach.  </span></p>
			<p class="paragraf"><span>“Şey... Marco oldukça heyecanlandı. İkimiz de biraz kendimizi kaptırdık. Karanlıktı ve sarhoştuk.”  </span></p>
			<p class="paragraf"><span>Rasbach, “Bu ne kadar sürdü?” diye sordu.  </span></p>
			<p class="paragraf"><span>“Bilmem ki, herhalde birkaç dakika.”  </span></p>
			<p class="paragraf"><span>“Peki kocanızın ya da Anne’in dışarı çıkıp sizi ve Marco’yu... kucaklaşırken yakalamasından çekinmediniz mi?”  </span></p>
			<p class="paragraf"><span>“Açıkçası, o kadar mantıklı düşündüğümüzü sanmıyorum. Dediğim gibi, içkiyi fazla kaçırmıştık.”  </span></p>
			<p class="paragraf"><span>“Demek kimse dışarı çıkıp sizi o şekilde bulmadı.”  </span></p>
			<p class="paragraf"><span>“Hayır. Sonunda onu kendimden uzaklaştırdım ama bunu nazikçe yaptım. Kolay olmadı çünkü Marco’nun elleri her yerimdeydi. Çok ısrarcıydı.”  </span></p>
			<p class="paragraf"><span>“Marco ile ilişkiniz mi var?” diye sordu Rasbach açıkça.  </span></p>
			<p class="paragraf"><span>“Ne? Hayır. Onunla ilişkimiz filan yok. Bunun sadece zararsız bir flört olduğunu düşündüm. Marco daha önce hiç bana dokunmadı. Çok fazla içmiştik.”  </span></p>
			<p class="paragraf"><span>“Peki siz onu uzaklaştırdıktan sonra ne oldu?”  </span></p>
			<p class="paragraf"><span>“Üstümüze çekidüzen verdik ve içeri girdik.”  </span></p>
			<p class="paragraf"><span>“Saat kaçtı?”  </span></p>
			<p class="paragraf"><span>“Sanırım bire geliyordu. Anne gitmek istedi. Marco’nun benimle birlikte arka avluya çıkması hoşuna gitmemişti.”  </span></p>
			<p class="paragraf"><span>Rasbach, </span><span class="CharOverride-11">Hiç şaşırmadım</span><span> diye düşündü. “Peki gecenin daha erken bir saatinde avluya çıktınız mı?”  </span></p>
			<p class="paragraf"><span>Cynthia başını iki yana salladı. “Hayır. Neden?”  </span></p>
			<p class="paragraf"><span>“Marco gecenin daha erken bir saatinde eve girerken hareket sensörlü ışığın yanıp yanmadığını görme şansınız oldu mu diye merak ettim de.”  </span></p>
			<p class="paragraf"><span>“Hmm. Bilmiyorum. Marco’yu eve girerken görmedim.”  </span></p>
			<p class="paragraf"><span>“Siz ve kocanız –ve tabii ki Marco ile Anne– dışında bebeğin yan evde yalnız olduğunu bilen başka biri var mıydı?”  </span></p>
			<p class="paragraf"><span>“Bildiğim kadarıyla yoktu.” Cynthia zarif omuzlarını silkti. “Yani, başka kim bilebilirdi ki?”  </span></p>
			<p class="paragraf"><span>“Eklemek istediğiniz herhangi bir şey var mı Bayan Stillwell?”  </span></p>
			<p class="paragraf"><span>Cynthia başını iki yana sallayarak, “Kusura bakmayın, ne yazık ki yok” dedi. “Bana normal bir geceymiş gibi gelmişti. İnsan böyle bir şeyin olacağını nereden bilebilir ki? Keşke bebeği de yanlarında getirselerdi.”  </span></p>
			<p class="paragraf"><span>Rasbach, “Zaman ayırdığınız için teşekkürler” dedi ve gitmek üzere ayağa kalktı. Jennings de ayağa kalkıp onun yanında durdu. Rasbach Cynthia’ya kartını uzattı. “Eğer başka bir şey hatırlarsanız –ne olursa– lütfen beni arayın” dedi.   </span></p>
			<p class="paragraf"><span>“Tabii ki” dedi Cynthia.   </span></p>
			<p class="paragraf"><span>Rasbach ön pencereden dışarıya baktı. Muhabirler hâlâ etrafta boş boş dolanıyor, dışarıya çıkmalarını bekliyorlardı. “Sakıncası yoksa arka kapıdan çıkabilir miyiz?” dedi Rasbach.   </span></p>
			<p class="paragraf"><span>“Tabii ki yok” dedi Cynthia. “Garaj açık.”  </span></p>
			<p class="paragraf"><span>Dedektifler mutfaktaki sürgülü cam kapıdan dışarıya süzüldüler ve arka bahçeyi geçip Stillwell’lerin garajından çıktılar. Caddedekilere görünmeden ara yolda durdular.   </span></p>
			<p class="paragraf"><span>Jennings yan gözle Rasbach’a baktı ve kaşlarını kaldırdı.  </span></p>
			<p class="paragraf"><span>“Ona inanıyor musun?” diye sordu Rasbach.   </span></p>
			<p class="paragraf"><span>Jennings, “Tam olarak hangi konuda?” diye sordu. İki dedektif alçak sesle konuşmaya başladılar.  </span></p>
			<p class="paragraf"><span>“Arka bahçedeki aşna-fişne konusunda.”  </span></p>
			<p class="paragraf"><span>“Bilmiyorum. Neden yalan söylesin ki? Üstelik kadın sahiden de </span><span class="CharOverride-11">çok</span><span> çekici.”  </span></p>
			<p class="paragraf"><span>“Deneyimlerime göre insanlar her zaman yalan söylerler” dedi Rasbach.  </span></p>
			<p class="paragraf"><span>“Sence yalan mı söylüyordu?”  </span></p>
			<p class="paragraf"><span>“Hayır. Ama kadında bir terslik var ve ne olduğunu bilmiyorum. Gergin görünüyordu; bir şeyleri söylemekten kaçınır ya da saklar gibi bir hali vardı” dedi Rasbach. “Esas meseleye şu; diyelim ki kadın doğru söylüyor; Marco neden on iki buçuğu biraz geçe ona kur yapmış? Acaba bunu bebeğinin aşağı yukarı o sırada kaçırıldığından habersiz olduğu için mi yapabilmiş, yoksa bebeği suç ortağına teslim edip dünya umurunda değilmiş gibi davranmak mı istemiş?”  </span></p>
			<p class="paragraf"><span>“Veya belki de sosyopatın tekidir” dedi Jennings. “Belki de bebeği suç ortağına vermiştir ve bu onu hiç rahatsız etmemiştir.”  </span></p>
			<p class="paragraf"><span>Rasbach başını iki yana sallayarak, “Sanmam” dedi. Neredeyse Rasbach’ın karşılaştığı bütün sosyopatların –polis teşkilatında on yıllar geçirdikten sonra birkaç psikopata rastlamıştı– kendine has bir özgüveni, hatta heybetli bir hali vardı.   </span></p>
			<p class="paragraf"><span>Marco ise baskıya dayanamayacak gibi görünüyordu.   </span></p>
		</div>
	</body>
</html>