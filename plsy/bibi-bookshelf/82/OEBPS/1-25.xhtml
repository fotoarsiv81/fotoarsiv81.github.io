<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-25</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-25" xml:lang="en-GB">25  </p>
			<p class="paragraf"><span>  </span></p>
			<p class="paragraf"><span>Anne Marco’nun Cynthia’nın arka bahçesinden çıktığını gördü ve gözleri fal taşı gibi açıldı. Şaşkınlıktan, elinde sulama kabıyla birlikte donup kaldı. Marco Cynthia’nın evine gitmişti. Peki neden? Bunun sadece tek bir sebebi olabilirdi. Anne yine de bahçenin diğer ucundan Marco’ya sordu. “Orada ne yapıyordun?” Sesi buz gibiydi.   </span></p>
			<p class="paragraf"><span>Marco yüzüne ışık tutulmuş gibiydi, suçüstü yakalanmıştı ve ne yapacağını bilmiyordu. Doğaçlama yapma konusunda hiçbir zaman iyi olmamıştı. Anne neredeyse onun için üzülecekti. Ama şu anda bu mümkün değildi çünkü Marco’dan nefret ediyordu. Anne sulama kabını yere attı, koşarak Marco’nun yanından geçti ve arka kapıdan eve girdi.   </span></p>
			<p class="paragraf"><span>“Anne! Bekle!” diye çaresizce seslenen Marco, onun peşine düştü.   </span></p>
			<p class="paragraf"><span>Ama Anne beklemedi. Yukarı kata koştu; artık yüksek sesle ağlıyordu. Marco da onun peşi sıra yukarı çıktı ve Anne’e kendisiyle konuşması, açıklamasına izin vermesi için yalvardı.   </span></p>
			<p class="paragraf"><span>Ama bunu nasıl açıklayacağına dair hiçbir fikri yoktu. Anne’e videonun varlığından bahsetmeden, neden gizlice Cynthia’nın evine gittiğini nasıl açıklayacaktı?  </span></p>
			<p class="paragraf"><span>Marco Anne’in yatak odalarına gitmesini ve kendini gözyaşları içinde yatağa atmasını bekliyordu; Anne üzgün olduğunda genellikle böyle yapardı. Belki de kapıyı yüzüne çarpıp kilitlerdi. Bunu daha önce de yapmıştı. Er ya da geç dışarı çıkardı ve Marco’nun da düşünecek zamanı olurdu.   </span></p>
			<p class="paragraf"><span>Ama Anne yatak odalarına koşmadı ve kendini ağlayarak yatağa atmadı. Kapıyı kilitleyip Marco’yu dışarıda da bırakmadı. Bunun yerine koridoru koşarak geçip ofise daldı. Marco tam arkasındaydı. Anne’in havalandırma ızgarasının önünde dizlerinin üstüne çöktüğünü gördü.   </span></p>
			<p class="paragraf"><span>Hayır olamaz. Tanrım, hayır.  </span></p>
			<p class="paragraf"><span>Anne ızgarayı yerinden çıkardı, elini içeri soktu ve cep telefonunu hava kanalının kenarından söküp aldı. Marco’nun midesi bulanmaya başladı. Anne telefonu avucuna koydu, gözlerinden yaşlar boşalarak Marco’ya gösterdi. “</span><span class="CharOverride-11">Bu</span><span> da neyin nesi Marco?” diye sordu.   </span></p>
			<p class="paragraf"><span>Marco donup kaldı. Bunun olduğuna inanamıyordu. Ansızın, içinden yükselen gülme dürtüsüne karşı koymak zorunda kaldı. Tüm bu olanlar tam bir komediydi. Cynthia’nın videosu. Bu cep telefonu. </span><span class="CharOverride-11">Şimdi Anne’e ne söyleyecekti?</span><span>  </span></p>
			<p class="paragraf"><span>Anne, “Cynthia ile bu şekilde iletişim kuruyordun, değil mi?” diyerek onu suçladı.  </span></p>
			<p class="paragraf"><span>Marco bir an için afallayarak ona baktı. Tam, </span><span class="CharOverride-11">Cynthia yan evde yaşarken neden ona ulaşmak için bir cep telefonu kullanayım ki?</span><span> diyecekken dilini tuttu. Tereddüt etmesi, Anne’in aklına başka bir olasılık getirdi.  </span></p>
			<p class="paragraf"><span>“Yoksa bununla başka birini mi arıyordun?” diye sordu.  </span></p>
			<p class="paragraf"><span>Marco ona doğruyu söyleyemezdi; şu an elinde tuttuğu gizli cep telefonunun, bebeklerinin kaçırılmasına yardım eden suç ortağıyla –hani şu ölü bulunan adamla– iletişim kurabilmesinin tek yolu olduğunu açık edemezdi. Marco, birlikte bağışlanamaz bir suç işlediği ortağını aramak için kullandığı izi sürülemeyen kontörlü cep telefonunu havalandırma kanalının duvarına saklamıştı. Anne onun Cynthia’yla ya da bir başkasıyla ilişkisi olduğunu düşünüyordu. Marco’nun o anki dürtüsü, Anne’i Cynthia’dan uzak tutmak yönündeydi. Bir şeyler uyduracaktı.   </span></p>
			<p class="paragraf"><span>“Çok üzgünüm” diye lafa girdi. “İlişki yaşadığım kişi Cynthia değil, yemin ederim.”  </span></p>
			<p class="paragraf"><span>Anne çığlık atıp telefonu sertçe Marco’ya fırlattı. Telefon Marco’nun alnına çarpıp yere düştü. Marco sağ gözünün üzerinde keskin bir acı hissetti.   </span></p>
			<p class="paragraf"><span>Anne’e yalvardı. “Çoktan bitti, Anne. Hiçbir anlamı yoktu. Sadece birkaç hafta sürdü” diye yalan söyledi. “Cora’nın doğumundan hemen sonraydı ve sen çok yorgundun... Bir hataydı. Bunu yapmak istemezdim; birdenbire oluverdi işte.” Marco aklına gelen bütün bahaneleri sıralıyordu.   </span></p>
			<p class="paragraf"><span>Anne ona tiksinti ve öfkeyle bakıyordu; yüzünden yaşlar süzülüyordu, burnu akıyordu ve saçları darmadağındı. Acı dolu bir sesle, “Bundan böyle kanepede uyuyabilirsin” dedi sertçe. “Ben ne yapacağıma karar verene dek.” Marco’nun yanından geçip yatak odalarına gitti ve kapıyı çarptı. Marco onun kilidi çevirdiğini duydu.  </span></p>
			<p class="paragraf"><span>Marco telefonu yavaşça yerden aldı. Telefonun alnına çarptığı yere dokununca parmaklarına kan bulaştı. Dalgın bir şekilde telefonu açıp şifreyi girdi. Arama listesinde tek bir numara vardı. Bütün çağrıları yanıtsız kalmıştı.   </span></p>
			<p class="paragraf"><span>Marco korkusunu ve şaşkınlığını yenmenin bir yolunu bulmaya çalıştı. Cora’nın Bruce’un elinde olduğunu kim bilebilirdi ki? Yoksa Bruce planlarından bir başkasına bahsetmiş ve bu kişi de onları ele mi vermişti? Bu pek olası değildi. Yoksa dikkatsizlik mi etmişti? Birisi bebeği görüp onu tanımış mıydı? Bu da pek muhtemel değildi.  </span></p>
			<p class="paragraf"><span>Marco aylak aylak elindeki cep telefonuna bakarken, cevapsız çağrı sembolünü görmesiyle birlikte sıçradı. Telefona son kez baktığında, bu çağrı orada değildi. Tabii ki telefonun sesi kısıktı. Onu Bruce’un telefonundan arayan kim olabilirdi ki? Bruce ölmüştü. Marco yeniden arama tuşuna basarken kalbi göğüskafesine değecekmiş gibi çarpıyordu. Telefonun bir kez, sonra iki kez çaldığını duydu.  </span></p>
			<p class="paragraf"><span>Ve sonra tanıdık bir ses duydu. “Ben de ne zaman arayacağını merak ediyordum.”  </span></p>
			<p class="paragraf20">  </p>
			<p class="paragraf"><span>Anne ağlayarak uykuya daldı. Uyandığında hava kararmıştı. Yatakta uzanırken, evdeki seslere kulak kesildi. Hiçbir şey duymadı. Marco’nun nerede olduğunu merak etti. Acaba onu görmeye tahammül edebilir miydi? Yastığına sımsıkı sarılıp düşündü.  </span></p>
			<p class="paragraf"><span>Eğer onu şimdi evden atarsa, bu hoş görünmezdi. Basın mensupları tıpkı bir hayvan sürüsü gibi üzerlerine üşüşürlerdi. Hiç olmadıkları kadar suçlu görünürlerdi. Eğer masumlarsa, neden ayrılsınlardı ki? Polis onları tutuklayabilirdi. Umurunda mıydı sanki?   </span></p>
			<p class="paragraf"><span>Her şeye rağmen, Anne Marco’nun iyi bir baba olduğunu ve Cora’yı sevdiğini biliyordu; bebeğinin yokluğu yüzünden en az Anne kadar acı çekiyordu. Polisin dediklerine, üstü kapalı sorularıyla ve varsayımlarıyla ima ettiklerine karşın, Anne onun Cora’nın ortadan kaybolmasıyla hiçbir ilgisi olmadığını biliyordu. Marco’yu başka bir kadınla birlikte düşünmek Anne’in midesini bulandırsa da, onu hayatından çıkaramazdı; en azından şimdilik.   </span></p>
			<p class="paragraf"><span>Anne gözlerini kapayıp o geceyi hatırlamaya çalıştı. Cora’nın ortadan kaybolduğu geceden beri, kendini ilk kez o odada hayal etti. Bundan kaçıp durmuştu. Ama şimdi zihninde bebeğini son gördüğü an canlanmıştı. Cora yatağındaydı. Oda karanlıktı. Cora sırtüstü yatıyordu; tombiş kollarını kaldırıp başının iki yanına koymuş, sarı bukleleri sıcak yüzünden alnına yapışmıştı. Tavandaki pervane miskin miskin dönüyordu. Odanın penceresi gece esintisinden yararlanmak üzere açık bırakılmıştı ama içerisi yine de havasızdı.   </span></p>
			<p class="paragraf"><span>Anne şimdi detayları hatırlıyordu. Yatağın başında durup kızının ufacık yumruklarına, çıplak ve kıvrık bacaklarına bakmıştı. Hava çok sıcak olduğundan üstünü örtmemişti. Uzanıp bebeğinin alnını okşama isteğini bastırmıştı çünkü onu uyandırmaktan korkmuştu. Cora’yı kucağına almak, yüzünü çocuğunun boynuna gömüp ağlamak istemiş ama kendine hâkim olmuştu. Bir sürü duygunun –çoğunlukla sevgi ve şefkatin ama aynı zamanda umutsuzluğun, çaresizliğin ve yetersizliğin– hücumu altındaydı ve utanıyordu.   </span></p>
			<p class="paragraf"><span>Yatağın yanında dururken kendini suçlamamaya çalıştı ama bu o kadar da kolay değildi. Mutlu bir anne olmaması ve kızına yetememesi kendi suçuydu. Ama kızı, o mükemmeldi. Onun kıymetli küçük kızıydı. Bu bebeğinin suçu değildi. Hiçbiri onun suçu değildi.   </span></p>
			<p class="paragraf"><span>Anne Cora’nın odasında kalmak, konforlu emzirme koltuğunda oturmak ve uykuya dalmak istiyordu. Fakat bunun yerine parmak uçlarına basarak odadan çıkmış ve yan evdeki davete geri dönmüştü.   </span></p>
			<p class="paragraf"><span>Anne gece yarısı eve yaptığı son ziyaret hakkında başka hiçbir şey hatırlayamıyordu. Bebeği ne sarsmıştı, ne de düşürmüştü. En azından o sırada. Onu kucağına bile almamıştı. Cora’yı gece yarısı hızlıca kontrol etmeye gittiğinde kucağına almadığını veya ona dokunmadığını gayet net olarak hatırlıyordu çünkü onu uyandırmaktan korkmuştu. Cora’yı saat on birde emzirdiğinde, kızı mızmızlanmıştı. Uyanmış ve huysuzluk etmişti. Anne onu emzirmişti ama Cora bir türlü sakinleşmemişti. Anne Cora’yı kucağında gezdirmiş, ona şarkı söylemişti. Ona tokat atmış olabilirdi. Evet, Cora’ya tokat atmıştı. Bunu hatırlayınca utançtan midesi bulanmaya başladı.   </span></p>
			<p class="paragraf"><span>Anne yorgundu, bıkkındı ve davette Marco ile Cynthia arasında olanlar yüzünden canı sıkkındı. Ağlıyordu. Cora’yı düşürdüğünü ya da onu sarstığını hatırlamıyordu. Ama bebeğin kıyafetini değiştirdiğini de hatırlayamıyordu. Peki ama neden? Eğer kıyafeti değiştirdiğini hatırlayamıyorsa, aklına gelmeyen başka neler vardı? Cora’ya tokat attıktan sonra ne yapmıştı?   </span></p>
			<p class="paragraf"><span>Polisler pembe tulum meselesini sorduklarında, Anne doğru olduğunu düşündüğü şeyi söylemişti; yani kıyafeti değiştirdiğini. Cora’yı son kez emzirirken, bezini değiştirdiği sırada sık sık kıyafetini de değiştiriyordu. O sırada da aynı şeyi yaptığını farz etmişti. Büyük olasılıkla da yaptığını biliyordu. Ama bir türlü hatırlayamıyordu.  </span></p>
			<p class="paragraf"><span>Anne ruhunda derin bir sızı hissetti. Bebeği saat on birde son kez emzirirken, ona bir şey yapıp yapmadığını merak etti. Ona tokat atmıştı ama sonrasını hatırlayamıyordu. Yoksa daha kötüsünü yapmış mıydı? Sahi mi? Onu öldürmüş müydü? Marco saat on iki buçukta Cora’yı ölü bulmuş, en kötü senaryoyu hayal etmiş ve Anne’in suçunu örtbas mı etmişti? Cora’yı götürmesi için birini mi aramıştı? Davette bu yüzden mi daha uzun süre kalmak istemişti? Cora’yı götürecek kişiye zaman tanımak için mi? Anne çaresizce bebeğin gece yarısı nefes alıp almadığını hatırlamaya çalıştı. Hatırlayamıyordu. Emin olamıyordu. Dehşetten ve vicdan azabından midesi bulanıyordu.   </span></p>
			<p class="paragraf"><span>Bunu Marco’ya soracak cesareti var mıydı? Gerçeği öğrenmek istiyor muydu?  </span></p>
		</div>
	</body>
</html>