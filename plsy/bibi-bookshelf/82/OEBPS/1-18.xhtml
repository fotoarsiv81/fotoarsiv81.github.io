<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-18</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-18" xml:lang="en-GB">18  </p>
			<p class="paragraf"><span>  </span></p>
			<p class="paragraf"><span>Direksiyonu sımsıkı tutmaktan eklemleri beyazlaşan Marco, yolda giderken derin nefesler alarak kendini sakinleştirmeye çalıştı.  </span></p>
			<p class="paragraf"><span>Şansını deneyebilir ve planladığı gibi takası yapmaya gidebilirdi. Belki de Richard polise bir şey söylememişti. Cora terk edilmiş garajda, bir çocuk araba koltuğunda oturuyor olacaktı. Marco Cora’yı alacak, parayı bırakacak ve kaçıp gidecekti.   </span></p>
			<p class="paragraf"><span>Ama ya Richard polise haber verdiyse ne olacaktı? O zaman Marco Cora’yı alır almaz parayı bırakıp tüyecekti; Bruce parayı almaya gelecekti ve polisler onu yakalayacaktı. Peki ya Bruce konuşursa? Marco çok uzun bir süre hapiste kalabilirdi.   </span></p>
			<p class="paragraf"><span>Marco planı iptal edebilirdi. Geri dönebilir ve takas yerinde boy göstermeden, Bruce’un posta yoluyla başka bir mesaj göndermesini umabilirdi. Ama bunu polise nasıl açıklayacaktı? Nasıl olur da kaçırılan bebeğini planladığı şekilde teslim almaya gitmezdi? Arabasıyla ilgili bir arıza yaşarsa takas yerine gecikebilir ve teslim saatini kaçırabilirdi. Sonra, Bruce kendisiyle tekrar temas kurarsa Marco bir deneme daha yapabilir ve detayları Richard’dan gizleyebilirdi. Ama Richard bu arada Marco’nun bunca parayı elinde tutmasına hayatta izin vermezdi. Kahretsin. Kayınpederinin haberi olmadan hiçbir şey yapamazdı çünkü Alice Richard’ın parayı kontrol etmesine izin veriyordu.   </span></p>
			<p class="paragraf"><span>Hayır, Cora’yı bugün geri almalıydı. Gidip onu getirmeliydi. Ne olursa olsun, bu işin daha fazla uzamasına izin veremezdi.   </span></p>
			<p class="paragraf"><span>Zihninde düşünceler uçuşurken, yarım saat geçip gitmişti bile. Marco yolu yarılamıştı. Bir karar vermek zorundaydı. Saatini kontrol etti ve bir sonraki çıkışa sapıp otoyoldan çıktı. Arabayı yolun kenarına çekti, dörtlüleri yaktı ve elleri titreyerek cep telefonuna uzandı. Anne’i cep telefonundan aradı.  </span></p>
			<p class="paragraf"><span>Anne derhal cevap verdi. “Onu aldın mı?” diye sordu heyecanla.   </span></p>
			<p class="paragraf"><span>“Hayır almadım, daha zamanı gelmedi” dedi Marco. “Babanın polise bundan bahsedip bahsetmediğini sormak istemiştim.”  </span></p>
			<p class="paragraf"><span>“Babam böyle bir şey yapmaz” dedi Anne.   </span></p>
			<p class="paragraf"><span>“Ona sorar mısın?”  </span></p>
			<p class="paragraf"><span>Marco arka planda birtakım sesler duydu ve sonra Anne telefonu tekrar kulağına yaklaştırdı. “Kimseye söylememiş. Polise de. Neden ki?”  </span></p>
			<p class="paragraf"><span>Marco Richard’a inanmalı mıydı? “Telefonu babana verir misin?” dedi.   </span></p>
			<p class="paragraf"><span>Cep telefonunu alan Richard, “Neler oluyor?” diye sordu.   </span></p>
			<p class="paragraf"><span>“Sana güvenebilmem gerek” dedi Marco. “Polise haber vermediğini bilmem gerek.”  </span></p>
			<p class="paragraf"><span>“Vermedim. Vermeyeceğimi söylemiştim.”  </span></p>
			<p class="paragraf"><span>“Bana doğruyu söyle. Eğer polisler beni izliyorlarsa takas yerine gitmem. Adamın bir tuzak kokusu alıp Cora’yı öldürmesini riske atamam.”  </span></p>
			<p class="paragraf"><span>“Yemin ederim ki onlara bir şey söylemedim. Tanrı aşkına, sadece gidip Cora’yı getir!” Richard da en az Marco kadar panik halindeymiş gibi konuşuyordu.  </span></p>
			<p class="paragraf"><span>Marco telefonu kapatıp yola devam etti.   </span></p>
			<p class="paragraf20">  </p>
			<p class="paragraf"><span>Richard Dries kızının salonunda volta atarken, kalbi göğüs kafesini delecekmiş gibi çarpıyordu. Kanepede birbirlerine sokulan karısıyla kızına baktı ve hızlıca bakışlarını kaçırdı. Çok gergindi ve damadı onu büyük bir hayal kırıklığına uğratmıştı.   </span></p>
			<p class="paragraf"><span>Zaten Marco’yu hiçbir zaman sevmemişti. Tanrı aşkına, Marco nasıl olurdu da buluşmaya gitmemeyi </span><span class="CharOverride-11">düşünebilirdi?</span><span> Her şeyi mahvedebilirdi! Richard karısıyla kızına bir kez daha endişeyle bakıp volta atmaya devam etti.   </span></p>
			<p class="paragraf"><span>En azından, Marco’nun neden polisi aramış olabileceğini düşündüğünü anlayabiliyordu. Marco baştan beri polislere haber vermeme konusunda diretirken, Richard ona karşı tavır almıştı. Polislere takastan bahsetmeleri gerektiğini savunmuş ama sözünü geçirememişti. Richard onlara beş milyon doların kendileri için bile büyük bir para olduğunu söylemişti. Cora’nın hâlâ hayatta olduğuna ikna olmadığını da... Ama aynı zamanda polise haber vermeyeceğini de söylemişti ve sözünde durmuştu. Marco’nun son anda ondan şüphe etmesini ve takasa gitmeyerek her şeyi riske atmayı düşünmesini beklemiyordu.  </span></p>
			<p class="paragraf"><span>Takasa gitse iyi ederdi. Durum o kadar riskliydi ki, Marco’nun cesaretini yitirmemesi gerekiyordu.   </span></p>
			<p class="paragraf20">  </p>
			<p class="paragraf"><span>Marco yarım saat sonra belirlenen takas noktasına vardı. Buraya varmak için şehirden çıkıp otoyol üzerinden yarım saatlik yol gitmek, ardından kuzeybatı yönünde daha küçük bir otoyola sapmak ve sonra da ıssız bir kırsal yolda yaklaşık bir yarım saat daha ilerlemek gerekiyordu. Marco ve Bruce buluşma yeri olarak uzun bir tali yolun sonunda yer alan ve eski bir garajı bulunan terk edilmiş bir çiftliği seçmişlerdi. Marco garajın önüne yanaşıp arabayı park etti. Garaj kapısı kapalıydı. Etraf terk edilmiş gibi görünüyordu ama Bruce yakınlarda bir yerlerde onu izliyor olmalıydı.   </span></p>
			<p class="paragraf"><span>Cora’nın garajda olması gerekiyordu. Marco sersemlemiş gibiydi; bu kâbus neredeyse sona ermişti.   </span></p>
			<p class="paragraf"><span>Marco arabadan indi. Parayı bagajda bıraktı ve garaj kapısına doğru yürüdü. Kapı kolunu kavradı. Yerinden oynamayan kola kuvvetlice asıldı. Kapı büyük bir gıcırtıyla açıldı. İçerisi loştu; özellikle de gözleri dışarıdaki parlak güneş ışığına alıştığı için. Marco kulak kesildi. Hiçbir şey duyamadı. Belki de Cora uyuyordu. Sonra en dip köşede, toprak zeminde duran ve üzerinde beyaz bir örtü bulunan bir çocuk araba koltuğu gördü. Cora’nın örtüsünü hemen tanıdı. Hızla araba koltuğunun yanına gitti, yere eğildi ve örtüyü açtı.   </span></p>
			<p class="paragraf"><span>Koltuk boştu. Marco dehşet içinde ayağa kalktı ve geriye doğru sendeledi. Nefesi kesilmiş gibi hissetti. Araba koltuğu ve örtü buradaydı ama Cora yoktu. Bu kötü bir şaka filan mıydı? Yoksa aldatmaca mıydı? Marco’nun kalbi o kadar hızlı atıyordu ki, kulakları zonkluyordu. Arkasında bir ses duyup o tarafa döndü ama yeterince hızlı değildi. Başında keskin bir acı hissetti ve olanca ağırlığıyla garajın zeminine düştü.  </span></p>
			<p class="paragraf"><span>Birkaç dakika sonra –aradan kaç dakika geçtiğini bilmiyordu– kendine geldiğinde yavaşça dizlerinin ve ellerinin üzerinde durdu, sonra da ayağa kalktı. Yalpalıyordu, sersem gibiydi ve başı acıyla zonkluyordu. Sendeleyerek dışarı çıktı. Arabası hâlâ orada, garajın önündeydi ve bagaj kapağı açıktı. Marco tökezleyerek bagajın içine bakmaya gitti. Para –beş milyon dolar– yoktu. Tabii ya. Marco boş bir araba koltuğu ve Cora’nın örtüsüyle birlikte geride kalmıştı. Cora’nın kendisi ortalarda yoktu. Marco’nun cep telefonu arabada, ön koltuktaydı ama Anne’i aramaya cesaret edemedi.   </span></p>
			<p class="paragraf"><span>Polisi aramalıydı ama bunu da yapmak istemiyordu.   </span></p>
			<p class="paragraf"><span>Aptalın tekiydi. Acıyla feryat ederek yere yığıldı.   </span></p>
			<p class="paragraf20">  </p>
			<p class="paragraf"><span>Anne büyük bir sabırsızlıkla bekliyordu. Annesini üzerinden itti ve tedirgin bir biçimde ellerini ovuşturdu. Neler oluyordu? Bu kadar uzun süren neydi? Yirmi dakika önce Marco’dan haber almış olmaları gerekiyordu. Bir şeyler ters gitmiş olmalıydı.   </span></p>
			<p class="paragraf"><span>Anne’in annesi ve babası da huzursuzdu. Richard, “Ne halt ediyor bu?” diye homurdandı. “Eğer polisleri peşinden göndereceğimden korktuğu için Cora’yı almaya gitmediyse, onu kendi ellerimle boğarım.”  </span></p>
			<p class="paragraf"><span>“Acaba cep telefonunu arasak mı?” diye sordu Anne.   </span></p>
			<p class="paragraf"><span>“Bilmiyorum” dedi Richard. “Birkaç dakika daha bekleyelim.”  </span></p>
			<p class="paragraf"><span>Beş dakika sonra artık hiçbiri bu belirsizliğe dayanamaz hale gelmişti. “Onu arayacağım” dedi Anne. “Yarım saat önce Cora’yı alması gerekiyordu. Ya bir şeyler ters gittiyse? Eğer imkânı olsaydı arardı. Ya onu öldürdülerse?! Mutlaka korkunç bir şey oldu!”  </span></p>
			<p class="paragraf"><span>Anne’in annesi ayağa fırlayıp kollarını kızına dolamaya çalıştı ama Anne onu kuvvetle ittirdi. “Onu arıyorum” dedi ve hızlı arama mönüsünden Marco’nun numarasını seçti.   </span></p>
			<p class="paragraf"><span>Marco’nun cep telefonu uzun uzun çaldı ve sesli mesaja düştü. Anne o kadar afallamıştı ki, bomboş karşıya bakmak dışında bir şey yapamadı. “Cevap vermiyor” dedi. Bütün vücudu titriyordu.   </span></p>
			<p class="paragraf"><span>Paniğe kapılmış gibi görünen Richard, “Artık polisi aramamız gerek” dedi. “Marco’nun ne dediği önemli değil. Başı dertte olabilir.” Kendi cep telefonunu çıkarıp kişiler listesinden Dedektif Rasbach’ı aradı.   </span></p>
			<p class="paragraf"><span>Rasbach ikinci çalışta telefonu açtı. “Ben Rasbach” dedi.   </span></p>
			<p class="paragraf"><span>“Ben Richard Dries. Damadım torunumu kaçıranlarla takas yapmaya gitti. Bizi en az yarım saat önce araması gerekiyordu. Cep telefonuna cevap vermiyor. Bir terslik olmasından korkuyoruz.”  </span></p>
			<p class="paragraf"><span>“Tanrım, neden bundan haberimiz olmadı?” dedi Rasbach. “Her neyse. Bana detayları verin.” Richard onu hızlıca bilgilendirdi ve takasın yapılacağı yeri tarif etti. Orijinal fidye notunu saklamışlardı. Marco ona rehberlik etmesi için notun fotokopisini almıştı.  </span></p>
			<p class="paragraf"><span>“Yola çıkıyorum. Bu arada yerel polis birliklerinin acilen oraya gitmesini sağlayacağız” dedi Rasbach. “Haberleşiriz.” Sonra telefonu kapattı.  </span></p>
			<p class="paragraf"><span>“Polisler yola çıkıyorlar” dedi Anne’in babası. “Yapabileceğimiz tek şey beklemek.”  </span></p>
			<p class="paragraf"><span>“Ben bekleyemem. Bizi sen götüreceksin, kendi arabanla” dedi Anne.  </span></p>
			<p class="paragraf20">  </p>
			<p class="paragraf"><span>Polis arabası yanına yanaştığında, Marco hâlâ Audi’nin ön lastiklerinden birinin dibine yığılmış halde, toprak zeminde oturuyordu. Başını bile kaldırmadı. Artık her şey bitmişti. Cora ölmüş olmalıydı. Aldatılmıştı. Cora her kimin elindeyse para da o kişideydi; artık onu yaşatmalarının bir anlamı kalmamıştı.  </span></p>
			<p class="paragraf"><span>Nasıl bu kadar aptal olabilmişti? Neden Bruce Neeland’a güvenmişti? Şu anda ona neden güvendiğini hatırlayamıyordu; zihni keder ve korku yüzünden kendini kapatmıştı. İtiraf etmekten başka çaresi yoktu. Anne ondan nefret edecekti. Marco o kadar üzgündü ki. Cora için, Anne için, onlara yaptıkları için. Dünyada en çok sevdiği iki kişiye yaptıkları için...  </span></p>
			<p class="paragraf"><span>Açgözlülük etmişti. Kendini Anne’in anne ve babasının parasını almanın çalmak olmadığına inandırmıştı; nasılsa para sonunda Anne’e miras kalacaktı ama şu anda bir kısmına ihtiyaçları vardı. Kimsenin incinmesi gerekmiyordu. Bruce ile birlikte bunu planladıklarında, Cora’nın cidden tehlike altında olabileceği hiç aklına gelmemişti. Bu suçun bir kurbanı olmamalıydı.  </span></p>
			<p class="paragraf"><span>Ama Cora sırra kadem basmıştı. Marco Bruce’un ona ne yaptığını bilmiyordu. Cora’yı nasıl bulacağını da...  </span></p>
			<p class="paragraf"><span>İki üniformalı polis memuru yavaşça arabadan indiler. Marco’nun Audi’ye yaslanarak yığıldığı yere doğru yürüdüler.   </span></p>
			<p class="paragraf"><span>Memurlardan biri, “Marco Conti?” diye seslendi.  </span></p>
			<p class="paragraf"><span>Marco cevap vermedi.  </span></p>
			<p class="paragraf"><span>“Yalnız mısınız?”  </span></p>
			<p class="paragraf"><span>Marco memuru duymazdan geldi. Polis telsizini ağzına yaklaştırırken, ortağı Marco’nun yanına çömeldi. “Yaralı mısınız?” diye sordu.   </span></p>
			<p class="paragraf"><span>Ama Marco şoka girmişti. Hiçbir şey söylemedi. Ağlamış olduğu anlaşılıyordu. Yanında dikilen polis memuru telsizini kaldırdı, silahını çekti ve en kötüsünden korkarak garaja girdi. Çocuk araba koltuğunu ve hemen önüne, toprağa fırlatılan beyaz örtüyü gördü ama bebek ortalarda yoktu. Çabucak dışarı çıktı.  </span></p>
			<p class="paragraf"><span>Marco hâlâ konuşmuyordu.   </span></p>
			<p class="paragraf"><span>Çok geçmeden ışıkları yanıp sönen başka polis arabaları da olay yerine yanaştı. Bir ambulans geldi ve sağlık görevlileri Marco’ya şok tedavisi uygulamaya başladılar.  </span></p>
			<p class="paragraf"><span>Kısa bir süre sonra, Dedektif Rasbach’ın arabası çiftliğe uzanan tali yolun sonunda durdu. Rasbach telaş içinde arabadan inip yetkili memurla konuştu. “Ne oldu?” diye sordu.  </span></p>
			<p class="paragraf"><span>“Tam olarak bilmiyoruz. Adam konuşmuyor. Garajda boş bir çocuk araba koltuğu var ama ortada bebek filan yok. Bagaj da açık ve içi boş.”  </span></p>
			<p class="paragraf"><span>Rasbach etrafına göz attı ve “Yüce Tanrım” diye mırıldandı. Diğer polis memurunun peşinden garaja girdi, araba koltuğuyla yerdeki küçük örtüyü gördü. İlk tepkisi, dışarıda yerde oturan adam için derin bir üzüntü duymak oldu; adam suçlu olsun ya da olmasın. Belli ki Marco çocuğunu geri almayı bekliyordu. Eğer bu adam suçluysa, bir amatördü. Rasbach dışarıya, güneş ışığına çıkıp çömeldi ve Marco’nun yüzüne bakmaya çalıştı. Ama Marco onunla göz göze gelmiyordu.  </span></p>
			<p class="paragraf"><span>“Marco” dedi Rasbach telaşla. “Ne oldu?”  </span></p>
			<p class="paragraf"><span>Ama Marco ona bakmıyordu bile.  </span></p>
			<p class="paragraf"><span>Zaten Rasbach’ın neler olduğuna dair oldukça net bir fikri vardı. Görünüşe göre Marco arabasından inmiş, bebeğini teslim almayı umarak garaja girmiş ve bebeği ona vermek gibi bir niyeti olmayan çocuk hırsızı onu etkisiz hale getirip parayı almış ve Marco’yu kederiyle baş başa bırakmıştı.   </span></p>
			<p class="paragraf"><span>Bebek muhtemelen ölmüştü.   </span></p>
			<p class="paragraf"><span>Rasbach ayağa kalktı, cep telefonunu çıkardı ve istemeyerek Anne’in cep numarasını çevirdi. “Üzgünüm” dedi. “Kocanız iyi ama bebek burada değil.”  </span></p>
			<p class="paragraf"><span>Rasbach hattın diğer ucunda nefesi kesilen Anne’in hıçkırıklara boğulduğunu duydu. “Bizimle polis merkezinde buluşun” dedi.   </span></p>
			<p class="paragraf"><span class="CharOverride-14">Bazen işinden nefret ediyordu. </span><span>  </span></p>
		</div>
	</body>
</html>