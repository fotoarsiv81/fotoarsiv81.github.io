<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-12</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-12" xml:lang="en-GB">12  </p>
			<p class="paragraf"><span>  </span></p>
			<p class="paragraf"><span>Pazar günü, öğleden sonraydı. Ortada yeni bir ipucu yoktu. Cora’yı kaçırdığını iddia eden kimse aramamıştı. Vaka çıkmaza girmiş gibi görünüyordu ama Cora hâlâ dışarıda bir yerlerdeydi. </span><span class="CharOverride-11">Peki neredeydi?</span><span>  </span></p>
			<p class="paragraf"><span>Anne salon penceresine doğru yürüdü. Mahremiyetlerini korumak için çektikleri perdeler, içeriye süzülen ışığı kırıyordu. Anne kenarda durdu ve dışarıya göz atmak için perdeyi bir parça araladı. Bir sürü muhabir kaldırımı doldurmuş, yola doğru taşmıştı.   </span></p>
			<p class="paragraf"><span>Sanki Anne bir akvaryumda yaşıyordu ve herkes camı tıklatıyordu.   </span></p>
			<p class="paragraf"><span>Contilerin basının umduğu gibi medyanın gözdeleri olmayacakları şimdiden belliydi. Anne ve Marco basını hoş karşılamamışlardı; muhabirleri davetsiz birer misafir olarak gördükleri, onlara mecburen katlandıkları açıktı. İkisi de pek fotojenik sayılmazdı; gerçi Marco yakışıklıydı ve Anne de eskiden yeterince güzeldi. Ama yakışıklı olmak yeterli değildi; insanda karizma ya da bir sıcaklık olması gerekiyordu. Marco’nun ise hiçbir karizmatik yanı kalmamıştı. Bitkin bir hayalet gibiydi. Her ikisi de hem suçlu, hem de utanca yenik düşmüş gibi görünüyorlardı. Marco’nun basınla mesafeli bir ilişkisi vardı; Anne ise hiçbir açıklama yapmamıştı. İkisi de basına sıcak davranmamıştı; basın da onlara ısınamamıştı. Anne büyük olasılıkla ileride pişmanlık duyacakları bir taktik hatası yaptıklarının farkındaydı.   </span></p>
			<p class="paragraf"><span>Sorun, olay sırasında evde olmamalarıydı. Cora yatağından çalındığında yan evde oldukları ortaya çıkmıştı. Anne ertesi sabahın manşetlerini gördüğünde dehşete kapılmıştı: BEBEKLERİ KAÇIRILIRKAN ÇİFT EVDE YOKMUŞ, KAÇIRILAN BEBEK YALNIZ BIRAKILMIŞ. Eğer kendi evlerinde derin uykuda olsalardı ve çocukları odasındayken kaçırılsaydı, basından ve halktan çok daha fazla sempati görürlerdi. Yan evdeki yemeğe katıldıkları için, eleştirilerin hedefi olmuşlardı. Ve tabii ki Anne’in doğum sonrası depresyonu da ortaya dökülmüştü. Anne bu işlerin nasıl yürüdüğünü bilmiyordu. Basına kesinlikle bir şey söylememişti. Anne bebeklerini evde yalnız bıraktıklarını Cynthia’nın ağzından kaçırmış olabileceğinden şüpheleniyordu ama medyanın depresyonunu nereden öğrendiğini bilmiyordu. Polis özel tıbbi bilgilerini basına sızdırmış olamazdı. Yine de Anne bunu onlara sormuştu ve konuyla bir ilgileri olmadığını söylemişlerdi. Ama Anne polislere güvenmiyordu. Bu bilgiyi sızdıranlar her kimse, Anne’i herkesin –halkın, basının, ebeveyninin ve arkadaşlarının– gözünde daha da küçük düşürmüştü. Anne alenen rezil olmuştu.   </span></p>
			<p class="paragraf"><span>Anne başını çevirip ön basamakların dibinde, kaldırımda durmadan büyüyen oyuncak yığınına ve diğer renkli ıvır zıvıra baktı. Üzerlerine notlar ve kartlar iliştirilen solmuş çiçek buketleri, her renkte ve büyüklükte pelüş oyuncaklar, ayıcıklar ve hatta devasa bir zürafa vardı. Klişelerden oluşan bir yığındı bu. Sempatinin ve nefretin dışavurumuydu.  </span></p>
			<p class="paragraf"><span>Marco günün daha erken bir saatinde dışarı çıkmış ve onu neşelendirmek için kucak dolusu oyuncak ve not getirmişti. Bu bir daha asla yapmayacağı bir hataydı. Notların çoğu zehir saçıyordu, hatta dehşet doluydu. Anne birkaçını okuyunca nefesi kesilir gibi olmuş; kâğıtları buruşturup top yapmış ve yere atmıştı.  </span></p>
			<p class="paragraf"><span>Anne perdeyi bir hışım kenara çekip tekrar dışarıya baktı. Bu sefer dehşete kapılarak tepeden tırnağa ürperdi. Kaldırımda tek sıra halinde, bebek arabalarını iterek evlerine doğru ilerleyen kadınları tanıyordu: anneler grubundan üç –hayır dört– kişi ziyaretine geliyordu. Yaklaşan dramı sezen muhabirler, onlara yol vermek için kenara çekildiler. Anne gözlerine inanamaz bir halde anneleri izliyordu. </span><span class="CharOverride-11">Herhalde </span>bebekleriyle birlikte<span class="CharOverride-11"> ziyarete gelmemişlerdir</span><span> diye düşündü.   </span></p>
			<p class="paragraf"><span>En öndeki Amalia’nın –kahverengi gözlü şirin Theo’nun annesinin– bebek arabasının altına uzandığını ve eline hazır mamaya benzeyen büyük bir kutu aldığını gördü. Onun arkasındaki kadınlar da aynı şeyi yaptılar; bebek arabalarının fren pedallarını kilitleyip, oturakların altındaki sepetlerde duran kaplara uzandılar.   </span></p>
			<p class="paragraf"><span>Anne bu sevecenliğe ve bu denli düşüncesizce yapılan zalimliğe katlanamazdı. Pencereye aniden sırtını dönerken, ağzından bir hıçkırık çıktı.   </span></p>
			<p class="paragraf"><span>Telaşa kapılan Marco hemen onun yanına giderek, “Ne oldu?” diye sordu.   </span></p>
			<p class="paragraf"><span>Perdeyi kenara çekti ve pencereden dışarıya, kaldırıma baktı.   </span></p>
			<p class="paragraf"><span class="CharOverride-11">“Kurtul onlardan!”</span><span> diye fısıldadı Anne. </span><span class="CharOverride-11">“Lütfen.”  </span></p>
			<p class="paragraf20">  </p>
			<p class="paragraf"><span>Pazartesi günü saat dokuzda, Dedektif Rasbach Marco ile Anne’in resmi olarak ifade vermek üzere polis merkezine gelmelerini istedi. İkisi de dili tutulmuş gibi yüzüne bakınca, “Tutuklu değilsiniz” diyerek güvence verdi. “Sadece her birinizin ifadesini almak ve birkaç soru daha sormak istiyoruz.”  </span></p>
			<p class="paragraf"><span>Endişelendiği her halinden belli olan Anne, “Bunu neden burada yapamıyorsunuz?” diye sordu. “</span><span class="CharOverride-11">Şu ana</span><span> kadar yaptığınız gibi.”  </span></p>
			<p class="paragraf"><span>Dehşete kapılan Marco da, “Neden merkeze gitmek zorundayız?” diye tekrarladı.  </span></p>
			<p class="paragraf"><span>“Formalite icabı” dedi Rasbach. “Önce üstünüze başınıza çekidüzen vermek ister misiniz?”  </span></p>
			<p class="paragraf"><span>Anne nasıl göründüğü umurunda değilmiş gibi başını iki yana salladı.  </span></p>
			<p class="paragraf"><span>Marco ise hiçbir şey yapmadı, sadece ayaklarına baktı.   </span></p>
			<p class="paragraf"><span>Rasbach, “Pekâlâ, öyleyse gidelim” dedi ve önden yürümeye başladı.   </span></p>
			<p class="paragraf"><span>Kapıyı açınca bir hareketlenme oldu. Muhabirler flaşlarını patlatarak ön taraftaki merdivenlerin etrafına üşüştüler. Birisi, “Tutuklandılar mı?” diye seslendi.   </span></p>
			<p class="paragraf"><span>Rasbach hiçbir soruya cevap vermedi ve sus pus kalarak Marco ile Anne’i kalabalığın içinden geçirip evin önündeki polis arabasının yanına götürdü. Arka kapıyı açtı; arabaya önce Anne bindi ve arka koltukta yana doğru kaydı. Marco da yanına yerleşti. Bağırarak sorular yağdıran muhabirler dışında hiç kimse konuşmadı. Rasbach ön koltuğa oturdu ve araba hareket etti. Fotoğrafçılar arkalarından koşarak resim çektiler.   </span></p>
			<p class="paragraf"><span>Anne pencereden dışarıya baktı. Marco onun elini tutmaya çalıştıysa da Anne elini çekti. Pencereden akıp giden şehrin tanıdık manzaraları, köşedeki sebze-meyve tezgâhı ve Cora ile birlikte gölgeye serdikleri bir örtünün üzerinde oturup oyun havuzunda etrafa su sıçratan çocukları izledikleri park gözüne ilişti. Şehri geçtiler; artık Anne’in eskiden çalıştığı, nehrin yakınındaki sanat galerisinden fazla uzakta değillerdi. Sonra Marco’nun ofisinin bulunduğu Art Deco binanın önünden geçtiler ve kendilerini ansızın şehir dışında buldular. İnsan bir polis arabasının arka koltuğundayken ve kendi çocuğunun ortadan kaybolmasıyla ilgili ifade vermeye giderken her şey çok farklı görünüyordu.   </span></p>
			<p class="paragraf"><span>Betondan ve camdan inşa edilen modern bir bina olan polis merkezine vardıklarında araba ön kapıda durdu ve Rasbach Anne ile Marco’ya içeriye kadar eşlik etti. Burada hiç muhabir yoktu; Anne ile Marco’nun sorguya çekileceklerine dair hiçbir duyum almamışlardı.   </span></p>
			<p class="paragraf"><span>Polis merkezine girdiklerinde, yuvarlak bir masanın başında oturan üniformalı bir memur ilgiyle başını kaldırdı. Rasbach Anne’i kadın polis memuruna teslim etti. “Onu üç numaralı sorgu odasına götürün” dedi.   </span></p>
			<p class="paragraf"><span>Anne paniğe kapılarak Marco’ya baktı. “Durun. Marco’nun yanında olmak istiyorum. Bizi birlikte sorguya çekseniz olmaz mı? Neden bizi ayırıyorsunuz?” diye sordu.   </span></p>
			<p class="paragraf"><span>“Sorun yok Anne” dedi Marco. “Merak etme. Her şey yoluna girecek. Biz hiçbir şey yapmadık. Bize sadece bazı sorular soracaklar, sonra da gitmemize izin verecekler, öyle değil mi?” Sözlerini manidar bir ses tonuyla bitirerek Rasbach’a baktı.   </span></p>
			<p class="paragraf"><span>“Doğru” dedi dedektif sakince. “Dediğim gibi, tutuklu değilsiniz. Buraya kendi isteğinizle geldiniz. İstediğiniz zaman gitmekte özgürsünüz.”  </span></p>
			<p class="paragraf"><span>Marco olduğu yerde durup Anne’in kadın polis memuruyla birlikte koridor boyunca ilerlemesini izledi. Anne dönüp ona baktı. Dehşete düşmüştü.   </span></p>
			<p class="paragraf"><span>“Benimle gelin” dedi Rasbach. Marco’yu koridorun sonunda yer alan bir sorgu odasına götürdü. Dedektif Jennings çoktan içeride yerini almıştı. Odadaki metal masanın bir yanında tek bir sandalye, diğer yanında ise dedektifler için ayrılan iki sandalye vardı.   </span></p>
			<p class="paragraf"><span>Marco mantıklı konuşacağına ve her şeyi doğru düzgün anlatabileceğine ihtimal vermiyordu. Yorgunluğun kendisini ele geçirdiğini hissedebiliyordu. Kendi kendine yavaş konuşması, cevap vermeden önce düşünmesi gerektiğini söyledi.   </span></p>
			<p class="paragraf"><span>Rasbach temiz bir takım elbiseyle gömlek giymiş ve kravat takmıştı. Yeni tıraş olmuştu. Jennings de onun gibi kendine çekidüzen vermişti. Marco ise eski bir kot pantolon ve o sabah çekmecesinden çekip çıkardığı buruşuk bir tişört giymişti. Polis merkezine getirileceğinden haberi yoktu. Dedektifin duş alma, tıraş olma ve giysilerini değiştirme önerisini değerlendirmesi gerektiğini daha yeni idrak etmişti. Bunları yapmış olsaydı kendini daha uyanık ve zinde hissederdi. Ve bu sorgunun kalıcı kamera kaydında bir suçlu gibi görünme olasılığı azalmış olurdu; ne var ki Marco muhtemelen kameraya alınacağını yeni akıl etmişti.   </span></p>
			<p class="paragraf"><span>Marco oturup masanın diğer tarafında dikilen iki dedektife baktı. Burada olmak, kendi evinde olmaktan farklıydı. Korkutucuydu. Marco kontrolün el değiştirdiğini hissetti.   </span></p>
			<p class="paragraf"><span>“Eğer sakıncası yoksa, bu görüşmeyi kayıt altına alacağız” dedi Rasbach. Tavanın hemen aşağısında konumlandırılan ve masaya doğru çevrilen kamerayı işaret etti.  </span></p>
			<p class="paragraf"><span>Marco’nun bu konuda seçim şansı olup olmadığına dair hiçbir fikri yoktu. Kısacık bir an tereddüt ettikten sonra, “Evet tabii, sorun değil” dedi.   </span></p>
			<p class="paragraf"><span>Rasbach, “Bir kahve alır mısınız?” diye sordu.   </span></p>
			<p class="paragraf"><span>“Evet olur, teşekkürler” dedi Marco. Gevşemeye çalıştı. Kendine orada bulunma sebebinin, çocuğunu kimin kaçırdığını bulmaya çalışan polislere yardım etmek olduğunu hatırlattı.   </span></p>
			<p class="paragraf"><span>Rasbach ve Jennings endişe içindeki Marco’yu tek başına bırakıp, kahve almak üzere dışarı çıktılar.   </span></p>
			<p class="paragraf"><span>Geri döndüklerinde Rasbach Marco’nun kâğıt bardaktaki kahvesini önüne koydu. Marco onun iki paket şeker ve bir paket krema getirdiğini gördü; demek ki Rasbach Marco’nun kahvesini nasıl içtiğini hatırlamıştı. Marco şeker paketlerini açarken elleri titriyordu. Bunu hepsi fark etti.   </span></p>
			<p class="paragraf"><span>Rasbach, “Lütfen adınızı ve bugünün tarihini söyleyin” dedi ve başladılar.   </span></p>
			<p class="paragraf"><span>Dedektif, bebeğin kaçırıldığı gece neler olduğunu Marco’nun ağzından duymak için ona basit birtakım sorular yöneltti. Cevaplar daha önceki konuşmaların bir tekrarıydı; yeni bir şey duymadılar. Marco sorgu ilerledikçe rahatladığını hissetti. Sonunda artık işlerinin bittiğini ve gitmesine izin vereceklerini düşündü. Fazlasıyla rahatlasa da, bunu belli etmemeye gayret etti. İşte o zaman, diğer odadaki Anne’in neler yaptığını merak edecek vakti oldu.   </span></p>
			<p class="paragraf"><span>Rasbach Marco’nun ifadesini aldıktan sonra, “Güzel, teşekkürler” dedi. “Şimdi eğer sakıncası yoksa, sadece birkaç sorum daha var.”  </span></p>
			<p class="paragraf"><span>Metal sandalyesinden kalkmaya yeltenen Marco tekrar yerine oturdu.   </span></p>
			<p class="paragraf"><span>“Bize şirketiniz Conti Yazılım Tasarımı’ndan bahseder misiniz?” dedi Rasbach.   </span></p>
			<p class="paragraf"><span>Marco, “Neden?” diye sordu. “Şirketimin tüm bunlarla ne ilgisi var?” Endişesini gizlemeye çalışarak Rasbach’a baktı. Ama nereye varmaya çalıştıklarının farkındaydı. Tabii ya, onu araştırmışlardı.   </span></p>
			<p class="paragraf"><span>Rasbach, “Şirketinizi beş yıl önce mi kurdunuz?” diyerek onu konuşmaya teşvik etti.  </span></p>
			<p class="paragraf"><span>“Evet” dedi Marco. “İşletme ve bilgisayar bilimleri alanlarında diplomam var. Her zaman kendi işimi kurmak istemiştim. Yazılım tasarımı sektöründe gelecek gördüm; özellikle de tıbbi yazılımların kullanıcı arayüzü tasarımlarında. Böylece kendi şirketimi kurdum. Birkaç kilit müşterim bulunuyor. Hepsi dışarıdan çalışan yazılım-tasarımı uzmanlarından oluşan küçük bir kadrom var. Çoğunlukla müşterileri yerinde ziyaret ediyoruz; bu yüzden iş için oldukça sık seyahat ediyorum. Şehir merkezinde kendim için tuttuğum bir ofisim var. Oldukça başarılıyız.”  </span></p>
			<p class="paragraf"><span>Rasbach, “Evet, işi oldukça ilerletmişsiniz” diyerek ona katıldı. “Etkileyici. Herhalde kolay olmamıştır. Böyle bir şirket kurmak pahalıya mı patlıyor?”  </span></p>
			<p class="paragraf"><span>“Duruma göre değişir. Ben çok mütevazı bir başlangıç yaptım; sadece birkaç müşterim vardı. İlk başlarda tek tasarımcı bendim; evden çalışıyordum ve işime çok uzun saatler ayırıyordum. Planım işi yavaş yavaş büyütmekti.”  </span></p>
			<p class="paragraf"><span>“Devam edin” dedi Rasbach.   </span></p>
			<p class="paragraf"><span>“Şirket çok hızlı bir şekilde çok başarılı oldu. Hızla büyüdü. Talebi karşılayabilmek ve şirketi bir üst seviyeye taşıyabilmek için daha çok tasarımcıyı işe almak zorunda kaldım. Ben de büyüdüm. Zamanlama doğruydu. O zaman giderler de arttı. Yani malzeme, personel, ofis giderleri. Büyümek için para harcamanız gerek.”  </span></p>
			<p class="paragraf"><span>Dedektif, “Peki işinizi büyütmek için kullandığınız bu para nereden geldi?” diye sordu.   </span></p>
			<p class="paragraf"><span>Marco kızgın bir şekilde ona baktı. “Bunun sizin için neden önemli olduğunu anlayamadım ama Anne’in anne ve babasından borç aldım” dedi.   </span></p>
			<p class="paragraf"><span>“Anlıyorum.”  </span></p>
			<p class="paragraf"><span>Marco sinirlenerek, “Neyi anlıyorsunuz?” diye sordu. Sakin olmalıydı. Her şeyi yüzüne gözüne bulaştırmayı göze alamazdı. Rasbach muhtemelen onu sinirlendirmek için böyle yapıyordu.   </span></p>
			<p class="paragraf"><span>“Hiçbir şey ima etmek istemedim” dedi dedektif sakince. “Karınızın anne ve babasından ne kadar borç aldınız?”  </span></p>
			<p class="paragraf"><span>“Gerçekten soruyor musunuz, yoksa cevabı biliyor musunuz?” dedi Marco.  </span></p>
			<p class="paragraf"><span>“</span><span class="CharOverride-11">Bilmiyorum</span><span>. Gerçekten soruyorum.”  </span></p>
			<p class="paragraf"><span>“Beş yüz bin.”  </span></p>
			<p class="paragraf"><span>“Bu çok yüklü bir miktar.”  </span></p>
			<p class="paragraf"><span>Marco, “Evet öyle” diyerek onayladı. Rasbach onu kışkırtmaya çalışıyordu. Marco bu tuzağa düşmemeliydi.   </span></p>
			<p class="paragraf"><span>“Peki işinizden kâr edebildiniz mi?”  </span></p>
			<p class="paragraf"><span>“Çoğunlukla evet. Bizim de herkes gibi iyi yıllarımız ve o kadar da iyi geçmeyen yıllarımız oluyor.”  </span></p>
			<p class="paragraf"><span>“Peki bu yıl durum nasıl? İyi bir yıl mı, yoksa o kadar da iyi değil mi?”  </span></p>
			<p class="paragraf"><span>“Madem sordunuz, berbat bir yıl” dedi Marco.   </span></p>
			<p class="paragraf"><span>Rasbach, “Bunu duyduğuma üzüldüm” dedi ve bekledi.   </span></p>
			<p class="paragraf"><span>“Bazı terslikler yaşadık” dedi Marco sonunda. “Ama işlerin yoluna gireceğinden eminim. Şirketlerin her zaman yükseliş ve iniş dönemleri vardır. Kötü bir yıl geçirdiniz diye pes edemezsiniz. Zorluklara göğüs germelisiniz.”  </span></p>
			<p class="paragraf"><span>Rasbach düşünceli bir şekilde başıyla onayladı. “Karınızın anne ve babasıyla nasıl bir ilişkiniz var?” diye sordu.   </span></p>
			<p class="paragraf"><span>Marco dedektifin onu ve kayınpederini aynı odada gördüğünü biliyordu. Yalan söylemenin anlamı yoktu.   </span></p>
			<p class="paragraf"><span>“Birbirimizden hoşlanmayız” dedi.   </span></p>
			<p class="paragraf"><span>“Buna rağmen size beş yüz bin dolar verdiler öyle mi?” Dedektifin kaşları yukarı kalktı.   </span></p>
			<p class="paragraf"><span>“Anne’in annesi ve babası bu parayı bize borç olarak verdiler. Paraları var. Kızlarını seviyorlar. Onun iyi bir hayat sürmesini istiyorlar. İş planım oldukça güvenilirdi. Onlar için sağlam bir iş yatırımıydı. Ve de kızlarının geleceği için. Hepimiz için tatminkâr bir anlaşmaydı.”  </span></p>
			<p class="paragraf"><span>“Ama şirketinizin acilen nakit desteğine ihtiyacı yok muydu?”   </span></p>
			<p class="paragraf"><span>Marco neredeyse acınası bir ses tonuyla, “Bu devirde her şirketin nakit desteğine ihtiyacı var” diye cevap verdi.   </span></p>
			<p class="paragraf"><span>Rasbach hafifçe öne eğilerek, “Kurmak için bunca çaba harcadığınız şirketinizi kaybetmenin eşiğinde misiniz?” diye sordu.   </span></p>
			<p class="paragraf"><span>“Sanmıyorum” dedi Marco. Rasbach’ın onu sindirmesine izin vermeyecekti.   </span></p>
			<p class="paragraf"><span>“Sanmıyor musunuz?”  </span></p>
			<p class="paragraf"><span>“Hayır.”  </span></p>
			<p class="paragraf"><span>Marco dedektifin bu bilgiyi nereden edindiğini merak etti. Şirket </span><span class="CharOverride-11">sahiden</span><span> de zor durumdaydı. Ama bildiği kadarıyla, polislerin iş hesaplarını ya da banka kayıtlarını araştırma izinleri yoktu. Rasbach tahmin mi yürütüyordu? Kiminle konuşmuştu?  </span></p>
			<p class="paragraf"><span>“Karınız işinizle ilgili sorunlar olduğunu biliyor mu?”  </span></p>
			<p class="paragraf"><span>“Kısmen.” Marco sandalyesinde kıpırdandı.   </span></p>
			<p class="paragraf"><span>Dedektif, “Ne demek istiyorsunuz?” diye sordu.   </span></p>
			<p class="paragraf"><span>Marco, “Son zamanlarda işlerin pek de yolunda olmadığını biliyor” diye itiraf etti. “Onu detaylarla yormadım.”  </span></p>
			<p class="paragraf"><span>“Neden?”  </span></p>
			<p class="paragraf"><span>Marco sesini yükselterek, “Tanrı aşkına, daha yeni bebeğimiz oldu!” diye çıkıştı. “Bildiğiniz gibi, Anne depresyonda. Neden ona işlerimin kötüye gittiğini söyleyeyim ki?” Elini saçlarının arasından geçirdi ama birkaç tutam tekrar gelişigüzel bir biçimde alnına düştü.   </span></p>
			<p class="paragraf"><span>“Anlıyorum” dedi Rasbach. “Peki kayınvalidenizden ve kayınpederinizden yardım istediniz mi?”  </span></p>
			<p class="paragraf"><span>Marco soruyu es geçti. “Bence işler yoluna girecek” dedi.   </span></p>
			<p class="paragraf"><span>Rasbach üstelemedi. “Biraz karınızdan bahsedelim” dedi. “Depresyonda olduğunu söylüyorsunuz. Daha önce kendisine doktoru tarafından doğum sonrası depresyon teşhisi konduğunu söylemiştiniz. Yani psikiyatrı doktor...” Rasbach notlarına göz attı. “Lumsden tarafından.” Başını defterinden kaldırdı. “Halen yurtdışında, değil mi?”  </span></p>
			<p class="paragraf"><span>“Evet, bunu biliyorsunuz” dedi Marco. “Bunu kaç kaz tekrarlamamız gerekiyor?”  </span></p>
			<p class="paragraf"><span>“Karınızın gösterdiği belirtileri tarif edebilir misiniz?”  </span></p>
			<p class="paragraf"><span>Marco rahatsız metal sandalyede huzursuzca kıpırdandı. Kendini ilan tahtasına mıhlanmış bir solucan gibi hissediyordu. “Daha önce de söylediğim gibi, karım üzgündü, çok sık ağlıyordu ve neşesizdi. Bazen bunalmış gibi görünüyordu. Yeterince uyuyamıyordu. Cora oldukça mızmız bir bebek.” Bunu söyler söylemez Cora’nın kaçırıldığını hatırladı ve kendini toparlamak için bir an duraksadı. “Anne gündüzleri uyuyabilsin diye, bebeğe bakmasına yardım etmesi için birini işe almayı önerdim ama kabul etmedi. Bence kimseden yardım almadan, kendi başının çaresine bakabilmesi gerektiğini düşündü.”  </span></p>
			<p class="paragraf"><span>“Karınızın akıl hastalığı geçmişi var mı?”  </span></p>
			<p class="paragraf"><span>Marco irkilerek başını kaldırdı. “Ne? Hayır. Milyonlarca insan gibi, depresyon geçmişi var” dedi. Sesi gayet kararlıydı. “Ama kendisi akıl hastası değil.” Marco dedektifin imasından hoşlanmamıştı. Kendini bundan sonra olacaklara karşı hazırladı.  </span></p>
			<p class="paragraf"><span>“Doğum sonrası depresyon bir akıl hastalığı olarak kabul edilir ama şimdi bunu tartışmayalım.” Rasbach arkasına yaslandı ve Marco’ya, </span><span class="CharOverride-11">Açık konuşabilir miyim</span><span>? der gibi baktı. “Hiç Anne’in o gece bebeğe zarar vermesinden korktunuz mu? Ya da kendisine?”  </span></p>
			<p class="paragraf"><span>“Hayır, asla.”  </span></p>
			<p class="paragraf"><span>“İnternette doğum sonrası psikozunu araştırdığınız halde mi?”  </span></p>
			<p class="paragraf"><span>Demek ki bilgisayarına </span><span class="CharOverride-11">bakmışlardı</span><span>. Hangi sitelere girdiğini, çocuklarını öldüren kadınlarla ilgili hikâyeleri okuduğunu görmüşlerdi. Marco alnında ufacık ter damlalarının belirmeye başladığını hissedebiliyordu. “Hayır. Size bu konudan bahsetmiştim... Anne’e teşhis konduğunda bu konu hakkında daha fazlasını öğrenmek istediğimden, internette doğum sonrası depresyon hakkında bazı araştırmalar yaptım. İnternet nasıldır bilirsiniz, bir sayfa sizi diğerine yönlendirir. Bağlantıları takip edersiniz. Sadece merak ediyordum. Delirip çocuklarını öldüren kadınlarla ilgili hikâyeleri Anne ile ilgili endişelerim olduğu için okumadım. Bu mümkün değil.”  </span></p>
			<p class="paragraf"><span>Rasbach hiçbir şey söylemeden ona baktı.   </span></p>
			<p class="paragraf"><span>“Bakın, eğer Anne’in bebeğimize zarar vermesinden korksaydım, herhalde onu gün boyunca bebekle yalnız bırakmazdım, öyle değil mi?”  </span></p>
			<p class="paragraf"><span>“Bilmiyorum. Bırakır mıydınız?”  </span></p>
			<p class="paragraf"><span>Kılıçlar çekilmişti. Rasbach Marco’ya bakarak bekledi.   </span></p>
			<p class="paragraf"><span>Marco da ona ters ters baktı. “Bize bir suçlama mı yönelteceksiniz?” diye sordu.   </span></p>
			<p class="paragraf"><span>“Hayır, şimdilik yöneltmeyeceğiz” dedi dedektif. “Gitmekte özgürsünüz.”  </span></p>
			<p class="paragraf"><span>Marco sandalyesini geriye doğru iterek yavaşça ayağa kalktı. Buradan koşarak çıkmak istiyordu ama acele etmeyecekti; kontrollü görünmek istiyordu; bu doğru olmasa bile.   </span></p>
			<p class="paragraf"><span>“Tek bir şey daha var” dedi Rasbach. “Elektrikli ya da hibrit arabası olan birini tanıyor musunuz?”  </span></p>
			<p class="paragraf"><span>Marco tereddüt etti. “Sanmıyorum” dedi.   </span></p>
			<p class="paragraf"><span>Dedektif Rasbach ayağa kalkarak, “Hepsi bu kadar” dedi. “Geldiğiniz için teşekkürler.”  </span></p>
			<p class="paragraf"><span>Marco Rasbach’ın damarına basmak ve </span><span class="CharOverride-11">Neden kahrolası işini yapıp bebeğimizi bulmuyorsun?</span><span> diye çıkışmak istiyordu. Ama bunun yerine hızlı adımlarla odayı terk etti. Kapıdan dışarı çıkar çıkmaz, Anne’in nerede olduğunu bilmediğini fark etti. Onu almadan gidemezdi. Rasbach arkasından ona yanaştı.   </span></p>
			<p class="paragraf"><span>“Eğer karınızı beklemek isterseniz, işi fazla uzun sürmez” dedi ve koridor boyunca yürüyüp, başka bir odanın kapısını açtı. Marco karısının burada oturup beklediğini tahmin etti.   </span></p>
		</div>
	</body>
</html>