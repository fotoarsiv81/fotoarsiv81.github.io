<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-5</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-5" xml:lang="en-GB">5  </p>
			<p class="paragraf"><span>  </span></p>
			<p class="paragraf"><span>Marco kendini dışlanmış hissediyordu; Anne’in annesi ve babasıyla ne zaman aynı odada olsa, böyle hissederdi. Şimdi, Cora kayıpken bile göz ardı edildiğini sezinliyordu. Perişan haldeki karısı, her daim kontrollü olan annesi ve küstah üvey babası her zamanki gibi üçlü koalisyonlarını oluşturmuşlardı. Bazen onu üstü kapalı bir şekilde dışlarlardı, bazen de bunu gizleme gereği duymazlardı. Gerçi Marco Anne ile evlenirken neyle karşı karşıya kalacağını biliyordu. Bununla baş edebileceğini düşünmüştü.   </span></p>
			<p class="paragraf"><span>Marco salonun bir ucunda dikilirken kendini işe yaramaz biri gibi hissediyor ve Anne’i izliyordu. Anne kanepenin ortasında oturuyordu; annesi de yanındaydı ve kızını göğsüne bastırarak teselli etmeye çalışıyordu. Babası daha mesafeliydi; dimdik oturuyor ve kızının omzunu sıvazlıyordu. Kimse Marco’ya bakmıyordu. Kimse </span><span class="CharOverride-11">onu</span><span> teselli etmiyordu. Marco kendi evinde bir yabancı gibiydi.  </span></p>
			<p class="paragraf"><span>Ama daha da kötüsü kendini berbat hissediyordu, dehşet içindeydi. Tek dileği küçük Cora’sını tekrar yatağında görmekti; tüm bunların hiç yaşanmamış olmasını istiyordu.  </span></p>
			<p class="paragraf"><span>Dedektifin gözlerini üzerinde hissediyordu. Marco’yla ilgilenen bir tek Rasbach’tı. Marco onu kasten görmezden geliyordu; hem de bunu yapmaması gerektiğini bildiği halde. Şüpheli konumunda olduğunun farkındaydı. Dedektif geldiğinden beri bunu ima ediyordu. Marco evdeki memurların aralarında fısıldaşarak kadavra köpeklerini getirmekten bahsettiklerini duymuştu. Aptal değildi. Bunu ancak Cora’nın evden çıkarılmadan önce öldüğünü düşündükleri takdirde yaparlardı. Belli ki polisler onun ve Anne’in kendi bebeklerini öldürdüğünü düşünüyorlardı.  </span></p>
			<p class="paragraf"><span class="CharOverride-11">Köpekleri getirsinler bakalım</span><span> diye düşündü; korkmuyordu. Belki de polisler düzenli olarak bu tip insanlarla, çocuklarını öldüren anne ve babalarla karşılaşıyorlardı ama o </span><span class="CharOverride-11">asla</span><span> böyle bir şey yapmazdı. Cora onun her şeyiydi. Hayatını aydınlatan tek ışık, ona koşulsuzca, her daim neşe veren tek varlık olmuştu; özellikle de son birkaç aydır evliliği hızla çatırdamaya, Anne kendini giderek daha da boşlukta ve bunalımda hissetmeye başladığından beri. Marco artık karısını tanıyamıyordu. Evlendiği o güzel, alımlı kadına ne olmuştu? Her şey giderek sarpa sarmıştı. Ama Marco ile Cora güzel bir bağ kurmuşlardı ve anneciğin normale dönmesini bekliyorlardı.   </span></p>
			<p class="paragraf"><span>Anne’in anne ve babası, şimdi Marco’yu her zamankinden daha fazla küçümseyeceklerdi. Anne’i çabucak bağışlayacaklardı. Neredeyse yaptığı her şeyi affederlerdi; Cora’yı yırtıcı bir hayvanın eline terk edecek, hatta onu kaybedecek bile olsa. Ama Marco’yu asla affetmeyeceklerdi. Bu güçlük karşısında soğukkanlılıklarını koruyacaklardı. Duygusal kızlarının aksine, her zaman soğukkanlıydılar. Belki de Anne ile Marco’yu, yaptıkları hatadan kaynaklanan vicdan azabından bile kurtaracaklardı. En iyi yaptıkları şey buydu. Marco şu anda bile Anne’in babasının kızının ve karısının başları üzerinden ileriye baktığını, kaşlarını çatarak damadının yol açtığını düşündüğü soruna ve bunu nasıl çözebileceğine yoğunlaştığını görebiliyordu. Belki de Marco’nun foyasını bir kez daha meydana çıkarabilirdi; fırsat bu fırsattı.  </span></p>
			<p class="paragraf"><span>Marco kayınpederinden nefret ediyordu. Hisleri karşılıklıydı.  </span></p>
			<p class="paragraf"><span>Ama şu anda öncelikleri Cora’yı bulmalarıydı. Önemli olan tek şey buydu. Marco’ya göre Anne’inki karmaşık ve berbat bir aileydi ama hepsi de Cora’yı seviyordu. Marco gözlerini kırpıştırarak yeni bir gözyaşı dalgasını savuşturdu.  </span></p>
			<p class="paragraf20">  </p>
			<p class="paragraf"><span>Anne’in anne ve babasıyla damatları arasındaki soğukluk, Dedektif Rasbach’ın dikkatinden kaçmadı. Çoğu zaman bunun gibi bir kriz, kısa bir süre için de olsa, aradaki buzları eritirdi. Ama bu sıradan bir kriz değildi. Anneyle baba bebeklerini güya evde yalnız bırakmışlardı ve kızları kaçırılmıştı. Rasbach ailenin kanepede birbirlerine sokulmalarını izlerken, sevgili kızlarının anne ve babası tarafından her türlü suçtan aklanacağını bir bakışta anladı. Anne’in kocası ise elverişli bir günah keçisiydi; sadece o suçlanacaktı, bu adil olsa da, olmasa da. Görünüşe göre Marco da bunun farkındaydı.  </span></p>
			<p class="paragraf"><span>Anne’in babası kanepeden kalkıp Rasbach’a doğru yürüdü. Uzun boylu, geniş omuzlu, kısa ve kır saçı bir adamdı. Neredeyse saldırgan denebilecek bir özgüveni vardı.  </span></p>
			<p class="paragraf"><span>“Dedektif...”  </span></p>
			<p class="paragraf"><span>“Dedektif Rasbach.”  </span></p>
			<p class="paragraf"><span>“Richard Dries.” Adam Rasbach’a elini uzattı. “Bana torunumu bulmak için neler yaptığınızı anlatın.” Adam alçak sesle ama otoriter bir biçimde konuşuyordu; kontrolü elinde tutmaya alışkındı.   </span></p>
			<p class="paragraf"><span>Rasbach anlatmaya başladı. “Memurlarımız bölgede arama yapıyor, herkesle görüşüyor ve şahitler arıyor. Adli tıp ekibimiz evi ve yakın çevreyi arıyor. Bebeğin eşkalini yerel ve ulusal birimlere gönderdik. Halk çok yakında basın aracılığıyla bilgilendirilecek. Eğer şansımız yaver giderse, güvenlik kameralarından bir şeyler yakalayabiliriz.” Duraksadı. “Hızlı bir şekilde bazı ipuçları yakalamayı umuyoruz” diye ekledi. İçinden, </span><span class="CharOverride-11">Elimizden gelen her şeyi yapıyoruz. Ama muhtemelen torununuzu kurtarmak için yeterli olmayacak</span><span> diye düşündü. Deneyimlerinden biliyordu ki, ilk zamanlarda kayda değer bir gelişme olmadığı sürece, soruşturmalar genellikle yavaş ilerlerdi. Küçük kızın fazla vakti yoktu; tabii hâlâ yaşıyorsa.   </span></p>
			<p class="paragraf"><span>Dries Rasbach’a o kadar yaklaştı ki, Rasbach onun tıraş losyonunun kokusunu aldı. Dries omzunun üzerinden kızına bakıp daha alçak sesle, “Bütün sapıkları kontrol ediyor musunuz?” diye sordu.  </span></p>
			<p class="paragraf"><span>Rasbach karşısındaki iriyarı adama baktı. Düşünmesi bile hoş olmayan bu ihtimali sözcüklere döken tek kişi oydu. “Bildiğimiz herkesi kontrol ediyoruz ama haberdar olmadıklarımız da var” dedi.   </span></p>
			<p class="paragraf"><span>Dries, Anne’e bakıp fısıldarcasına, “Bu durum kızımı perişan edecek” dedi.  </span></p>
			<p class="paragraf"><span>Rasbach merak etti; acaba Dries kızının doğum sonrası depresyonundan ne kadar haberdardı? Belki de bunu sormanın sırası değildi. Rasbach biraz bekledikten sonra, “Kızınız hatırı sayılır bir servetin sahibi olduğunuzdan bahsetti. Bu doğru mu?” diye sordu.   </span></p>
			<p class="paragraf"><span>Dries başıyla onayladı. “Öyle de denebilir” dedi ve bakışlarını Marco’ya çevirdi ama Marco kendisine değil, Anne’e bakıyordu.  </span></p>
			<p class="paragraf"><span>Rasbach, “Sizce bu suçun işlenme gerekçesi para olabilir mi?” diye sordu.   </span></p>
			<p class="paragraf"><span>Dries şaşırmış gibi görünse de, bu olasılık üzerinde düşündü. “Bilmiyorum. Peki </span><span class="CharOverride-11">sizce</span><span> sebebi bu mu?”  </span></p>
			<p class="paragraf"><span>Rasbach başını hafifçe iki yana salladı. “Henüz bilmiyoruz. Ama bu gayet mümkün” dedi. Dries’ın bir dakika boyunca bunu düşünmesine izin verdi. “Size kin besleyen biri aklınıza geliyor mu? Mesela iş çevrenizde.”  </span></p>
			<p class="paragraf"><span>“Yani birinin bana kin güttüğü için torunumu kaçırdığını mı ima ediyorsunuz?” Belli ki adam şoke olmuştu.  </span></p>
			<p class="paragraf"><span>“Sadece böyle biri var mı diye soruyorum.”  </span></p>
			<p class="paragraf"><span>Richard Dries bu fikri hemen göz ardı etmedi. Rasbach’a göre ya Dries’ın egosu yeterince büyüktü ya da yıllar içinde bunun mümkün olabileceğini düşünecek kadar çok düşman edinmişti. Sonunda Dries başını iki yana salladı. “Hayır, aklıma bunu yapabilecek olan kimse gelmiyor. Hiç düşmanım yok; yani bildiğim kadarıyla.”  </span></p>
			<p class="paragraf"><span>Rasbach ona katıldı. “Pek olası değil ama bundan daha tuhaf vakalar da gördüm.” Sonra temkinli bir şekilde, “Ne işle meşgulsünüz Bay Dries?” diye sordu.  </span></p>
			<p class="paragraf"><span>“Ambalaj ve etiketleme.” Dries Rasbach’la göz göze geldi. “Cora’yı bulmamız gerek, dedektif. O benim tek torunum” dedi. Bir elini Rasbach’ın omzuna koydu ve “Beni gelişmelerden haberdar edin, olur mu?” Ona kartını uzattıktan sonra sırtını döndü. “Beni istediğiniz zaman arayabilirsiniz. Neler olduğunu bilmek istiyorum.”  </span></p>
			<p class="paragraf"><span>Biraz sonra Jennings Rasbach’ın yanında geldi ve kulağına doğru eğilip alçak sesle, “Köpekler geldi” dedi.   </span></p>
			<p class="paragraf"><span>Rasbach başıyla onayladı ve acılı aileyi geride bırakıp salondan ayrıldı.   </span></p>
			<p class="paragraf"><span>Caddeye çıkıp köpek eğitmeniyle konuştu. Evin önünde park halinde bir K-9 kamyoneti vardı. Rasbach eğitmeni tanıdı; Temple adında bir polisti. Daha önce de onunla çalışmıştı. Temple iyi ve işinde yetkin bir adamdı.  </span></p>
			<p class="paragraf"><span>Temple, “Elimizde neler var?” diye sordu.   </span></p>
			<p class="paragraf"><span>“Gece yarısını biraz geçe, bebeğin yatağından kaçırıldığı bildirildi” dedi Rasbach.   </span></p>
			<p class="paragraf"><span>Temple başıyla onaylarken yüzü ciddileşti. Hiç kimse kayıp çocuk vakalarını sevmezdi.   </span></p>
			<p class="paragraf"><span>“Bebek sadece altı aylık; yani pek hareketli değil.” Bu gecenin köründe uyanan, alıp başını giden ve yorulup herhangi bir bahçe kulübesinde saklanan bir çocuk vakası değildi. Eğer öyle olsaydı, çocuğu kokusundan bulmak için iz sürme köpeklerini kullanırlardı. Bu bebek birisi tarafından evden dışarı çıkarılmıştı.   </span></p>
			<p class="paragraf"><span>Rasbach kadavra köpeklerinin çocuğun evdeyken ya da arabadayken çoktan ölmüş olup olmadığını belirlemelerini istemişti. İyi eğitilmiş kadavra köpekleri çeşitli yüzeylerde ve giysilerde, olayın ardından sadece iki ya da üç saat geçtikten sonra ceset kokusu alabilirlerdi. Vücut kimyası ölümle birlikte değişiyordu ama hemen değil. Eğer bebek öldürülüp derhal götürüldüyse, köpekler koku alamazlardı ama öldürülüp hemen evden çıkarılmadıysa, denemeye değerdi. Rasbach bulguları doğrulayacak bir ceset olmadan, yalnızca köpekler sayesinde toplanan bilginin kanıt anlamında fayda sağlamayacağını biliyordu. Ama ufacık da olsa bir ipucu bulabilmek için her şeyi göze almıştı. Rasbach her türlü soruşturma tekniğinden yararlanan biriydi. Gerçeği aramaktan hiç vazgeçmezdi. Neler olduğunu öğrenmeliydi.   </span></p>
			<p class="paragraf"><span>Temple başıyla onayladı. “Hadi başlayalım.”  </span></p>
			<p class="paragraf"><span>Kamyonetin arkasına geçerek bagaj kapağını açtı. İki köpek aşağıya atladı. İkisi de siyah-beyaz renkte ve İngiliz springer spanyel cinsiydi. Temple ellerini ve sesini kullanarak köpeklere komut verdi. Tasmaları yoktu.  </span></p>
			<p class="paragraf"><span>“Arabadan başlayalım” diyen Rasbach onları Contilerin Audi’sine götürdü. Köpekler son derece itaatkâr bir şekilde Temple’ın yanı başında beklemeye koyuldular. Adli tıp ekibi çoktan gelmişti. Köpekleri görünce sessizce geri çekildiler.  </span></p>
			<p class="paragraf"><span>Rasbach, “İşiniz bitti mi? Köpeklerin arabaya bakmalarına izin verebilir miyim?” diye sordu.  </span></p>
			<p class="paragraf"><span>Adli tıp görevlisi, “Evet, işimiz bitti. Tabii ki” diye cevap verdi.   </span></p>
			<p class="paragraf"><span>Temple iki köpeğe, “Hadi” komutunu verdi.   </span></p>
			<p class="paragraf"><span>Köpekler işe koyuldular. Arabayı dikkatlice koklayarak etrafında dolaştılar. Bagajın içine, oradan arka koltuğa, sonra da ön koltuğa atladılar ve çabucak dışarı çıktılar. Eğitmenlerinin yanına gelip oturdular. Temple onlara birer ödül verdi ve başını iki yana salladı. “Burada hiçbir şey yok.”  </span></p>
			<p class="paragraf"><span>“Hadi içerisini deneyelim” dedi Rasbach rahatlayarak. Kayıp bebeğin hâlâ hayatta olduğunu umuyordu. Annesi ve babası konusunda yanılmak, onu bulmak istiyordu. Sonra kendine bu kadar umutlanmaması gerektiğini hatırlattı. Tarafsız kalmalıydı. İlgilendiği vakalara duygusal olarak yaklaşmayı göze alamazdı. O zaman bu işi yapamazdı.   </span></p>
			<p class="paragraf"><span>Köpekler havayı kokladılar; ön merdivenleri çıkıp eve girdiler. İçeri adım attıkları anda eğitmenleri onları yukarı çıkardı ve işe çocuğun odasından başladılar.  </span></p>
		</div>
	</body>
</html>