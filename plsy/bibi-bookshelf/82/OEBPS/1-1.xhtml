<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-1</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik" id="_idParaDest-1" xml:lang="en-GB">1  </p>
			<p class="paragraf"><span>  </span></p>
			<p class="paragraf"><span>Anne midesindeki asidin köpürüp genzine doğru tırmandığını hissedebiliyordu. Kafasını toplamakta zorlanıyordu. Çok içmişti. Cynthia gece boyunca bardağını doldurup durmuştu. Anne belli bir sınırı aşmamakta kararlıydı ama işlerin kontrolünden çıkmasına izin vermişti; başka türlü akşamı nasıl atlatacağını bilemiyordu. Şimdiyse bu bitmek bilmeyen yemek boyunca ne kadar şarap içtiğine dair hiçbir fikri yoktu. Göğüslerindeki sütü sabahleyin sağması gerekecekti.   </span></p>
			<p class="paragraf"><span>Anne yaz gecesinin sıcaklığında giderek güçten düşüyor, ev sahibesini gözlerini kısarak izliyordu. Cynthia, Anne’in kocası Marco ile açıkça flört ediyordu. Anne buna neden tahammül ediyordu? Peki ya Cynthia’nın kocası Graham buna neden göz yumuyordu? Anne kızgın ama güçsüzdü; gülünç bir zavallı gibi görünmeden buna nasıl son vereceğini bilmiyordu. Hepsi biraz sarhoştu. Bu yüzden Anne olan biteni görmezden geliyor, sinirini sessizce içine atıyor ve soğutulmuş şarabını yudumluyordu. Anne olay çıkaracak biri değildi, öyle yetiştirilmemişti; dikkatleri üzerine çekecek biri de değildi.   </span></p>
			<p class="paragraf"><span>Öte yandan, Cynthia ise...  </span></p>
			<p class="paragraf"><span>Üçü de –Anne, Marco ve Cynthia’nın mülayim kocası Graham– büyülenmiş gibi onu izliyordu. Özellikle Marco gözlerini Cynthia’dan alamıyordu. Cynthia eğilip Marco’nun bardağını doldururken ona gereğinden fazla yanaştı; üzerine yapışan bluzunun dekoltesi o kadar derindi ki, Marco az kalsın burnunu onun göğüs dekoltesine sürtecekti.  </span></p>
			<p class="paragraf"><span>Anne kendine Cynthia’nın herkesle flört ettiğini hatırlattı. Cynthia o kadar kışkırtıcı bir güzelliğe sahipti ki, anlaşılan bir türlü kendine hâkim olamıyordu.   </span></p>
			<p class="paragraf"><span>Ama Anne onları izledikçe, Marco ile Cynthia arasında bir şeyler olup olmadığını gitgide daha çok merak etmeye başladı. Daha önce hiç böyle şüpheleri yoktu. Belki de alkol onu paranoyaklaştırmıştı.   </span></p>
			<p class="paragraf"><span class="CharOverride-11">Hayır olamaz</span><span> diye karar verdi; eğer saklayacak bir şeyleri olsaydı, bu şekilde oynaşmazlardı. Cynthia Marco’dan daha çok flört ediyordu; onun ilgisine mazhar olan Marco’nun ise gururu okşanmıştı. Marco da çok yakışıklıydı; dağınık koyu renk saçları, ela gözleri ve çekici gülümsemesi sayesinde hep ilgi odağı olmuştu. Cynthia ve Marco oldukça çarpıcı bir çift olabilirlerdi. Anne kendine dur dedi. Marco tabii ki ona sadıktı. Anne Marco’nun kendisini tamamen ailesine adadığını biliyordu. O ve bebek Marco için her şey demekti. Marco ne olursa olsun kendisini terk etmezdi –Anne burada bir yudum şarap daha içti– işler ne kadar kötüye giderse gitsin.   </span></p>
			<p class="paragraf"><span>Ama Cynthia’nın Marco’nun üzerine eğildiğini gördükçe, Anne giderek daha da tedirgin ve mutsuz oluyordu. Bebeğini doğurduktan altı ay sonra, hâlâ hamileliğinde aldığı dokuz kilo fazlalığı verememişti. Şimdiye kadar hamilelik öncesi kilosuna ineceğini düşünmüştü ama belli ki bu en az bir yıl sürüyordu. Marketteki magazin dergilerine bakıp kendini kişisel antrenörleri olan ve doğumdan sadece birkaç hafta sonra harika görünen o ünlü annelerle karşılaştırmayı bırakmalıydı.   </span></p>
			<p class="paragraf"><span>Ama Anne en güzel halindeyken bile, kendisinden daha uzun ve biçimli komşusu Cynthia ile aşık atamazdı. Cynthia’nın upuzun bacakları, incecik bir beli, iri göğüsleri, porselen gibi pürüzsüz bir cildi ve kapkara saçları vardı. Ve Cynthia daima havalı giyinirdi; yüksek topuklu ayakkabılar ve seksi kıyafetler seçerdi; sadece bir çiftin katıldığı yemekli bir ev davetinde bile.   </span></p>
			<p class="paragraf"><span>Anne etrafında sürüp giden konuşmalara odaklanamıyordu. Söylenenleri duymazdan geliyor ve tıpkı kendi salonundakini andıran, Cynthia ve Graham ile paylaştıkları ortak duvarda yer alan mermer şömineye bakıyordu. 19. yüzyılın sonlarında New York eyaletinin kuzeyinde inşa edilen, tuğla sıra evlerde yaşıyorlardı. Evlerin hepsi birbirine benziyordu –İtalyan tarzı, restore edilmiş ve pahalı– sadece Anne ile Marco’nun evi sıranın en sonundaydı. Evlerin her birinde dekorasyon ve tarz açısından ufak tefek farklılıklar vardı ve her biri küçük birer sanat eseriydi.   </span></p>
			<p class="paragraf"><span>Anne sarsakça yemek masasının üzerindeki cep telefonuna uzanıp saati kontrol etti. Neredeyse sabahın biri olmuştu. Bebeği gece yarısı kontrol etmişti. Marco ise saat yarımda gidip kızlarına bakmıştı. Sonra Cynthia ile birlikte arka taraftaki avluda sigara içmeye gittiğinde, Anne ve Graham kirli tabaklarla dolu yemek masasında ne yapacaklarını bilemez bir halde oturarak yapmacık bir şekilde sohbet etmişlerdi. Anne de onlarla birlikte arka bahçeye gitmeliydi; dışarıda bir esinti olabilirdi. Ama gitmemişti çünkü Graham sigara dumanının olduğu yerlerde bulunmaktan hoşlanmıyordu ve Graham’i kendi yemek davetinde tek başına bırakmak kabalık ya da en azından düşüncesizlik olurdu. Yani Anne görgü kuralları hatırına içeride kalmıştı. Tıpkı kendisi gibi zengin, ayrıcalıklı, beyaz bir aileden gelen Graham, son derece kibardı. Neden Cynthia gibi şıllıkla evlendiği ise bir muammaydı. Cynthia ve Marco avludan geri döneli birkaç dakika olmuştu ve diğerleri hâlâ eğleniyor olsa bile, Anne evine gitmek için yanıp tutuşuyordu.  </span></p>
			<p class="paragraf"><span>Anne masanın ucunda duran bebek telsizine baktı; küçük kırmızı ışığı tıpkı bir sigaranın ucu gibi parlıyordu. Ekran kırılmıştı –Anne birkaç gün önce telsizi düşürmüştü ve Marco henüz fırsatını bulup yenisini alamamıştı– ama ses sistemi hâlâ çalışıyordu. Birdenbire Anne’in içine bir kurt düştü ve durumun yanlışlığını fark etti. Kim yan komşunun yemek davetine giderken bebeğini evde yalnız başına bırakırdı ki? Ne tür bir anne böyle bir şey yapardı? Anne yine o tanıdık acının benliğini sardığını hissetti</span><span class="CharOverride-11">: İyi bir anne değildi</span><span>.   </span></p>
			<p class="paragraf"><span>Bakıcı gelmekten vazgeçtiyse ne çıkardı ki? Cora’yı yanlarında getirip, portatif oyun parkına koymaları gerekirdi. Ama Cynthia bunun çocuksuz bir davet olduğunu söylemişti. Graham’in doğum günü şerefine, yetişkinlere yönelik bir akşam olacaktı. Böylece Anne’in bir zamanlar iyi arkadaşı olan Cynthia’yı sevmemesi için bir sebebi daha olmuştu: Cynthia bebekleri sevmiyordu. Ne tür bir insan altı aylık bir bebeğin yemekli bir davette istenmediğini söyleyebilirdi ki? Peki ya Anne Marco’nun kendisini buna ikna etmesine nasıl izin vermişti? Sorumsuzluk etmişlerdi. Anne anneler grubundaki diğer kadınlara bunu söyleyecek olsa ne düşüneceklerini merak etti. </span><span class="CharOverride-11">Altı aylık bebeğimizi evde yalnız bıraktık ve yan evdeki davete gittik</span><span>. Hepsinin ağzının şaşkınlıktan bir karış açıldığını ve ortama rahatsız edici bir sessizliğin hâkim olduğunu hayal etti. Ama bunu onlara asla söylemeyecekti. Yoksa dışlanırdı.   </span></p>
			<p class="paragraf"><span>Anne ve Marco davetten önce bu yüzden tartışmışlardı. Bakıcı arayıp gelemeyeceğini söyleyince, Anne bebekle birlikte evde kalmayı teklif etmişti, zaten davete gitmek istemiyordu. Ama Marco bir türlü ikna olmamıştı.   </span></p>
			<p class="paragraf"><span>Mutfakta bu konuyu tartışırlarken, “Sürekli evde kalamazsın” diye diretmişti.   </span></p>
			<p class="paragraf"><span>“Evde kalmaktan yana bir şikâyetim yok” demişti Anne sesini alçaltarak. Davete gidip gitmeme konusunda tartışırlarken, seslerinin ortak duvarı aşıp Cynthia’nın kulağına gitmesini istememişti.   </span></p>
			<p class="paragraf"><span>Marco da sesini alçaltarak, “Dışarı çıkmak sana iyi gelecek” diye karşı çıkmıştı. Sonra da, “Doktorun ne dediğini biliyorsun” diye eklemişti.   </span></p>
			<p class="paragraf"><span>Anne gece boyunca Marco’nun son yorumunu hangi maksatla yaptığını çözmeye çalışmıştı; acaba Marco kötü niyetli miydi, bencillik mi ediyordu yoksa sadece ona yardım etmeye mi çalışıyordu? Sonunda pes etmişti. Marco evlerindeki bebek telsizi sayesinde, kızları her huzursuzlandığında ya da uyandığında onu duyabileceklerini söyleyerek Anne’i ikna etmişti. Yarım saatte bir kızlarını kontrol edeceklerdi. Hiçbir aksilik olmayacaktı.   </span></p>
			<p class="paragraf"><span>Saat biri gösteriyordu. Acaba Cora’yı kontrol mu etseydi, yoksa Marco’yu gitmeye ikna etmeye mi çalışsaydı? Anne eve gidip yatmayı, bu gecenin sona ermesini istiyordu.   </span></p>
			<p class="paragraf"><span>Anne kocasının kolunu çekiştirdi. “Marco, artık gitmemiz gerek. Saat bir oldu” diye ısrar etti.   </span></p>
			<p class="paragraf"><span>“Aa, henüz gitmeyin” dedi Cynthia. “O kadar da geç değil!” Belli ki davetin bitmesini, Marco’nun gitmesini istemiyordu. Ama Anne’in gidip gitmediği umurunda bile olmazdı; Anne bundan gayet emindi.   </span></p>
			<p class="paragraf"><span>“Senin için geç olmayabilir” dedi Anne. Sarhoş olduğu halde sesi biraz sert çıkmıştı. “Ama benim sabah erkenden kalkıp bebeği emzirmem gerek.”  </span></p>
			<p class="paragraf"><span>Cynthia, “Yazık sana” dedi ve her nedense bu Anne’i çileden çıkardı. Cynthia’nın çocuğu yoktu; hiçbir zaman da olmasını istememişti. Graham ile çocuksuz bir çift olmayı seçmişlerdi.   </span></p>
			<p class="paragraf"><span>Marco’nun daveti bırakıp gitmesini sağlamak zordu. Kalmakta kararlı görünüyordu. Gereğinden fazla eğleniyordu ama Anne gittikçe huzursuzlanıyordu.   </span></p>
			<p class="paragraf"><span>Marco karısıyla göz göze gelmekten kaçınarak Cynthia’ya döndü ve kadehini kaldırıp, “Sadece bir tane daha” dedi.   </span></p>
			<p class="paragraf"><span>Marco bu gece alışılmadık derecede şen şakraktı; hatta zorlama bir çaba içindeydi. Anne bunun nedenini merak etti. Marco son zamanlarda evde oldukça sessizdi. Dikkati dağınıktı; hatta karamsardı. Ama bu gece, Cynthia ile birlikteyken etrafa neşe saçıyordu. Anne bir süredir yolunda gitmeyen bir şeyler olduğunu seziyordu; keşke Marco sorunun ne olduğunu söyleseydi. Bugünlerde ona pek fazla bir şey anlatmıyordu. Mesafeli davranıyordu. Veya belki de Anne’in depresyonu, “doğum sonrası bunalımı” yüzünden ondan uzak duruyordu. Anne onu hayal kırıklığına uğratmıştı. Kimi uğratmamıştı ki? Marco bu gece güzel, cıvıl cıvıl ve pırıltılı Cynthia’yı tercih etmişti.   </span></p>
			<p class="paragraf"><span>Anne saatin farkına vardığında sabrını tamamen yitirdi. “Ben gidiyorum. Saat birde bebeği kontrol etmem gerekiyordu” dedi. Marco’ya baktı. Gergin bir ses tonuyla, “Sen istediğin kadar kalabilirsin” diye ekledi. Marco ona ters bir bakış attı; gözlerinde öfke ışıltıları vardı. Anne birdenbire Marco’nun o kadar da sarhoş olmadığını düşündü ama kendisi sersemlemişti. Bu yüzden tartışacaklar mıydı? Hem de komşuların önünde. Gerçekten mi? Anne çantasını bulmak için etrafına bakındı, bebek telsizine uzandı, sonra duvardaki prize takılı olduğunu fark etti. Fişi prizden çıkarmak için eğildiğinde, herkesin koca poposuna baktığının farkındaydı. İstedikleri kadar bakabilirlerdi. Kendisine cephe aldıklarını, onu mızıkçı biri olarak gördüklerini hissediyordu. Gözlerini yakmaya başlayan yaşlara direndi. Herkesin önünde gözyaşlarına boğulmak istemiyordu. Cynthia ve Graham, onun doğum sonrası depresyonu geçirdiğini bilmiyorlardı. Onu anlamazlardı. Anne ve Marco bu konudan kimseye bahsetmemişlerdi; Anne’in annesi hariç. Anne yakın zamanda annesine açılmıştı. Annesinin hiç kimseye, babasına bile bir şey söylemeyeceğini biliyordu. Anne durumunu başka kimsenin öğrenmesini istemiyordu ve Marco’nun da bunu istemediğini farz ediyordu; gerçi Marco bu konuda fazla bir şey söylememişti. Ama sürekli varsayımlarda bulunmak çok yorucuydu.   </span></p>
			<p class="paragraf"><span>Anne arkası diğerlerine dönükken, Marco’nun ses tonundaki değişimi duydu.   </span></p>
			<p class="paragraf"><span>“Haklısın. Geç oldu, gitmemiz gerek” dedi Marco. Anne onun şarap kadehini, arkasındaki masaya koyuşunu duydu.   </span></p>
			<p class="paragraf"><span>Anne masaya doğru döndü ve elinin tersiyle yüzüne düşen saçları itti. Acilen saçlarını kestirmesi gerekiyordu. Yapmacık bir biçimde gülümseyerek, “Bir daha sefere sizi ağırlama sırası bizde” dedi. Ve içinden ekledi: </span><span class="CharOverride-11">Çocuğumuzun da bizimle birlikte yaşadığı evimize gelsenize. Umarım durmadan ağlar ve gecenizi mahveder. Sizi mutlaka kızım diş çıkarırken davet edeceğim.</span><span>  </span></p>
			<p class="paragraf"><span>Ardından hızlıca çıktılar. Yanlarında toplamaları gereken bebek eşyaları yoktu; sadece kendilerini, Anne’in çantasını ve bebek telsizini getirmişlerdi. Anne telsizi çantasına attı. Cynthia böyle aniden kalktıkları için sinirlenmiş görünüyordu; Graham ise kayıtsızdı. Anne ve Marco, şaşırtıcı derecede ağır ön kapıdan çıkıp merdivenlerden aşağıya indiler. Anne dengesini sağlamasına yardımcı olması için, özenle oyulmuş korkuluğa tutundu. Kaldırımda yalnızca birkaç küçük adım attıktan sonra, benzer bir korkuluğu ve eşit derecede etkileyici bir ön kapısı olan evlerinin merdivenlerine ulaştılar. Marco’nun biraz önünde yürüyen Anne hiç konuşmuyordu. Gece boyunca Marco ile konuşmasa da olurdu. Merdivenleri çıktı ve birdenbire durdu.   </span></p>
			<p class="paragraf"><span>Arkasından gelen Marco, gergin bir ses tonuyla, “Ne var?” diye sordu.   </span></p>
			<p class="paragraf"><span>Anne gözlerini girişe dikmişti. Ön kapı yaklaşık on santim kadar aralıktı.   </span></p>
			<p class="paragraf"><span>Heyecandan sesi tizleşen Anne, “Kapıyı kilitlediğimden eminim!” dedi.   </span></p>
			<p class="paragraf"><span>Marco, “Belki de unutmuşsundur. Çok fazla içtin” diye kestirip attı.   </span></p>
			<p class="paragraf"><span>Ama Anne onu dinlemiyordu. İçeri girdi ve koşarak merdivenleri çıkıp, koridorun sonundaki bebek odasının yolunu tuttu. Marco da hemen arkasındaydı.   </span></p>
			<p class="paragraf"><span>Anne bebeğin odasına gelip de yatağı boş görünce, çığlığı bastı.   </span></p>
		</div>
	</body>
</html>