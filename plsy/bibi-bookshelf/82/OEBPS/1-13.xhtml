<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-13</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-13" xml:lang="en-GB">13  </p>
			<p class="paragraf"><span>  </span></p>
			<p class="paragraf"><span>Anne soğuk sorgu odasına otururken titriyordu. Üzerinde kot pantolon ve ince bir tişört vardı sadece. Odanın kliması gereğinden fazla çalışıyordu. Kadın polis memuru kapının yanında dikiliyor ve gizlice onu izliyordu. Anne’e buraya kendi isteğiyle geldiğini ve istediği zaman gidebileceğini söylemişlerdi ama o kendini bir mahkûm gibi hissediyordu.   </span></p>
			<p class="paragraf"><span>Marco’yu sorguya çektikleri diğer odada neler olduğunu merak ediyordu. Taktik gereği ikisini ayırmışlardı. Anne bu yüzden tedirgin olmuş ve kendinden şüphe eder hale gelmişti. Belli ki polisler onlardan şüpheleniyordu. Anne ile Marco’yu çapraz sorguya alıyorlardı.   </span></p>
			<p class="paragraf"><span>Anne’in kendini az sonra olacaklara hazırlaması gerekiyordu ama bunu nasıl yapacağını bilmiyordu.   </span></p>
			<p class="paragraf"><span>Onlara bir avukatla görüşmek istediğini söylemeyi düşündü ama bunun kendini suçlu göstermesinden korkuyordu. Annesiyle babası ona şehirdeki en iyi ceza avukatını tutabilirlerdi ama onlardan böyle bir şey istemekten çekiniyordu. Onlardan bir avukat isterse ne düşünürlerdi? Peki ya Marco? İkisinin ayrı bir avukata mı ihtiyacı vardı? Bu Anne’i çileden çıkarıyordu çünkü bebeklerine zarar vermediklerini biliyordu; polis zaman kaybediyordu. Ve bu arada Cora tek başına bir yerlerde korkuyordu, hırpalanmıştı ya da... Anne midesinin bulandığını hissetti.   </span></p>
			<p class="paragraf"><span>Kusmamak için Marco’yu düşündü. Ama sonra aklına yine Marco’nun Cynthia’yı öptüğü, ellerini onun vücudunda –kendisininkinden çok daha çekici olan o vücutta– gezdirdiği geldi. Kendine Marco’nun sarhoş olduğunu, muhtemelen Cynthia’nın ona asıldığını söyledi; tıpkı Marco’nun da bunu başlatanın kendisi olmadığını söylediği gibi. Anne gece boyunca Cynthia’nın Marco’ya asılmasını izlemişti. Yine de, Marco onunla birlikte sigara içmek için arka bahçeye çıkmıştı. O da en az Cynthia kadar suçluydu. İkisi de bir ilişkileri olduğunu inkâr etmişlerdi ama Anne neye inanacağını şaşırmıştı.  </span></p>
			<p class="paragraf"><span>Kapı açılınca Anne oturduğu yerde sıçradı. Dedektif Rasbach peşinde Dedektif Jennings ile birlikte içeri girdi.   </span></p>
			<p class="paragraf"><span>Anne sesi titreyerek, “Marco nerede?” diye sordu.   </span></p>
			<p class="paragraf"><span>Rasbach, “Sizi lobide bekliyor” dedi ve belli belirsiz gülümsedi. “Sizi fazla meşgul etmeyeceğiz” dedi usulca. “Lütfen rahat olun.”  </span></p>
			<p class="paragraf"><span>Anne de hafifçe ona gülümsedi.   </span></p>
			<p class="paragraf"><span>Rasbach tavanın yakınına monte edilmiş olan bir kamerayı işaret etti. “Bu sorguyu kayıt altına alacağız” dedi.   </span></p>
			<p class="paragraf"><span>Anne canı sıkılarak kameraya baktı. “Bunu kamera önünde yapmak zorunda mıyız?” diye sordu. Sonra dedektiflere gergin bir bakış attı.   </span></p>
			<p class="paragraf"><span>“Bütün sorgularımızı kayıt altına alıyoruz” dedi Rasbach. “Konuyla ilgisi olan herkesi korumak için.”  </span></p>
			<p class="paragraf"><span>Anne tedirgin bir şekilde saçını düzeltti ve sırtını daha da dikleştirmeye çalıştı. Kadın polis kapıda dikilmeye devam etti; sanki Anne’in koşarak kaçmasından korkuyorlardı.   </span></p>
			<p class="paragraf"><span>Rasbach, “Bir şey içer misiniz?” diye sordu. “Kahve? Su?”  </span></p>
			<p class="paragraf"><span>“Hayır, teşekkürler.”  </span></p>
			<p class="paragraf"><span>“Pekâlâ, o halde başlayalım” dedi Rasbach. “Lütfen adınızı ve bugünün tarihini söyleyin.” Dedektif dikkatle bebeğin kaybolduğu gece gerçekleşen olayların üzerinden geçti. “Bebeğinizin yatağında olmadığını görünce ne yaptınız?” diye sordu. Sesi nazik ve yüreklendiriciydi.   </span></p>
			<p class="paragraf"><span>“Size söyledim ya. Sanırım çığlık attım. Kustum. Sonra da 911’i aradım.”  </span></p>
			<p class="paragraf"><span>Rasbach başıyla onayladı. “Peki kocanız ne yaptı?”  </span></p>
			<p class="paragraf"><span>“Ben 911’i ararken yukarı katı dolaştı.”  </span></p>
			<p class="paragraf"><span>Rasbach gözlerini Anne’inkilere dikerek ona daha keskin bir şekilde baktı. “Nasıl görünüyordu?”  </span></p>
			<p class="paragraf"><span>“Benim gibi şoka girmiş ve dehşete düşmüştü.”  </span></p>
			<p class="paragraf"><span>“Bebeğin kayıp olması dışında size tuhaf gelen, sizi rahatsız eden bir şeyle karşılaşmadınız öyle mi?”  </span></p>
			<p class="paragraf"><span>“Evet öyle. Polisler gelmeden önce evi aradık ama hiçbir tuhaflık göremedik. Cora’nın ve örtüsünün ortada olmaması dışında farklı ya da tuhaf bulduğumuz tek şey, ön kapının açık olmasıydı.”  </span></p>
			<p class="paragraf"><span>“Yatağı boş bulunca ne düşündünüz?”  </span></p>
			<p class="paragraf"><span>Anne masaya bakarak, “Birinin Cora’yı aldığını düşündüm” diye fısıldadı.   </span></p>
			<p class="paragraf"><span>Rasbach, “Bize bebeğin kaçırıldığını anladıktan sonra ve polis gelmeden önce, banyodaki aynayı kırdığınızı söylemiştiniz. Bunu neden yaptınız?” diye sordu.  </span></p>
			<p class="paragraf"><span>Anne cevap vermeden önce derin bir nefes aldı. “Kızgındım. Onu evde yalnız bıraktığımız için. Bu bizim suçumuzdu.” Ses tonu bezgindi; altdudağı titriyordu. Başını kaldırarak, “Acaba biraz su alabilir miyim?” diye sordu.   </span></p>
			<p class="paragraf"><span>Jennings, “Ben getiririm” deyip odadan çıktı ve çok geçmeden elinde bir şişe suyla birlikte geri dönerek şişeyi Anne’in önüne koydu.   </span></p>
			<p class="paragraf"><span>Anne minnettar bir şekilde kapağı açıp bir yudum içti.  </span></p>
			<p class="paragraf"><span>Rasbach sorgusuna devam etti. “Biraz şarap içtiğinizi söylemiştiniz. Ayrıca antidepresan da kullanıyorsunuz; etkisi alkolle birlikte artmış olmalı. Sizce o gece olanlara dair anımsadıklarınız güvenilir mi?”  </span></p>
			<p class="paragraf"><span>“Evet.” Anne’in sesi kararlı çıkmıştı. Anlaşılan su onu kendine getirmişti.   </span></p>
			<p class="paragraf"><span>“Yani olayların anlattığınız şekilde gerçekleştiğinden emin misiniz?” diye sordu Rasbach.   </span></p>
			<p class="paragraf"><span>“Evet, eminim” dedi Anne.   </span></p>
			<p class="paragraf"><span>“Peki alt değiştirme masasındaki minderin altında bulunan pembe tulumu nasıl açıklıyorsunuz?” Rasbach’ın ses tonu artık o kadar da nazik değildi.  </span></p>
			<p class="paragraf"><span>Anne soğukkanlılığının yitip gittiğini hissetti. “Ben... Tulumu kirli sepetine attığımı sanıyordum ama çok yorgundum. Bir şekilde oraya sıkışmış olsa gerek.”  </span></p>
			<p class="paragraf"><span>“Ama bunun nasıl olduğunu açıklayamıyorsunuz değil mi?”  </span></p>
			<p class="paragraf"><span>Anne Rasbach’ın nereye varmaya çalıştığını biliyordu. Kirli sepetine koyduğunu hatırladığını söylediği pembe tulum alt değiştirme masasının minderinin altından çıkmışken, hafızasına ne kadar güvenebilirdi ki?   </span></p>
			<p class="paragraf"><span>“Hayır. Bilmiyorum” dedi. Masanın altında ellerini ovuşturmaya başladı.   </span></p>
			<p class="paragraf"><span>“Acaba bebeği düşürmüş olabilir misiniz?”  </span></p>
			<p class="paragraf"><span>“Ne?” Anne keskin bir bakış atarak dedektifle göz göze geldi. Rasbach’ın bakışları cesaretini kırıyordu; Anne onun zihnini okuduğunu hissediyordu.   </span></p>
			<p class="paragraf"><span>“Bebeği kazara düşürmüş olmanız ve kızınızın zarar görmüş olması mümkün mü?”  </span></p>
			<p class="paragraf"><span>“Hayır. Kesinlikle hayır. Böyle bir şey olsaydı hatırlardım.”  </span></p>
			<p class="paragraf"><span>Rasbach artık o kadar da ılımlı değildi. Arkasına yaslandı ve sanki Anne’e inanmıyormuş gibi başını geriye atıp ona baktı. “Belki de onu daha erken bir saatte düşürdünüz ve kızınız başını çarptı; veya belki de onu sarstınız ve kontrole geldiğinizde nefes almıyordu.”   </span></p>
			<p class="paragraf"><span>“Hayır! Böyle bir şey olmadı” dedi Anne çaresizce. “Gece yarısı onu bıraktığımda iyiydi. Marco saat on iki buçukta onu kontrol ettiğinde de iyiydi.”  </span></p>
			<p class="paragraf"><span>“Aslında Marco saat on iki buçukta onu kontrol ettiğinde bebeğinizin iyi olup olmadığını bilmiyorsunuz. Orada, bebeğin odasında değildiniz. Sadece kocanızın beyanı bu şekilde” dedi Rasbach.   </span></p>
			<p class="paragraf"><span>Ellerini ovuşturmaya devam eden Anne tedirgin bir şekilde, “Marco yalan söylemez” dedi.   </span></p>
			<p class="paragraf"><span>Rasbach odaya bir sessizlik çökmesine göz yumdu. Sonra öne eğilerek, “Kocanıza ne kadar güveniyorsunuz Bayan Conti?” diye sordu.   </span></p>
			<p class="paragraf"><span>“Ona güveniyorum. Bu konuda yalan söylemez” dedi.   </span></p>
			<p class="paragraf"><span>“Öyle mi? Peki ya bebeği kontrol etmeye gittiğinde onun nefes almadığını fark ettiyse? Ya sizin ona kazara zarar verdiğinizi ya da yüzünü yastıkla kapadığınızı düşündüyse? Ve sizi korumaya çalıştığı için cesedi götürecek birini bulduysa?”  </span></p>
			<p class="paragraf"><span>“Hayır! Neler diyorsunuz siz? Kızımı öldürdüm mü yani? Gerçekten böyle mi düşünüyorsunuz?” Anne sırasıyla Rasbach’a, Jennings’e ve kapıda dikilen kadın polis memuruna, sonra tekrar Rasbach’a baktı.   </span></p>
			<p class="paragraf"><span>“Komşunuz Cynthia saat on birde bebeği emzirip davete geri döndükten sonra ağlamış ve yüzünüzü yıkamış gibi göründüğünüzü söyledi.”  </span></p>
			<p class="paragraf"><span>Anne’in yüzü kızardı. Bu detayı unutmuştu. </span><span class="CharOverride-11">Sahiden</span><span> de ağlamıştı. Cora’yı saat on birde yüzünden yaşlar süzülerek emzirmişti. Çünkü depresyondaydı, çünkü şişmandı ve çekici değildi, çünkü Cynthia kocasını artık kendisinin yapamadığı bir biçimde baştan çıkarıyordu, kendini faydasız, umutsuz ve bitkin hissediyordu. Cynthia ise tüm bunları fark etmiş ve vakit kaybetmeden polise söylemişti.   </span></p>
			<p class="paragraf"><span>“Dediğiniz gibi bir psikiyatra gidiyorsunuz. Dr. Lumsden miydi?” Rasbach sandalyesinde doğruldu, masanın üzerinden bir dosya aldı ve açıp içine baktı.   </span></p>
			<p class="paragraf"><span>Anne onun neye baktığını merak ederek, “Size zaten Dr. Lumsden’den bahsetmiştim” dedi. “Bildiğiniz gibi, hafif şiddette doğum sonrası depresyon yüzünden kendisiyle görüşüyorum. Kendisi bana emzirirken bebeğe zararı dokunmayan bir antidepresan verdi. Asla çocuğuma zarar vermeyi düşünmedim. Onu hiçbir şekilde sarsmadım, boğmadım ya da incitmedim. Onu kazara elimden de düşürmedim. O kadar sarhoş değildim. Onu emzirirken ağladım çünkü şişman ve alımsız olduğum için üzgündüm; sözde arkadaşım olan Cynthia ise gece boyunca kocamla flört ediyordu.” Anne bunu hatırlayınca öfkesinden güç aldı.   </span></p>
			<p class="paragraf"><span>Sırtını daha da dikleştirdi ve dedektifin gözlerinin içine baktı. “Belki de doğum sonrası depresyon hakkında daha fazla bilgi toplamalısınız, dedektif. Doğum sonrası depresyon, doğum sonrası psikozla aynı şey değildir. Benim de psikotik olmadığım belli” dedi.   </span></p>
			<p class="paragraf"><span>“Peki” dedi Rasbach. Duraksadı, dosyayı masaya koydu ve “Mutlu bir evliliğiniz olduğunu söyleyebilir misiniz?” diye sordu.   </span></p>
			<p class="paragraf"><span>“Evet” dedi Anne. “Bazen çoğu çift gibi sorunlarımız oluyor ama bunları hallediyoruz.”  </span></p>
			<p class="paragraf"><span>“Ne gibi sorunlar?”  </span></p>
			<p class="paragraf"><span>“Bunun konuyla ne ilgisi var? Cora’yı bulmamıza ne gibi bir faydası dokunacak?” Anne sandalyesinde huzursuzca kıpırdandı.   </span></p>
			<p class="paragraf"><span>“Elimizin altındaki herkes Cora’yı bulmak için çalışıyor. Onu bulabilmek için elimizden gelen her şeyi yapıyoruz” dedi Rasbach. Sonra, “Belki siz de bize yardımcı olabilirsiniz” diye ekledi.  </span></p>
			<p class="paragraf"><span>Anne hayal kırıklığına uğramış bir halde geriye doğru kaykıldı. “Size nasıl yardımcı olabileceğimi bilmiyorum” dedi.   </span></p>
			<p class="paragraf"><span>“Evliliğinizde ne tür konular hakkında tartışıyorsunuz? Para mı? Bu birçok çift için önemli bir sorundur.”  </span></p>
			<p class="paragraf"><span>Anne yorgun bir şekilde, “Hayır” dedi. “Para hakkında tartışmayız. Tek tartışma konumuz, annemle babam.”  </span></p>
			<p class="paragraf"><span>“Anneniz ve babanız mı??”  </span></p>
			<p class="paragraf"><span>“Ebeveynim ve Marco birbirlerinden pek hoşlanmazlar. Annemle babam Marco’yu hiçbir zaman onaylamadılar. Benim için yeterince iyi olmadığını düşünüyorlar. Ama yanılıyorlar. Marco tam bana göre biri. İstemedikleri için onun içindeki iyiliği göremiyorlar. Huyları böyle. Çıktığım hiç kimseyi sevmediler. Kimse yeterince iyi değildi. Ama Marco’ya âşık olup onunla evlendiğim için ondan nefret ediyorlar.”  </span></p>
			<p class="paragraf"><span>“Eminim ondan nefret etmiyorlardır” dedi Rasbach.   </span></p>
			<p class="paragraf"><span>“Bazen ediyorlarmış gibi görünüyor” dedi Anne. Masaya baktı. “Annem sırf Marco varlıklı bir aileden gelmiyor diye, onun benim için yeterince iyi olduğuna inanmıyor ama babam gerçek anlamda ondan nefret ediyor. Her zaman onu rahatsız ediyor. Nedenini anlayamıyorum.”  </span></p>
			<p class="paragraf"><span>“Yani ondan nefret etmek için geçerli bir sebepleri yok mu?”  </span></p>
			<p class="paragraf"><span>“Hayır, hem de hiç. Marco asla yanlış bir şey yapmadı” dedi Anne. Mutsuz bir şekilde iç geçirdi. “Annemle babamı memnun etmek çok zordur; fazlasıyla kontrolcüdürler. Hayatımızı kurarken bize para vermişlerdi ve şimdi de hayatımıza karışabileceklerini sanıyorlar.”  </span></p>
			<p class="paragraf"><span>“Size para mı verdiler?”  </span></p>
			<p class="paragraf"><span>“Ev için.” Anne kızardı.   </span></p>
			<p class="paragraf"><span>“Yani, hediye olarak mı?”  </span></p>
			<p class="paragraf"><span>Anne başıyla onayladı. “Evet, bir ev alabilmemiz için düğün hediyesi olarak verdiler. Yardım almadan kendi başımıza ev satın alamazdık. Evler çok pahalı; en azından nezih semtlerdekiler öyle.”  </span></p>
			<p class="paragraf"><span>“Anlıyorum.”  </span></p>
			<p class="paragraf"><span>“Evimizi çok seviyorum” dedi Anne. “Ama Marco onlara borçlu olmaktan nefret ediyor. Düğün hediyesini kabul etmek istememişti. Her şeyi kendi başına kazanmayı tercih ederdi; bu şekilde kendisiyle gurur duyabilirdi. Benim hatırım için bize yardım etmelerine izin verdi. Evi istediğimi biliyordu. Marco’ya kalsa ufacık, yıkık dökük bir apartman dairesinde de mutlu olurdu. Bazen hata yaptığımı düşünüyorum.” Ellerini kucağında ovuşturdu. “Belki de düğün hediyelerini reddedip çoğu çiftin yaptığı gibi köhne bir yerde oturmalıydık. Hâlâ orada yaşıyor olabilirdik ama belki de daha mutlu olurduk.” Anne ağlamaya başladı. “Ve şimdi de annemle babam Cora’nın ortadan kaybolmasının Marco’nun suçu olduğuna inanıyorlar çünkü kızımızı evde yalnız bırakmak onun fikriydi. Bunu sürekli bana hatırlatıp duruyorlar.”  </span></p>
			<p class="paragraf"><span>Rasbach masanın üzerindeki kâğıt mendil kutusunu Anne’e uzattı. Anne bir mendil alıp gözlerini sildi. “Buna nasıl itiraz edebilirim ki? Marco’yu onlara karşı savunmaya çalışıyorum ama Cora’yı evde bırakmak </span><span class="CharOverride-11">onun</span><span> fikriydi. Bu durum hiç hoşuma gitmemişti. Hâlâ daha bunu kabul ettiğime inanamıyorum. Kendimi asla affetmeyeceğim.”  </span></p>
			<p class="paragraf"><span>Dedektif Rasbach, “Peki </span><span class="CharOverride-11">sizce</span><span> Cora’ya ne oldu, Anne?” diye sordu.  </span></p>
			<p class="paragraf"><span>Anne gözlerini ondan kaçırıp boş boş duvara baktı. “Bilmiyorum. Ben de sürekli bunu düşünüyorum. Annemle babam zengin oldukları için birinin onu fidye için kaçırdığını umuyordum ama şu ana kadar kimse bizimle temasa geçmedi, yani... Bilemiyorum, olumlu düşünmek zor. Marco da ilk başta benim gibi düşünmüştü. Ama o da umudunu yitiriyor.” Anne umutsuz bir yüz ifadesiyle Rasbach’a baktı. “Ya Cora ölmüşse? Ya bebeğimiz çoktan ölmüşse?” Sonra hıçkırıklara boğuldu. “Ya onu asla bulamazsak?”  </span></p>
		</div>
	</body>
</html>