<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-33</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-33" xml:lang="en-GB">33  </p>
			<p class="paragraf"><span>  </span></p>
			<p class="paragraf"><span>Marco donup kaldı. “Emin misin?”  </span></p>
			<p class="paragraf"><span>“Evet.”  </span></p>
			<p class="paragraf"><span>Anne’in sesi bir tuhaf geliyordu, kendinde değil gibiydi. Marco onun söylediklerine güvenebilir miydi? Hızlıca düşündü. Richard ve Derek Honig. Cep telefonu.  </span></p>
			<p class="paragraf"><span>Yoksa tüm bunlar bir tezgâh mıydı? Richard bu kâbusu perde arkasından kontrol mü ediyordu? </span><span class="CharOverride-11">Cora bunca zamandır Richard’ın elinde miydi?</span><span>  </span></p>
			<p class="paragraf"><span>“Yaşım daha küçükken, onu babamla birlikte gördüğüme eminim” dedi Anne. “Babam o adamı tanıyor. Peki babam bebeğimizi götüren adamı nereden tanıyor olabilir Marco? Bu sence de tuhaf değil mi?” Sesi dalıp gidecekmiş gibi çıkıyordu.  </span></p>
			<p class="paragraf"><span>“Hem de çok tuhaf” dedi Marco usulca. Derek’e gizli cep telefonundan ulaşmaya çalıştığında ve telefona kayınpederi cevap verdiğinde kapıldığı şüpheleri hatırladı. </span><span class="CharOverride-11">Yoksa eksik bağlantı bu muydu?</span><span> Honig </span><span class="CharOverride-11">Marco’ya</span><span> durup dururken yaklaşmıştı. Onunla arkadaş olmuş, dertlerini dinlemişti. Marco’nun kendisine güvenmesini sağlamıştı. Marco’yu Richard’dan daha fazla para istemeye zorlamış, Richard da Marco’yu geri çevirmişti. Ya Richard ve Derek gizli bir işbirliği yaptılarsa ve Richard Marco’nun daha fazla borç alma talebini, Honig’in onun yaralarını sarmak üzere beklediğini bildiği için reddettiyse? Honig Cora’yı kaçırmayı aynı gün önermişti. Ya tüm bunlar Marco’nun kayınpederi tarafından dikkatli bir şekilde planlandıysa? Marco’nun midesi bulandı. Eğer öyleyse, düşündüğünden de fena bir şekilde, hem de dünyada en çok nefret ettiği adam tarafından kandırılmıştı.  </span></p>
			<p class="paragraf"><span>Marco “Anne” diye lafa girdi ve sonra sözcükler alelacele ağzından döküldü. “Beni </span><span class="CharOverride-11">Derek Honig</span><span> buldu. Benimle arkadaş oldu. Beni babandan daha fazla borç istemem için zorladı. Sonra, babanın yeni bir borç isteme talebimi geri çevirdiği gün, </span><span class="CharOverride-11">bundan haberi varmış gibi</span><span> tekrar ortaya çıktı. Sanki Derek ne kadar çaresiz olduğumu biliyordu. Sonra da Cora’yı kaçırmayı teklif etti.” Marco kötü bir rüyadan uyanıyormuş gibi hissediyordu; parçalar nihayet yerli yerine oturuyordu. “Ya tüm bunların arkasında baban varsa Anne?” dedi ve telaş içinde ekledi. “Bence Honig’in bana yaklaşmasını sağladı ve beni Cora’nın kaçırılmasına alet etti. Kandırıldım Anne!”  </span></p>
			<p class="paragraf"><span>Anne, “Hayır!” diye diretti. “Buna inanmam mümkün değil. Babam asla böyle bir şey yapmaz. Neden yapsın ki? Bunun için nasıl bir gerekçesi olabilir?”  </span></p>
			<p class="paragraf"><span class="CharOverride-11">Marco’nun</span><span> bir adamı soğukkanlı bir biçimde, kürekle öldürebileceğine inanmakta hiç güçlük çekmeyen Anne’in, Derek’i babasının tuttuğuna inanmaması Marco’yu yaraladı. Ama Anne’in o kahrolası videoyu izlediğini unutmamalıydı. Böyle bir videoyu kim izlerse izlesin, güveni sarsılırdı. Marco Anne’e geri kalanını da anlatmalıydı. “Anne, hava kanalındaki cep telefonu var ya, işte onu Honig ile konuşurken kullanıyordum” dedi.   </span></p>
			<p class="paragraf"><span>“Ne olmuş ona?”  </span></p>
			<p class="paragraf"><span>“Sen telefonu bulduktan sonra birkaç cevapsız çağrı olduğunu fark ettim; birisi Honig’in cep numarasından beni aramıştı. Ben de numarayı geri aradım. Ve... telefona baban cevap verdi.”  </span></p>
			<p class="paragraf"><span>Anne buna inanmakta güçlük çekerek Marco’ya baktı.  </span></p>
			<p class="paragraf"><span>“Anne, baban telefonun diğer ucunda benim olmamı </span><span class="CharOverride-11">bekliyordu</span><span>. Cora’yı benim aldığımı biliyordu. Ona telefonu nasıl ele geçirdiğini sordum. Çocuk hırsızlarının telefonu bir notla birlikte kendisine postaladıklarını söyledi; tıpkı tulumu postaladıkları gibi. Fidye parasını annenle babanın ödediği gazetelerde çıktığı için, çocuk hırsızlarının kendisiyle temasa geçtiklerini iddia etti. Cora için daha fazla para istediklerini ve parayı ödeyeceğini söyledi ama bunu sana söylemeyeceğime dair söz vermemi istedi. İşler yolunda gitmezse, seni boş yere umutlandırmak istemediğini söyledi.”  </span></p>
			<p class="paragraf"><span>“Ne?” Anne’in kederden feri sönen yüzüne renk geldi. “Babam çocuk hırsızlarıyla temasa mı geçmiş?”  </span></p>
			<p class="paragraf"><span>Marco başıyla onayladı. “Ben her şeyi berbat ettiğim için bu işi tek başına halledeceğini, Cora’yı geri alacağını söyledi.”  </span></p>
			<p class="paragraf"><span>Anne soluk soluğa, “Bu ne zaman oldu?” diye sordu.  </span></p>
			<p class="paragraf"><span>“Dün gece.”  </span></p>
			<p class="paragraf"><span>“Ve bunu bana söylemedin öyle mi?”  </span></p>
			<p class="paragraf"><span>“Baban sana söylemeyeceğime dair söz verdirdi! İşler yolunda gitmezse diye. Gün boyunca ona ulaşmaya çalıştım ama beri geri aramıyor. Neler olduğunu bilmediğim için aklımı kaçırmak üzereyim. Herhalde henüz Cora’yı geri almadı, yoksa bir haber alırdık.” Ama Marco şimdi durumu farklı bir açıdan görüyordu. Bir usta tarafından oyuna getirilmişti. “Ama Anne </span><span class="CharOverride-11">ya baban en başından beri Cora’nın nerede olduğunu biliyorsa?</span><span>”  </span></p>
			<p class="paragraf"><span>Anne artık bu belirsizliğe dayanamayacakmış gibi görünüyordu. Uyuşmuş gibiydi. Sonunda sesi çatlayarak, “İyi ama bunu neden yapsın ki?” diye sordu.  </span></p>
			<p class="paragraf"><span>Marco nedenini biliyordu. “Çünkü annen ve baban benden nefret ediyorlar!” dedi. “Beni, evliliğimizi mahvetmek, seni ve Cora’yı benden almak istiyorlar.”  </span></p>
			<p class="paragraf"><span>Anne başını iki yana salladı. “Senden hoşlanmadıklarını biliyorum –hatta senden nefret ediyor bile olabilirler– ama bu dediğine... inanamıyorum. Ya babam doğruyu söylüyorsa? Ya çocuk hırsızları annem ve babamla temas halindelerse ve babam Cora’yı bizim için geri almaya çalışıyorsa?” Anne’in sesindeki umut tınısı Marco’nun içini burktu.   </span></p>
			<p class="paragraf"><span>Marco, “Ama az önce babanın Derek Honig’i tanıdığını söyledin. Bu tesadüf olamaz” dedi.   </span></p>
			<p class="paragraf"><span>Uzun bir sessizlik oldu. Sonra Anne, “Yani Derek Honig’i kürekle öldüren </span><span class="CharOverride-11">babam</span><span> mıydı?” dedi yavaşça.   </span></p>
			<p class="paragraf"><span>“Belki” dedi Marco tereddütle. “Bilmiyorum.”  </span></p>
			<p class="paragraf"><span>“Peki ya Cora?” diye fısıldadı Anne. “Ona ne oldu?”  </span></p>
			<p class="paragraf"><span>Marco Anne’i omuzlarından kavrayıp, irileşmiş ve korku dolu gözlerinin içine baktı. “Bence o babanın elinde. Ya da baban onun kimin elinde olduğunu biliyor.”  </span></p>
			<p class="paragraf"><span>Anne fısıldayarak, “Peki ne yapacağız?” diye sordu.  </span></p>
			<p class="paragraf"><span>“İyi düşünmeliyiz” dedi Marco. Kanepeden kalktı; yerinde duramayacak kadar endişeliydi. “Eğer baban Cora’yı elinde tutuyorsa ya da onun nerede olduğunu biliyorsa, iki seçeneğimiz var. Doğruca polise gidebiliriz ya da onunla yüzleşebiliriz.”  </span></p>
			<p class="paragraf"><span>Anne zihni dolup taşmış gibi boşluğa baktı.   </span></p>
			<p class="paragraf"><span>“Belki de polise gitmektense önce babanla konuşmalıyız” dedi Marco huzursuzca. Hapse girmek istemiyordu.  </span></p>
			<p class="paragraf"><span>“Eğer babama gidersek, onunla konuşabilirim” dedi Anne. “Cora’yı bana geri verir. Üzülecek, bunu biliyorum. Sadece mutlu olmamı istiyor.”  </span></p>
			<p class="paragraf"><span>Marco volta atmayı bıraktı ve karısına bakarak onun gerçeği ne kadar algıladığını çözmeye çalıştı. Eğer Derek Honig gerçekten de babasının arkadaşıysa, o zaman babası Marco’yu sahiden de maddi bunalıma sürükleyip çocuğunu kaçırmaya ikna etmiş olabilirdi. Babası takas sırasındaki kandırmacayı tezgâhlamış ve adamı soğukkanlı bir biçimde öldürmüş de olabilirdi. Kızının tarifsiz acılar çekmesine neden olmuştu. Anne’in mutlu olup olmaması umurunda değildi. Sadece her şeyin kendi istediği gibi olmasını istiyordu.   </span></p>
			<p class="paragraf"><span>Richard son derece gaddar bir adamdı. Marco ilk defa nasıl bir düşmanla karşı karşıya olduğunu fark etti. Adam muhtemelen bir sosyopattı. Richard ona kaç kez işte başarılı olmak için gaddar olmak gerektiğini söylemişti? Belki de amacı buydu; Marco’ya gaddarlığa dair bir ders vermeye çalışıyordu.   </span></p>
			<p class="paragraf"><span>Anne birdenbire, “Belki de babam bunun bir parçası değildir. Belki de Derek seninle arkadaş olmuş ve babamın parası olduğunu bildiğinden, seni kendi çıkarı için kullanmıştır. Ama babam bu konu hakkında hiçbir şey bilmeyebilir. Cora’yı Derek’in kaçırdığından haberi olmayabilir; belki de cep telefonun ve not dediği gibi postayla eline geçmiştir” dedi. Düşünceleri tekrar netleşmiş gibi görünüyordu.   </span></p>
			<p class="paragraf"><span>Marco bu olasılığı düşündü. “Mümkün” dedi. Ama Richard’ın işleri perde arkasından yönettiğine inanıyordu. Bunu kuvvetle hissediyordu.  </span></p>
			<p class="paragraf"><span>“Oraya gitmemiz gerek” dedi Anne. “Ama paldır küldür içeriye dalıp babamı suçlayamazsın. Neler döndüğünü kesin olarak bilmiyoruz. Ona Cora’yı senin aldığını ve Derek Honig’e teslim ettiğini söyleyebilirim. Onu geri almak için yardımına ihtiyacımız olduğunu da. Eğer babam bu işin içindeyse, kendini sıyırması için ona bir şans tanımalıyız. Bu olanlarla hiçbir ilgisi yokmuş gibi davranmalı, çocuk hırsızlarıyla aracılık etmesi ve onu bize ulaştırmanın bir yolunu bulması için yalvarmalıyız.”  </span></p>
			<p class="paragraf"><span>Marco Anne’in söylediklerini düşündü ve başıyla onayladı. Anne kendine gelmiş gibi göründüğü için rahatladı. Üstelik Anne haklıydı; Richard Dries köşeye sıkıştırılabilecek türde bir adam değildi. Önemli olan, Cora’nın eve geri dönmesini sağlamaktı.   </span></p>
			<p class="paragraf"><span>“Hem belki de tüm bunların arkasında babam yoktur. Belki sahiden de çocuk hırsızlarıyla temas halindedir” dedi Anne. Babasının ona böyle bir şey yapmadığına inanmak istediği o kadar belliydi ki.  </span></p>
			<p class="paragraf"><span>“Bundan şüpheliyim” dedi Marco.   </span></p>
			<p class="paragraf"><span>Olan bitenler yüzünden bitkin düşmüş halde, bir süre oturup kendilerini bir sonraki etaba hazırladılar. Nihayet Marco, “Artık gitsek iyi olur” dedi.  </span></p>
			<p class="paragraf"><span>Anne başıyla onayladı. Çıkarlarken elini Marco’nun koluna koydu. “Babamın yanında sinirlerine hâkim olacağına söz ver” dedi.   </span></p>
			<p class="paragraf"><span>Marco evet demekten başka ne yapabilirdi ki? “Söz veriyorum” dedi. Sonra hüzünlü bir şekilde ekledi. “Sana bu kadarını borçluyum.”  </span></p>
			<p class="paragraf20">  </p>
			<p class="paragraf"><span>Bir taksiye binip Anne’in anne ve babasının evine doğru ilerlerken giderek daha görkemli evlerin önünden geçerek, şehir dışındaki en varlıklı semte geldiler. Geç olmasına rağmen geleceklerini telefonla haber vermemişlerdi. Sürpriz faktörünü kullanmak istiyorlardı. Anne ve Marco taksinin arka koltuğunda otururken hiç konuşmadılar. Marco Anne’in yanı başında titrediğini hissedebiliyordu; solukları hızlı ve yüzeyseldi. Marco onu sakinleştirmek için elini avucuna aldı. Bu sıcak ve nemli taksinin içinde heyecandan buram buram terliyordu ve anlaşılan klima da fayda etmiyordu. Marco nefes alabilmek için pencereyi biraz araladı.  </span></p>
			<p class="paragraf"><span>Taksi daire şeklindeki çakıltaşlı araba yoluna girdi ve ön kapının önünde durdu. Marco şoföre parasını ödeyip beklememesini söyledi. Anne zile bastı. Evin bazı ışıkları hâlâ açıktı. Bir süre sonra Anne’in annesi kapıyı açtı.  </span></p>
			<p class="paragraf"><span>“Anne!” dedi şaşkınlıkla. “Seni beklemiyordum.”  </span></p>
			<p class="paragraf"><span>Anne annesinin yanından geçip içeri girdi ve Marco da onun peşinden gitti.  </span></p>
			<p class="paragraf"><span>Ve planları bir çırpıda suya düştü.  </span></p>
			<p class="paragraf"><span>Anne, “Nerede o?” diye sordu. Annesine çıldırmış gibi bakıyordu. Şaşkına dönen annesi cevap vermedi. Anne, tavrı yüzünden dehşete düşen Marco’yu girişte dikilirken bırakıp koca evde hızlı adımlarla dolaşmaya başladı. Anne kendini kaybetmişti; Marco bu yeni durumda nasıl davranacağını kestirmeye çalışıyordu.  </span></p>
			<p class="paragraf"><span>Annesi kızının peşine takılarak, evin içindeki telaşlı aramasına eşlik etti. Marco Anne’in “Cora! Cora!” diye seslendiğini duyabiliyordu.  </span></p>
			<p class="paragraf"><span>Marco yukarıda bir hareket sezip başını kaldırdı. Richard geniş merdivenlerden aşağıya iniyordu. Göz göze geldiler ve buz gibi bakıştılar. İkisi de Anne’in haykırışlarını duyabiliyordu. “Nerede o? Bebeğim nerede?” Anne’in sesi giderek uzaklaşıyordu.  </span></p>
			<p class="paragraf"><span>Marco ansızın her şeyi sorguladı: Anne gerçekten de Derek Honig’i hatırlıyor muydu? Derek babasının arkadaşı mıydı, yoksa Anne’in beyni tarafından sağlanan bu detay bütünüyle uydurma mıydı? Marco onu karanlıkta, elinde bir bıçak tutarken bulmuştu. Dedikleri ne kadar güvenilir olabilirdi ki? Marco’nun inandığı bütün savlar, Richard’ın Derek Honig’i tanımasına dayanıyordu. Şimdi gerçeği ortaya çıkarmak Marco’ya kalmıştı.   </span></p>
			<p class="paragraf"><span>Richard, “Gidip oturalım mı?” dedi ve Marco’nun yanından geçip salona doğru yürüdü.  </span></p>
			<p class="paragraf"><span>Marco peşinden gitti. Ağzı kurumuştu. Korkuyordu. Karşısındaki normal bir insan olmayabilirdi. Richard büyük olasılıkla bir sosyopattı ve Marco onunla boy ölçüşemeyeceğini biliyordu. Bu durumla nasıl başa çıkacağını bilmiyordu, üstelik her şey buna bağlıydı.   </span></p>
			<p class="paragraf"><span>Marco Anne’in ayak seslerini duydu; şimdi gösterişli merdivenlerden yukarıya, ikinci kata doğru koşuyordu. Marco ile Richard, Anne’in yukarı kattaki koridorda koşarak ve oda kapılarını hızla açarak kızını ararken Cora’nın adını haykırmasını dinleyerek birbirlerine baktılar.   </span></p>
			<p class="paragraf"><span>“Onu bulamayacak” dedi Richard.  </span></p>
			<p class="paragraf"><span>“Nerede o, seni pislik?” dedi Marco. O da senaryonun dışına çıkmıştı. Hiçbir şey plana uygun gitmiyordu.  </span></p>
			<p class="paragraf"><span>“Eh, burada değil” dedi kayınpederi soğuk bir şekilde. “Neden Anne’in sakinleşmesini beklemiyoruz? O zaman hep birlikte oturup bir toplantı yapabiliriz.”  </span></p>
			<p class="paragraf"><span>Marco ayağa kalkıp kayınpederinin şişman gırtlağına sarılmamak için mücadele veriyordu. Kendini oturmaya ve az sonra olacakları beklemeye zorladı.  </span></p>
			<p class="paragraf"><span>Nihayet Anne salona daldı; sinirleri bozulan annesi de tam arkasındaydı. Anne babasına dönerek, “Nerede o?” diye haykırdı. Yüzü alacalı bulacalıydı; yanaklarında kurumuş gözyaşı izleri vardı. Çıldırmış gibiydi.   </span></p>
			<p class="paragraf"><span>Babası kararlı bir biçimde, “Otur Anne” dedi.   </span></p>
			<p class="paragraf"><span>Marco Anne’e yanına gelmesini işaret edince Anne gidip kabarık minderli büyük kanepede Marco’nun yanına oturdu.   </span></p>
			<p class="paragraf"><span>Marco, “Herhalde buraya neden geldiğimizi biliyorsunuz” diye lafa girdi.  </span></p>
			<p class="paragraf"><span>Richard şaşırmış numarası yaparak, “Anlaşılan Anne Cora’nın burada olduğunu düşünüyor. Böyle düşünmesine sebep olan nedir?” diye sordu. “Marco, çocuk hırsızlarının benimle temasa geçtiklerini ona söyledin mi? Bunu yapmamanı özellikle rica etmiştim.”  </span></p>
			<p class="paragraf"><span>Marco konuşmaya çalıştı ama nereden başlayacağını bilemedi.  </span></p>
			<p class="paragraf"><span>Zaten Richard sözünü kesti. Devasa şöminenin yanında dikiliyordu. Anne’e döndü. “Çok üzgünüm Anne ama çocuk hırsızları hepimizi tekrar hayal kırıklığına uğrattılar. Cora’yı bu gece geri almayı umuyordum ama ortaya çıkmadılar. Fazladan parayı istedikleri gibi hazır ettim ama gelmediler işte.” Sonra Marco’ya döndü. “Tabii </span><span class="CharOverride-11">ben</span><span> yine de </span><span class="CharOverride-11">senin</span><span> yaptığın gibi, paraya el koymalarına izin vermedim Marco” dedi.   </span></p>
			<p class="paragraf"><span>Marco’nun öfkesi alevlendi; Richard Marco’yu beceriksiz bir aptal gibi göstermenin cazibesine karşı koyamıyordu.  </span></p>
			<p class="paragraf"><span>“Anne’in böyle üzülmemesi için ona bir şey söylememeni rica etmiştim” dedi Richard. Tekrar Anne’e döndü; bakışları cana yakındı. “Cora’yı senin için geri almak üzere elimden gelen her şeyi yaptım Anne. Çok üzgünüm. Ama sana söz veriyorum ki pes etmeyeceğim.”  </span></p>
			<p class="paragraf"><span>Anne yanı başında üzüntüden çöktü. Marco Richard’ın kendisine karşı takındığı soğuk tavrın kızıyla konuşurken nasıl da yumuşadığını izledi. Anne’in gözlerinde yanıp sönen belirsizliği gördü. Anne babasının ona asla zarar vermeyeceğine inanmak istiyordu.  </span></p>
			<p class="paragraf"><span>“Annen ve ben bunu sana daha önce söylemediğimiz için üzgünüm Anne; ama bunun olmasından korkuyorduk. Seni tekrar umutlandırmak istemedik. Çocuk hırsızları bizimle temasa geçip daha fazla para istediler. Cora’yı geri almak için ne gerekiyorsa öderiz, bunu biliyorsun. Onlarla buluşmaya gittim. Ama gelen giden olmadı.” Richard hayal kırıklığını ve hüznünü belli edercesine başını iki yana salladı.   </span></p>
			<p class="paragraf"><span>Kanepenin diğer ucunda, kızının yanında oturan Alice de, “Bu doğru” dedi. “Mahvolmuş durumdayız.” Sonra ağlamaya başladı. Kollarını iki yana açan annesine sımsıkı sarılan Anne omuzları sarsılarak hıçkırıklara boğuldu.   </span></p>
			<p class="paragraf"><span>Marco, </span><span class="CharOverride-11">Bunlar gerçek olamaz</span><span> diye düşündü.  </span></p>
			<p class="paragraf"><span>“Korkarım yapılacak tek şey kaldı” dedi Richard. “O da polise gitmek. Tüm detaylarla birlikte.” Dönüp ters ters Marco’ya baktı.  </span></p>
			<p class="paragraf"><span>Marco da gözlerini ona dikti. “Anlat onlara Anne, neler bildiğini söyle” dedi.   </span></p>
			<p class="paragraf"><span>Ama annesinin kollarından başını kaldıran Anne, Marco’ya sanki bildiklerini çoktan unutmuş gibi baktı.  </span></p>
			<p class="paragraf"><span>Marco çaresizce, “Polisler öldürülen adamın, yani Derek Honig’in Cora’yı bizim evden alıp Catskill’deki kulübesine götürdüğünü biliyorlar. Ama eminim ki sen bunu zaten biliyorsun” dedi Marco çaresizce.  </span></p>
			<p class="paragraf"><span>Richard omuz silkti. “Polisler bana hiçbir şey söylemediler.”  </span></p>
			<p class="paragraf"><span>Marco dümdüz bir ses tonuyla, “Anne Derek’i tanıdı” dedi.   </span></p>
			<p class="paragraf"><span>Richard’ın benzi birazcık daha mı solmuştu? Marco emin olamadı.   </span></p>
			<p class="paragraf"><span>“Ee? Derek kimmiş bakalım?”   </span></p>
			<p class="paragraf"><span>“</span><span class="CharOverride-11">Senin</span><span> arkadaşlarından biriymiş. Söylesene Richard, nasıl oluyor da bebeğimiz bir arkadaşının elinde bulunuyor?”  </span></p>
			<p class="paragraf"><span>“O adam benim arkadaşım filan değildi. Adını daha önce hiç duymadım” dedi Richard sakince. “Anne yanılıyor olmalı.”  </span></p>
			<p class="paragraf"><span>“Hiç sanmıyorum” dedi Marco.  </span></p>
			<p class="paragraf"><span>Anne hiçbir şey demedi. Marco ona baktı ama Anne başka tarafa bakıyordu. Anne ona ihanet mi ediyordu? Babasından taraf olup onu yarı yolda mı bırakacaktı? Kocasına değil de babasına daha çok inandığı için mi? Yoksa bebeğini geri almak için Marco’yu feda etmeye razı mıydı? Marco bütün dayanaklarının çürüdüğünü hissetti.   </span></p>
			<p class="paragraf"><span>“Anne” dedi Richard, “öldürülen adamın, sözde Cora’yı elinde tutan kişinin, benim arkadaşım olduğunu mu düşünüyorsun?”  </span></p>
			<p class="paragraf"><span>Anne babasına baktı, sırtını dikleştirdi ve “Hayır” dedi.   </span></p>
			<p class="paragraf"><span>Marco şaşkınlıkla ona baktı.  </span></p>
			<p class="paragraf"><span>Richard Marco’yu süzerek, “Ben de öyle düşünmüştüm” dedi. Kızına döndü. “Üzgünüm Anne ama bunları duymak sana acı verecek.” Şöminenin yanındaki koltuğuna oturdu ve başlamadan önce tüm bunların onun için de çok zor olduğunu belirtircesine, derin bir nefes aldı. “Çocuk hırsızları bizimle temasa geçtiler. Gazetelerde beş milyon dolarlık fidye parasını bizim ödediğimizi okuyunca isimlerimizi öğrenmişler. Bize bir paket gönderdiler. İçinde bir cep telefonu ve not vardı. Notta bu cep telefonunun, Cora’yı ilk kaçıran kişinin bebeğin plana dahil olan babasıyla gizlice iletişim kurmak için kullandığı telefon olduğu yazılıydı. Telefonda kayıtlı olan tek numarayı aramayı denedim. Cevap veren olmadı. Ama telefonu üzerimde taşıdım ve sonunda çaldı. Arayan Marco’ydu.”  </span></p>
			<p class="paragraf"><span>“Bunu zaten biliyorum” dedi Anne ruhsuzca. “Marco’nun o gece Cora’yı garajımızda bekleyen Derek’e teslim ettiğinden haberim var.”  </span></p>
			<p class="paragraf"><span>“Öyle mi?” dedi babası şaşırarak. “Bunu nereden biliyorsun? Sana Marco mu söyledi?”  </span></p>
			<p class="paragraf"><span>Anne’in videodan bahsedeceğinden korkan Marco kaskatı kesildi.   </span></p>
			<p class="paragraf"><span>Anne Marco’ya bakarak, “Evet” dedi.   </span></p>
			<p class="paragraf"><span>“Aferin Marco, en azından bunu ona söyleyecek kadar erkekmişsin” dedi Richard. Konuşmasına devam etti. “Tam olarak ne olduğunu bilmiyorum ama tahminime göre birisi kulübedeki o adamı öldürmüş, Cora’yı almış, sonra da takas sırasında Marco’yu oyuna getirmiş olmalı. Her şeyin bittiğini sanmıştım; ta ki bunu her kim yaptıysa annenle bana ulaşana dek.” Başını pişmanlıkla iki yana salladı. “Bizimle tekrar temasa geçecekler mi bilmiyorum. Elimizden bunu ummaktan başka bir şey gelmiyor.”  </span></p>
			<p class="paragraf"><span>Sınırları zorlanan Marco kontrolünü kaybetti. “Saçmalık bu!” diye haykırdı. “Neler olduğunu biliyorsun. Tüm bunları sen tezgâhladın! İşlerimin iyi gitmediğini biliyordun. Bana Derek’i </span><span class="CharOverride-11">sen</span><span> gönderdin. Bana Cora’yı kaçırma fikrini aşılamasını sağladın; bu benim fikrim değildi. Asla olmadı! Her şeyi ve herkesi çıkarın için kullanıyorsun. Özellikle de beni. Derek senden daha fazla para istemem için bana baskı yaptı ve sonra da beni reddettin. Ne kadar çaresiz olduğumu biliyordun. Ve sen beni reddettikten hemen sonra, Derek en zayıf anımda Cora’yı kaçırma planıyla birlikte karşıma çıktı. Tüm bunların ardındaki beyin </span><span class="CharOverride-11">sensin</span><span>! Söyle bana, Derek’in kafasını </span><span class="CharOverride-11">sen</span><span> mi patlattın?”  </span></p>
			<p class="paragraf"><span>Anne’in annesi soluğunu tuttu.  </span></p>
			<p class="paragraf"><span>Marco, “Çünkü bence tam olarak böyle oldu” diye üsteledi. “Onu </span><span class="CharOverride-11">sen</span><span> öldürdün. Cora’yı kulübeden </span><span class="CharOverride-11">sen</span><span> aldın ya da bunu yapacak birini buldun. Cora’nın nerede olduğunu biliyorsun. Başından beri biliyordun. Ve tek bir metelik bile kaybetmedin. Çünkü takastaki hilenin ardında sen vardın. Birinin yanında bebek olmadan gelip parayı almasını sağladın. Sen </span><span class="CharOverride-11">benim</span><span> hapse girmemi istiyorsun.” Marco durup soluklandı. “Söylesene, Cora’nın hayatta olup olmaması umurunda mı?”  </span></p>
			<p class="paragraf"><span>Richard bakışlarını Marco’dan Anne’e çevirerek, “Bence kocan aklını kaçırmış” dedi.   </span></p>
		</div>
	</body>
</html>