<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-36</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-36" xml:lang="en-GB">36  </p>
			<p class="paragraf"><span>  </span></p>
			<p class="paragraf"><span>Bindiği taksi Anne’in anne ve babasının evine yanaşırken, Marco’nun midesi ağzındaydı. Ön kapının yakınında park halinde duran polis devriye arabalarını ve ambulansı gördü. Marco Dedektif Rasbach’ın arabasının da orada olduğunu fark etti.  </span></p>
			<p class="paragraf"><span>Taksi şoförü, “Vay be, acaba neler oluyor?” dedi.   </span></p>
			<p class="paragraf"><span>Marco ona cevap vermedi.  </span></p>
			<p class="paragraf"><span>Anne onu sadece birkaç dakika önce cep telefonundan aramış ve </span><span class="CharOverride-11">O yanımda. Durumu iyi. Buraya gelmen</span><span> gerek demişti.   </span></p>
			<p class="paragraf"><span>Cora yaşıyordu ve Anne onu aramıştı. Marco’nun bundan sonra olacaklar hakkında hiçbir fikri yoktu.  </span></p>
			<p class="paragraf"><span>Marco evin önündeki basamakları aceleyle çıkıp birkaç saat önce ayrıldığı eve girdi ve salona daldı. Anne’in kanepede oturduğu, minicik kızlarının da kucağında olduğunu gördü. Üniformalı bir polis memuru, Anne’i korurcasına kanepenin arkasında duruyordu. Anne’in babası ve annesi salonda değillerdi. Marco nerede olduklarını ve neler döndüğünü merak etti.  </span></p>
			<p class="paragraf"><span>Derhal Anne ile bebeğin yanına gitti, gözyaşları içinde onlara sarıldı. Sonra geri çekilip dikkatle Cora’ya baktı. Cora zayıf ve sağlıksızdı ama nefes alıyordu ve parmaklarını kıvırıp huzur içinde uyuyordu. Marco titreyerek ve gözlerinden yaşlar süzülerek, “Tanrı’ya şükür” dedi. “Tanrı’ya şükür.” Hayranlıkla kızına baktı ve alnındaki sönük bukleleri usulca okşadı. Daha önce hiç şimdiki kadar mutlu olmamıştı. Bu anı zihnine kazımak, sonsuza dek hatırlamak istiyordu.   </span></p>
			<p class="paragraf"><span>“Sağlık görevlileri onu kontrol ettiler, durumu iyi” dedi Anne. “Ama onu hastaneye götürüp detaylı bir kontrolden geçirmeliyiz.” Marco Anne’in gergin ve yorgun göründüğünü ama aynı zamanda da gerçekten mutlu olduğunu fark etti.  </span></p>
			<p class="paragraf"><span>Marco sonunda tedirgin bir biçimde, “Neler oldu? Annenle baban neredeler?” diye sordu.  </span></p>
			<p class="paragraf"><span>“Mutfaktalar” dedi Anne. Ama devam etmeye fırsat bulamadan, Dedektif Rasbach salona girdi.  </span></p>
			<p class="paragraf"><span>“Gözünüz aydın” dedi dedektif.  </span></p>
			<p class="paragraf"><span>Marco, “Teşekkürler” diye cevap verdi. Her zamanki gibi dedektifin yüzünü okuyamadı; o zeki bakışların ardında neler gizli olduğunu kestiremedi.   </span></p>
			<p class="paragraf"><span>“Bebeğinizi sağ salim teslim aldığınız için çok sevindim” dedi Rasbach. Doğrudan Marco’ya baktı. “Daha önce söylememiştim ama bu düşük bir olasılıktı.”  </span></p>
			<p class="paragraf"><span>Marco tedirgin bir biçimde Anne’in yanında oturuyor, Cora’ya bakıyor, bu mutlu anın elinden alınıp alınmayacağını ve Rasbach’ın her şeyden haberi olduğunu söyleyip söylemeyeceğini bekliyordu. Marco bu yüzleşmeyi sonsuza dek ertelemeyi tercih ederdi ama gerçeği öğrenmesi gerekiyordu. Bu gerginliğe dayanması mümkün değildi. Tekrar, “Neler oldu?” diye sordu.  </span></p>
			<p class="paragraf"><span>“Uyuyamadım” dedi Anne. “Yatak odamın penceresinden bakınca, babamın vadiye gittiğini gördüm. Elinde bir spor çantası vardı. Yine çocuk hırsızlarıyla buluşacağını düşündüm. Peşinden vadiye gittim ve ona yetiştiğimde, Cora elindeydi. Çocuk hırsızları yine arayıp yeni bir takas teklif etmişler. Bu sefer adamın biri Cora ile birlikte çıkagelmiş.” Sonra dedektife döndü. “Ben babama yetiştiğimde adam gitmişti” dedi.   </span></p>
			<p class="paragraf"><span>Marco sessizce bekledi. Demek ki oyunu bu şekilde oynayacaklardı. Marco bunun sonuçlarını kestirmeye çalıştı. Richard kahraman olacaktı. Alice ile birlikte Cora’yı geri almak için bir kez daha fidye parasını ödemişlerdi. Anne polise az önce böyle söylemişti. Marco Anne’in buna gerçekten inanıp inanmadığını bilmiyordu.  </span></p>
			<p class="paragraf"><span>Dedektifin neye inandığı konusunda ise hiçbir fikri yoktu.  </span></p>
			<p class="paragraf"><span>Marco, “Peki şimdi ne olacak?” diye sordu.  </span></p>
			<p class="paragraf"><span>Rasbach ona baktı. “Şimdi doğruları söyleyeceğiz Marco” dedi.  </span></p>
			<p class="paragraf"><span>Birdenbire Marco’nun başı döndü, neredeyse bayılacaktı. Anne’in felaket haberini beklercesine, bakışlarını Cora’nın üzerinden alıp dedektife çevirdiğini gördü.   </span></p>
			<p class="paragraf"><span>“Efendim?” dedi Marco. Ter damlalarının cildini gıdıklamaya başladığını hissedebiliyordu.  </span></p>
			<p class="paragraf"><span>Rasbach karşılarındaki sandalyeye oturdu. İlgiyle öne doğru eğildi. “Ne yaptığınızı biliyorum, Marco. O gece saat on iki buçuktan hemen sonra bebeğinizi yatağından alıp Derek Honig’in arabasının arka koltuğuna koyduğunuzu biliyorum. Derek’in onu Catskill’deki kulübesine, yani birkaç gün sonra vahşice öldürüldüğü yere götürdüğünü de.”  </span></p>
			<p class="paragraf"><span>Marco hiçbir şey demedi. Rasbach’ın en başından beri buna inandığını biliyordu ama elinde herhangi bir kanıt var mıydı? Richard onlara telefondan bahsetmiş miydi? Mutfakta bunu söylemekle mi meşguldü? </span><span class="CharOverride-11">Anne polislere videodan bahsetmiş miydi?</span><span> Marco karısına bakmaya cesaret edemedi.  </span></p>
			<p class="paragraf"><span>Rasbach Marco’nun dayanılmaz bir ıstırap içinde olduğunu ve sözlerini takip etmekte zorlanabileceğini anlamış gibi ağır ağır konuşarak, “Bence olaylar şöyle gelişti” dedi. “Paraya ihtiyacınız vardı. Karınızın anne ve babasından para alabilmek için, Derek Honig ile birlikte bu çocuk kaçırma senaryosunu yazdınız. Karınızın bu konu hakkında herhangi bir şey bildiğini sanmıyorum.”  </span></p>
			<p class="paragraf"><span>Marco başını olumsuz anlamda iki yana salladı. Her şeyi inkâr etmeliydi.  </span></p>
			<p class="paragraf"><span>“Sonrası ise net değil” dedi Rasbach. “Belki siz bana yardımcı olabilirsiniz. Derek Honig’i siz mi öldürdünüz Marco?”  </span></p>
			<p class="paragraf"><span>Marco şiddetle karşı çıktı. “Hayır! Neden böyle düşünüyorsunuz ki?” dedi. Çok tedirgin olmuştu. Terli avuçlarını pantolonuna sildi.   </span></p>
			<p class="paragraf"><span>“Derek size ihanet etti” dedi Rasbach sakince. “Bebeği planladığınız gibi takasa getirmedi. Parayı kendine sakladı. Derek’in bebekle birlikte nerede olduğunu biliyordunuz. Ormandaki kulübeden haberiniz vardı.”  </span></p>
			<p class="paragraf"><span>Marco, “Hayır!” diye bağırdı. “Kulübenin nerede olduğunu bilmiyordum! Derek bana bundan hiç bahsetmedi!”  </span></p>
			<p class="paragraf"><span>Mutlak bir sessizlik oldu; sadece şöminenin üzerindeki saatin tik-takları duyuluyordu.   </span></p>
			<p class="paragraf"><span>Marco yüzünü ellerine gömdü.  </span></p>
			<p class="paragraf"><span>Rasbach bu kahrolası sessizliğin ortamı doldurmasına izin vererek bekledi. Sonra daha ılımlı bir biçimde, “Marco, olayların bu şekilde gelişmesini istediğinizi sanmıyorum. Derek Honig’i sizin öldürdüğünüzü de düşünmüyorum. Bence onu kayınpederiniz Richard Dries öldürdü” dedi.   </span></p>
			<p class="paragraf"><span>Marco başını kaldırdı.  </span></p>
			<p class="paragraf"><span>“Eğer bize karşı dürüst olursanız, çocuk kaçırmaya yönelik kumpas suçlamasıyla yargılanmaktan muaf tutulmanızı sağlayabiliriz. Savcıyla konuşabilirim, sanırım bu şartlar altında teklifimizi kabul edecektir.”  </span></p>
			<p class="paragraf"><span>Marco birdenbire yepyeni bir umut ışığı gördü. Ağzı kurumuştu. Konuşamadı. Onun yerine başıyla onayladı. Anlaşılan bu kadarı yeterli olmuştu.  </span></p>
			<p class="paragraf"><span>“Biz buradaki işleri hallettikten sonra merkeze gelmeniz gerekecek” dedi Rasbach. Ayağa kalkıp mutfağa döndü.   </span></p>
			<p class="paragraf"><span>Anne salonda kalıp uyuyan bebeğini sallamaya devam etti ama Marco ayağa kalktı ve Rasbach’ın peşinden mutfağa gitti. Bacaklarının kendisini oraya götürecek kadar güçlü olmalarına şaşırdı. Richard mutfak sandalyelerinden birine oturmuş, ısrarla susuyordu. Marco ile göz göze geldiler, Richard bakışlarını kaçırdı. Üniformalı bir polis memuru Richard’ı dürtüp ayağa kaldırdı ve ellerini kelepçeledi. Alice hiçbir şey demeden, yüzünde bomboş bir ifadeyle geriden olanları izliyordu.   </span></p>
			<p class="paragraf"><span>“Richard Adam Dries” dedi Dedektif Rasbach. “Derek Honig’i öldürmek ve Cora Conti’nin kaçırılmasına yönelik kumpas kurmak suçundan tutuklusunuz. Sessiz kalma hakkına sahipsiniz. Söylediğiniz ya da yaptığınız her şey mahkemede aleyhinize delil olarak kullanılabilir. Avukat tutma hakkına sahipsiniz…”  </span></p>
			<p class="paragraf"><span>Marco ne kadar şanslı olduğuna inanamayarak olan biteni izledi. Bebeği sağ salim geri gelmişti. Richard’ın komplosu ortaya çıkmış ve hak ettiği cezayı almıştı. Marco yargılanmayacaktı. Artık Cynthia’nın elinde ona karşı kullanabileceği hiçbir şey kalmamıştı. Marco bu kâbus başladığından beri, ilk kez nefes alabildiğini hissetti. Artık bitmişti. </span><span class="CharOverride-11">Nihayet</span><span> bitmişti.   </span></p>
			<p class="paragraf"><span>İki üniformalı polis memuru Richard’ı kelepçeli bir halde salondan geçirip ön kapıya götürdü. Rasbach, Marco ve Alice de peşlerinden gittiler. Richard hiçbir şey demedi. Karısına, kızına, torununa ya da damadına bakmadı bile.   </span></p>
			<p class="paragraf"><span>Marco, Anne ve Alice onun gidişini izlediler.  </span></p>
			<p class="paragraf"><span>Marco karısına bir bakış attı. Sevgili bebeklerini geri almışlardı. Anne artık her şeyi biliyordu. Aralarında hiçbir sır kalmamıştı.   </span></p>
			<p class="paragraf20">  </p>
			<p class="paragraf"><span>Polis merkezinde, Marco’nun anlaşmasının detaylarını görüştüler. Marco’nun artık şehrin en iyi ceza hukuk bürolarından birinde görev yapan yeni bir avukatı vardı. Aubrey West’in bürosuyla çalışmayacaktı.   </span></p>
			<p class="paragraf"><span>Marco, Rasbach’a her şeyi anlattı. “Richard bana komplo kurdu. Beni tuzağa düşürdü. Bana Derek’i gönderdi. Hepsi onun fikriydi. Paraya ihtiyacım olduğunu biliyorlardı” dedi.   </span></p>
			<p class="paragraf"><span>Anne de çekinmeden konuştu. “Bunun arkasında babamın olduğunu düşündük. Babamın Derek Honig’i tanıdığını biliyordum –Derek’i hatırladım– yıllar önce evimize gelip giderdi. Ama siz babamın suçlu olduğunu nereden anladınız?”  </span></p>
			<p class="paragraf"><span>Rasbach cevap verdi. “Yalan söylediğini biliyordum. Çocuk hırsızlarının kendisini aradıklarını söylemişti ama telefonlarına dinleme cihazı takmıştık. Onu aramadıklarını biliyorduk. Sonra, dün gece anneniz beni aradı.”  </span></p>
			<p class="paragraf"><span>“Annem mi?”  </span></p>
			<p class="paragraf"><span>“Babanızın başka bir kadınla ilişkisi varmış.”  </span></p>
			<p class="paragraf"><span>“Biliyorum” dedi Anne. “Annem bu sabah anlattı.”  </span></p>
			<p class="paragraf"><span>“Bunun konumuzla ne ilgisi var?” dedi Marco.  </span></p>
			<p class="paragraf"><span>“Kayınvalideniz Richard’ın neler çevirdiğini öğrenmek için özel bir dedektif tutmuş. Dedektif birkaç hafta önce Richard’ın arabasına bir GPS izleme cihazı koymuş. Cihaz hâlâ arabada.”  </span></p>
			<p class="paragraf"><span>Marco ve Anne dikkatle dedektifi dinlediler.   </span></p>
			<p class="paragraf"><span>“Richard’ın cinayetin işlendiği sıralarda arabasıyla kulübeye gittiğini biliyoruz.” Marco ve Anne birbirlerine baktılar. Rasbach Anne’e dönerek ekledi. “Annenize Honig’in fotoğrafını gösterdiğim anda o da Honig’i hatırladı.”  </span></p>
			<p class="paragraf"><span>“Derek’in cep telefonu Richard’ın elindeydi” dedi Marco. “O telefon aracılığıyla temas kurmamız gerekiyordu. Ama Derek beni hiç aramadı ve cep telefonuna hiç cevap vermedi. Birkaç cevapsız çağrı olduğunu fark kettim ve geri aradığımda telefona Richard cevap verdi. Çocuk hırsızlarının telefonu bir notla birlikte kendisine postaladıklarını söyledi. Not konusunda ona asla inanmadım. Notu beni korumak için imha ettiğini, çünkü notun beni suçlu konumuna düşürdüğünü söyledi.”  </span></p>
			<p class="paragraf"><span>“Alice notu ya da cep telefonunu hiç görmemiş. Richard paketin o evde yokken geldiğini söylemiş” dedi Rasbach.   </span></p>
			<p class="paragraf"><span>Marco, “Peki Richard Derek’i neden öldürsün ki?” diye sordu.   </span></p>
			<p class="paragraf"><span>“Fidye parasını getirdiğinizde Derek’in bebeği geri vermesi gerektiğini düşünüyoruz ama bunu yapmadı ve Richard aldatıldığını fark etti. Bizce Richard o gece onu kulübeye kadar izledi ve öldürdü. İşte o zaman daha fazla para koparmak için ikinci bir fidye talebinde bulunma fırsatını akıl etti.”  </span></p>
			<p class="paragraf"><span>Anne, “Cora kulübeden alındıktan sonra nereye götürülmüş? Ona kim bakmış?” diye sordu.   </span></p>
			<p class="paragraf"><span>“Richard’ın sekreterinin kızını bu sabah erken saatte, Richard bebeği geri aldıktan hemen sonra arabasıyla bölgeden ayrılırken durdurduk. Bebek ondaymış. Anlaşılan bir tür uyuşturucu sorunu var ve paraya ihtiyaç duymuş.”  </span></p>
			<p class="paragraf"><span>Dehşete kapılan Anne’in soluğu kesildi ve ellerini yüzüne götürdü.   </span></p>
			<p class="paragraf20">  </p>
			<p class="paragraf"><span>Anne ve Marco sonunda bitkin ama rahatlamış bir halde, Cora’yla birlikte evlerine döndüler. Polis merkezine uğradıktan sonra Cora’yı hastaneye götürmüşlerdi. Cora burada muayene edilmiş ve sağlık durumunun iyi olduğu söylenmişti. Şimdi Marco ikisi için hızlıca yemek hazırlarken, Cora da büyük bir açlıkla süt emiyordu. Basın artık kapılarını aşındırmıyordu; yeni avukatları Anne ve Marco’nun onlarla konuşmayacaklarını açıkça belirtmiş ve taciz edilirlerse yasal yollara başvuracaklarını söyleyerek gözdağı vermişlerdi. Bir süre sonra, ortalık durulduğunda, evi satışa çıkaracaklardı.  </span></p>
			<p class="paragraf"><span>Sonunda Cora’yı kendi yatağına yatırdılar. Onu soyup yıkamışlar, iyi olduğundan emin olmak için tıpkı yeni doğduğunda yaptıkları gibi incelemişlerdi. Bu da bir çeşit yeniden doğum sayılırdı; Cora resmen ölümden dönmüştü. Belki de bu onlar için yeni bir başlangıçtı.   </span></p>
			<p class="paragraf"><span>Anne kendine çocukların dayanıklı olduklarını söylüyordu. Cora iyi olacaktı.  </span></p>
			<p class="paragraf"><span>Marco ile birlikte yatağının yanında durup kendilerine gülümseyen ve agulayan bebeklerine baktılar. Gülümsediğini görmek o kadar rahatlatıcıydı ki… Onu geri aldıkları ilk birkaç saat boyunca Cora sadece süt emmiş ve durmadan ağlamıştı. Ama artık tekrar gülümsemeye başlamıştı. Yatağında sırtüstü uzanıyor, kuzu desenleri ve annesiyle babası tepesinde ona yukarıdan bakarken, neşe içinde tekmeler savuruyordu.   </span></p>
			<p class="paragraf"><span>Anne, “Bu anın geleceğini hiç sanmıyordum” diye fısıldadı.   </span></p>
			<p class="paragraf"><span>Cora’nın çıngırağını ona doğru sallayan Marco, “Ben de öyle” dedi. Cora tiz bir ses çıkardı ve çıngırağı yakalayıp sımsıkı tuttu.   </span></p>
			<p class="paragraf"><span>Bir süre sessiz kaldılar ve kızlarının uykuya dalmasını izlediler.   </span></p>
			<p class="paragraf"><span>Sonunda Marco, “Acaba beni bağışlayabilecek misin?” diye sordu.  </span></p>
			<p class="paragraf"><span>Anne, </span><span class="CharOverride-11">Bu kadar bencil, iradesiz ve aptalken seni nasıl affedebilirim?</span><span> diye düşündü. “Bilmiyorum Marco” dedi. “Onu da sırası gelince düşüneceğim.”  </span></p>
			<p class="paragraf"><span>İncinen Marco başıyla onayladı. Bir süre sonra, “Hayatıma hiçbir zaman başka bir kadın girmedi Anne, yemin ederim” dedi.   </span></p>
			<p class="paragraf"><span>Anne, “Biliyorum” diye cevap verdi.   </span></p>
		</div>
	</body>
</html>