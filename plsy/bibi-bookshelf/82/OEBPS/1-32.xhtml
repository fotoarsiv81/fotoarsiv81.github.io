<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-32</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:7f396866-ea3c-4a68-86d2-ff6b925c247d" name="Adept.expected.resource"/>
	</head>
	<body id="x1">
		<div>
			<p class="split">  </p>
			<p class="anabaslik ParaOverride-7" id="_idParaDest-32" xml:lang="en-GB">32  </p>
			<p class="paragraf"><span>  </span></p>
			<p class="paragraf"><span>Marco hava kararınca nihayet eve döndü. Çok fazla içtiği için arabasını bırakıp taksiye binmişti. Eve geldiğinde darmadumandı; gözleri kan çanağına dönmüştü, vücudu damarlarında dolaşan onca alkole rağmen kaskatı kesilmişti.   </span></p>
			<p class="paragraf"><span>Ön kapıdan içeri girdi. Karısının nerede olduğunu merak ederek, “Anne?” diye seslendi. Ev karanlık ve boş gibiydi. Ortalık çok sessizdi. Marco olduğu yerde durup sessizliği dinledi. Belki de Anne evde değildi. “Anne?” Ses tonu artık daha yüksek ve endişeliydi. Salona girdi.   </span></p>
			<p class="paragraf"><span>Anne’i görünce durdu. Anne karanlıkta hiç kıpırdamadan kanepede oturuyordu. Elinde büyük bir bıçak vardı; Marco bunun mutfak tezgâhlarındaki ahşap sette duran et bıçağı olduğunu fark etti. Bütün kanı çekildi. Öne doğru temkinli bir adım atıp Anne’i daha yakından görmeye çalıştı. Anne karanlıkta, elinde bir bıçakla ne yapıyordu?  </span></p>
			<p class="paragraf"><span>Marco daha alçak sesle, “Anne?” dedi. Anne bir tür transta gibiydi. Bu hali Marco’yu korkutuyordu. “Anne, ne oldu?” Marco onunla tıpkı tehlikeli bir hayvanla konuşmaya çalışan biri gibi konuşuyordu. Anne cevap vermeyince, yine aynı nazik ses tonuyla, “O bıçakla ne yapıyorsun?” diye sordu.   </span></p>
			<p class="paragraf"><span>Marco’nun ışığı açması gerekiyordu. Yavaşça sehpanın üzerindeki lambaya doğru yürüdü.  </span></p>
			<p class="paragraf"><span>Anne bıçağı kaldırarak, “Sakın bana yaklaşma!” dedi.  </span></p>
			<p class="paragraf"><span>Marco olduğu yerde durdu, Anne bıçağı kullanacakmış gibi tutuyordu.   </span></p>
			<p class="paragraf"><span>Anne alçak ve çaresiz bir ses tonuyla, “Ne yaptığını biliyorum” dedi.   </span></p>
			<p class="paragraf"><span>Marco hızla düşündü. Anne babasıyla konuşmuş olmalıydı. Herhalde işler fena halde sarpa sarmıştı. Marco’nun içi umutsuzlukla doldu. Durumu kurtarması ve Cora’yı onlar adına geri alması için kayınpederine ne kadar güvendiğini fark etti. Ama her şey altüst olmuştu. Bebeklerini sonsuza dek yitirmişlerdi. Ve babası Anne’e doğruyu söylemişti.   </span></p>
			<p class="paragraf"><span>Ve şimdi de, son olarak karısı aklını kaçırmıştı.   </span></p>
			<p class="paragraf"><span>Marco kendini sakin bir ses tonuyla konuşmaya zorlayarak, “O bıçak ne için Anne?” diye sordu.  </span></p>
			<p class="paragraf"><span>“Korunmak için.”  </span></p>
			<p class="paragraf"><span>“Kimden korunmak için?”  </span></p>
			<p class="paragraf"><span>“Senden.”  </span></p>
			<p class="paragraf"><span>Marco karanlıkta durup, “Kendini benden korumana gerek yok” dedi. Acaba babası ona ne söylemişti? Ne tür yalanlar uydurmuştu? Marco karısına ya da çocuğuna asla kasten zarar vermezdi. Sadece korkunç bir hata yapmıştı. Anne’in ondan korkmasına hiç gerek yoktu</span><span class="CharOverride-11">. Sen gizli planlar ve entrikalar peşinde koşan tehlikeli bir adamsın Marco</span><span>.   </span></p>
			<p class="paragraf"><span>“Sen babanla mı görüştün?”  </span></p>
			<p class="paragraf"><span>“Hayır.”  </span></p>
			<p class="paragraf"><span>“Ama onunla konuştun, değil mi?”  </span></p>
			<p class="paragraf"><span>“Hayır.”  </span></p>
			<p class="paragraf"><span>Marco anlamıyordu. “Peki kiminle konuştun?”  </span></p>
			<p class="paragraf"><span>“Kimseyle.”  </span></p>
			<p class="paragraf"><span>“Öyleyse neden elinde bir bıçakla karanlıkta oturuyorsun?” Marco ışığı açmak istiyordu ama Anne’in irkilmesinden çekiniyordu.  </span></p>
			<p class="paragraf"><span>Sonra Anne ne yaptığını hatırlarcasına, “Bu doğru değil” dedi. “Cynthia ile görüştüm.”  </span></p>
			<p class="paragraf"><span>Marco sessiz kaldı. Dehşete kapıldı.   </span></p>
			<p class="paragraf"><span>“Cynthia bana videoyu gösterdi.” Anne Marco’ya feci bir bakış attı. Bütün acısı, öfkesi ve nefreti yüzünden okunuyordu.  </span></p>
			<p class="paragraf"><span>Marco neredeyse yere yığılacaktı; dizlerinin bağı çözülüyormuş gibi hissetti. Artık her şey bitmişti. Belki de Anne bebeklerini çaldığı için onu öldürmek istiyordu. Marco onu suçlayamazdı. Hatta bıçağı kapıp bu işi kendisi yapmak istiyordu.  </span></p>
			<p class="paragraf"><span>Marco birdenbire buz kesti. Bıçağı görmesi gerekiyordu. Anne’in bıçağı kullanıp kullanmadığını görmeliydi. Ama içerisi fazlasıyla karanlıktı. Anne’in ya da bıçağın üzerinde kan lekesi olup olmadığını göremiyordu. Anne’e doğru bir adım daha atıp durdu. Anne’in bakışları karşısında dehşete düştü.  </span></p>
			<p class="paragraf"><span>“Cora’yı </span><span class="CharOverride-11">sen</span><span> kaçırdın” dedi Anne. “Kendi gözlerimle gördüm. Onu örtüsüne sarıp evden dışarı çıkardın ve garaja götürdün. O adam da Cora’yı alıp gitti. Her şeyi sen planladın. Bana yalan söyledin. Ve bunca zamandır yalan söylemeye devam ettin.” Güvensizliği sesine yansımıştı. “Ve sonra, adam seni aldatınca o kulübeye gittin ve onu bir kürekle öldürene kadar dövdün.” Artık daha hararetli konuşuyordu.  </span></p>
			<p class="paragraf"><span>Marco’nun kanı dondu. “Hayır Anne, onu ben öldürmedim!”  </span></p>
			<p class="paragraf"><span>“Ve benimle birlikte mutfak masasında oturup adamın </span><span class="CharOverride-11">tanıdık</span><span> geldiğini söyledin.”  </span></p>
			<p class="paragraf"><span>Marco’nun midesi bulandı. Olayın Anne’in açısından nasıl göründüğünü düşündü. Her şey nasıl da rayından çıkmıştı.   </span></p>
			<p class="paragraf"><span>Anne büyük bıçağı iki eliyle sımsıkı tutarak öne eğildi. “Cora kaçırıldığından beri, bunca zamandır seninle bu evde yaşıyorum ve sen bana en başından beri yalan söylüyorsun. Her şey hakkında.” Marco’nun gözlerinin içine bakarak, </span><span class="CharOverride-11">“Artık seni tanıyamıyorum”</span><span> diye fısıldadı.   </span></p>
			<p class="paragraf"><span>Marco gözlerini bıçaktan ayırmadan, “Evet Cora’yı ben aldım. Onu ben aldım, Anne. Ama düşündüğün gibi olmadı! Cynthia sana ne anlattı bilmiyorum, o bu konu hakkında hiçbir şey bilmiyor. Bana şantaj yapıyor. Benden para koparmak için videoyu kullanmaya çalışıyor” dedi çaresizce.   </span></p>
			<p class="paragraf"><span>Anne dik dik Marco’ya baktı; karanlıkta gözleri kocaman görünüyordu.  </span></p>
			<p class="paragraf"><span>“Açıklayabilirim Anne! Göründüğü gibi değil. Dinle beni. Maddi sıkıntıya düştüm. İşler yolunda gitmiyordu. Bazı aksilikler yaşadım. Sonra bu adamla tanıştım... Derek Honig’le.” Marco bocaladı. “Bana adının Bruce Neeland olduğunu söyledi. İyi birine benziyordu; arkadaş olduk. Cora’yı kaçırmayı </span><span class="CharOverride-11">o</span><span> önerdi. Hepsi onun fikriydi. Paraya ihtiyacım vardı. Hızlı ve kolay olacağını, kimsenin incinmeyeceğini söyledi. Her şeyi o planladı.” Marco durup nefes aldı. Anne acımasız bakışlarını üzerine dikmişti. Yine de itiraf etmek, doğruyu söylemek rahatlamasını sağladı.   </span></p>
			<p class="paragraf"><span>“Cora’yı Derek’in yanına, garaja götürdüm. Bizi on iki saat içinde araması ve Cora’yı iki ya da en fazla üç gün içinde geri almamız gerekiyordu. Her şey hızlı ve kolay olacaktı” dedi Marco hayıflanarak. “Ama sonra ondan haber alamadık. Neler olduğunu bilmiyordum. Senin bulduğun cep telefonuyla onu aramaya çalıştım ama telefonlarıma cevap vermedi. Ne yapacağımı bilemedim. Ona ulaşmamın başka bir yolu yoktu. Cep telefonunu kaybetmiş olabileceğini düşündüm. Veya gözünün korktuğunu, Cora’yı öldürdüğünü ve ülkeyi terk ettiğini sandım.” Marco’nun sesi hıçkırığa dönüştü. Kendini toplamak için duraksadı. “Paniklemeye başlamıştım. Tüm bunlar benim için de cehennemden farksızdı Anne, neler yaşadığımı bilemezsin.”  </span></p>
			<p class="paragraf"><span>Anne, “Sakın bana bunu söyleme!” diye haykırdı. “Bebeğimiz senin yüzünden gitti!”  </span></p>
			<p class="paragraf"><span>Marco sesini alçaltarak onu sakinleştirmeye çalıştı. Ona her şeyi anlatması, içini dökmesi gerekiyordu. “Ve postayla o tulumu alınca, Derek’in bize ulaşmaya çalıştığını düşündüm. Belki de cep telefonuna bir şey olmuştu ve beni doğrudan aramaya korkmuştu. Cora’yı bize geri vermeye çalıştığını sandım. Fidyeyi beş milyona çıkardığında bile... beni kandıracağını düşünmedim. Sadece annenle baban parayı ödemeyecekler diye endişelendim. Belki de Derek işin ciddiye bindiğini hissettiği için fidye parasını artırdı diye düşündüm.” Her şeyi baştan yaşamaktan bunalan Marco, bir dakikalığına konuşmayı kesti. “Ama oraya vardığımda, Cora yoktu.” Sonra hıçkırıklara boğuldu. “Orada olması gerekiyordu. Ne olduğunu bilmiyorum! Anne, sana yemin ederim ki kimsenin incinmesini istemedim. Özellikle de Cora’nın ya da senin.”  </span></p>
			<p class="paragraf"><span>Marco Anne’in önünde diz çöktü. Anne isterse, artık onun boğazını kesebilirdi. Marco bunu umursamıyordu.  </span></p>
			<p class="paragraf"><span>Anne, “Nasıl yapabildin?” diye fısıldadı. “Nasıl bu kadar aptal olabildin?” Marco perişan bir halde başını kaldırıp ona baktı. “Madem paraya bu kadar ihtiyacın vardı, neden babamdan istemedin?”   </span></p>
			<p class="paragraf"><span>“İstedim!” dedi Marco hiddetle. “Ama beni geri çevirdi.”  </span></p>
			<p class="paragraf"><span>“Sana inanmıyorum. Babam bunu yapmaz.”  </span></p>
			<p class="paragraf"><span>“Neden yalan söyleyeyim ki?”   </span></p>
			<p class="paragraf"><span>“</span><span class="CharOverride-11">Tek</span><span> yaptığın yalan söylemek, Marco.”  </span></p>
			<p class="paragraf"><span>“O halde babana sor!”  </span></p>
			<p class="paragraf"><span>Bir an için öfkeyle birbirlerine baktılar.   </span></p>
			<p class="paragraf"><span>Sonra Marco daha alçak sesle, “Benden nefret etmekte çok haklısın Anne. Ben de yaptığım şey yüzünden kendimden nefret ediyorum. Ama benden korkmana gerek yok.”  </span></p>
			<p class="paragraf"><span>“O adamı döverek öldürdükten sonra bile mi? Hem de bir kürekle!”  </span></p>
			<p class="paragraf"><span>“Onu ben öldürmedim!”  </span></p>
			<p class="paragraf"><span>“Neden bana her şeyi anlatmıyorsun Marco?”  </span></p>
			<p class="paragraf"><span>“Sana her şeyi </span><span class="CharOverride-11">anlattım</span><span> zaten! Kulübedeki o adamı ben öldürmedim!”  </span></p>
			<p class="paragraf"><span>“O zaman kim öldürdü?”  </span></p>
			<p class="paragraf"><span>“Eğer bunu bilseydik, Cora’yı kimin alıkoyduğunu da öğrenmiş olurduk! Derek Cora’yı incitmemiştir, buna eminim. Onu asla incitmezdi; eğer inciteceğini düşünseydim Cora’yı götürmesine asla izin vermezdim.” Ama Marco bunu söylerken bile, bir başkasının kızını götürmesine bu kadar kolay razı olduğu için kendinden ürktü. O kadar çaresiz kalmıştı ki, riskleri görmezden gelmişti.   </span></p>
			<p class="paragraf"><span>Ama o zamanki çaresizliği, şu anda hissettiğinin yanında hiç sayılırdı. Derek Cora’ya neden zarar versindi ki? Bunu yapması için hiçbir sebep yoktu. Tabii paniklemediği sürece. “Sadece takası yapıp parasını almak ve ortadan kaybolmak istiyordu. Bir başkası Cora’yı elinde tuttuğunu öğrenmiş, Derek’i öldürüp Cora’yı götürmüş olmalı. Ve sonra da bizi aldattılar.” Marco yalvarmaya başladı. “Anne, bana inanmak zorundasın, onu ben öldürmedim. Nasıl öldürmüş olabilirim ki? Biliyorsun ki çoğu zaman burada seninle beraberdim ya da ofisteydim. Onu öldürmüş </span><span class="CharOverride-11">olamam</span><span>.”  </span></p>
			<p class="paragraf"><span>Anne sessiz kalıp Marco’nun söylediklerini düşündü. Sonra, “Neye inanacağımı bilmiyorum” diye fısıldadı.  </span></p>
			<p class="paragraf"><span>“İşte ben de bu yüzden polise gittim” diye açıkladı Marco. “Onlara Derek’i evin etrafında dolanırken gördüğümü söyledim ki onu soruştursunlar. Polisi doğru yöne sevk etmek istedim; Derek’i kimin öldürdüğünü bulabilmelerini ve kendimi ele vermeden Cora’nın yerini tespit etmelerini sağlamak için. Ama her zamanki gibi elleri boş döndüler.” Ardından yenik bir sesle ekledi. “Gerçi herhalde beni tutuklamaları an meselesi.”  </span></p>
			<p class="paragraf"><span>Anne imalı bir biçimde, “O videoyu görürlerse seni derhal tutuklarlar” diye mırıldandı.   </span></p>
			<p class="paragraf"><span>Marco ona baktı. Polisin onu tutuklamasını mı, yoksa aksini mi tercih ettiğini bilmiyordu. Şu anda Anne’in neler düşündüğünü kestirmek zordu. “Cora’yı alıp Derek’e ben teslim ettim. Annenle babandan para sızdırmaya çalıştık. Ama Derek’i ben öldürmedim. Sana yemin ederim ki ben kimseyi öldüremem” dedi. Elini usulca Anne’in dizine koydu. “Anne, hadi bıçağı bana ver.”  </span></p>
			<p class="paragraf"><span>Anne sanki orada olduğundan haberi yokmuş gibi, ellerindeki bıçağa baktı. Marco ne yapmış olursa olsun, başlarına ne kadar büyük bir bela açarsa açsın, kimsenin daha fazla zarar görmesini istemiyordu. Anne’in bu tavrı tedirginlik vericiydi. Marco bıçağı usulca Anne’in ellerinden aldı. Anne direnmedi. Marco bıçağın temiz olduğunu görünce rahatladı. Üzerinde kan izi yoktu. Anne’i yakından inceleyerek bileklerine baktı; hiçbir yerde kan lekesi göremedi. Anne kendine zarar vermemişti. Sadece kendini ondan korumak istemişti. Marco bıçağı sehpaya koydu, yerden kalktı ve Anne’in yanına oturup yüzüne baktı. “Bugün babandan haber aldın mı?” diye sordu.  </span></p>
			<p class="paragraf"><span>“Hayır ama annemle babamın evine gittim” dedi Anne.   </span></p>
			<p class="paragraf"><span>“Onları görmediğini söylemedin mi?”  </span></p>
			<p class="paragraf"><span>“Görmedim zaten. Valizimi hazırladım. Seni terk edecektim” dedi kızgın bir biçimde. “Videoyu izleyip Cynthia’nın evinden çıktıktan sonra, yaptığın şey yüzünden senden nefret ettim.” Sesi yine tedirginleşti. “Ve senin katil olduğunu sandım. Senden korkmuştum.”  </span></p>
			<p class="paragraf"><span>“Benden nefret etmeni anlayabiliyorum, Anne. Beni asla affetmeyeceğini de biliyorum.” Sözcükleri Marco’nun boğazına dizildi. “Ama benden korkmana gerek yok. Ben katil değilim.”  </span></p>
			<p class="paragraf"><span>Anne ona bakmaya dayanamıyormuş gibi yüzünü çevirdi. “Annemle babamın evine gittim. Ama içeri girmedim” dedi.  </span></p>
			<p class="paragraf"><span>“Neden peki?”  </span></p>
			<p class="paragraf"><span>“Çünkü ölü bulunan o adamı daha önce nerede gördüğümü hatırladım.”  </span></p>
			<p class="paragraf"><span>Marco şaşırarak, “Onu daha önce gördün mü?” diye sordu.   </span></p>
			<p class="paragraf"><span>Anne başını çevirip tekrar ona baktı. “Söyledim ya.”  </span></p>
			<p class="paragraf"><span>Evet söylemişti ama Marco ona pek inanmamıştı. O zamanlar bunu sadece telkin etkisi olarak yorumlamıştı.  </span></p>
			<p class="paragraf"><span>“Onu nerede gördün?” diye sordu.  </span></p>
			<p class="paragraf"><span>Anne, “Uzun zaman önceydi” diye fısıldadı. “O adam babamın bir arkadaşıydı.”  </span></p>
		</div>
	</body>
</html>