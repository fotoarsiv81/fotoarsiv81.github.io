<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>29 Mayıs</title>
</head>

<body>
  <h2 class="h21">29 Mayıs</h2>

  <p class="p5">Thomas Royde piposu ağzında, Malakkalı uşağının eşyalarını ustalıkla yerleştirmesini seyrediyor, zaman zaman da pencereden çiftliğe bakıyordu. Yedi yıldan beri alıştığı bu manzarayı altı ay kadar göremeyecekti.</p>

  <p class="p5">İngiltere'de oturmak bana çok garip gelecek, diye düşündü.</p>

  <p class="p5">Ortağı Allen Drake kapıdan baktı. "Merhaba, Thomas. Hazırlıklar ne âlemde?"</p>

  <p class="p5">"Her şey tamam artık."</p>

  <p class="p5">"Gel bir içki içelim, şanslı dostum. Hasetten çatlayacağım." Thomas Royde yatak odasından çıkarak arkadaşına katıldı. Konuşmuyordu. Çünkü Thomas Royde geveze bir adam değildi. Arkadaşları onun sessizliğinin niteliğine göre tepkilerini ölçmesini de çoktan öğrenmişlerdi. Thomas Royde tıknazca bir adamdı. Biçimli yüzü ciddiydi. Zekâ dolu gözlerinden bir şey kaçmazdı pek. Thomas Royde bir yengeç gibi biraz yan yan yürürdü. Buna bir deprem sırasında kapıya sıkışması yol açmıştı. Bu yüzden sağ koluyla omzu hafifçe felce uğramıştı.</p>

  <p class="p5">Hem bu hali, hem de bacaklarını fazla bükmeden yürümesi çok kişinin onun utangaç olduğunu düşünmesine yol açardı. Aslında hiç de öyle değildi.</p>

  <p class="p5">Allen Drake kadehlere içki koydu. "Eh... İyi avlar."</p>

  <p class="p5">Royde, "Hım..." dedi.</p>

  <p class="p5">Drake merakla ona baktı. "Her zamanki gibi soğukkanlısın. Bunu nasıl başarıyorsun bilmem. İngiltere'yi görmeyeli ne kadar oldu?"</p>

  <p class="p5">"Yedi yıl... Hatta sekize yakın."</p>

  <p class="p5">"Uzun bir süre bu. Tamamıyla bir yerli halini almamış olmana şaşıyorum."</p>

  <p class="p5">"Belki de iyice yerlileştim..."</p>

  <p class="p5">"İngiltere'de neler yapacağına karar verdin mi?"</p>

  <p class="p5">"Şey... evet... bazı bakımlardan." Royde'un bronz rengi yüzü birdenbire kızardı.</p>

  <p class="p5">Allen Drake büyük bir hayretle, "Ah, bu bir kızla ilgili sanırım!" diye bağırdı. "Kıpkırmızı kesildin!"</p>

  <p class="p5">Thomas Royde oldukça boğuk bir sesle, "Saçmalama," dedi. Sonra da bütün eski rekorlarını kırarak konuşmayı sürdürdü. "Herhalde her şeyi çok değişmiş bulacağım."</p>

  <p class="p5">Allen Drake merakla, "Son defa İngiltere'ye gitmekten neden vazgeçtin?" diye sordu. "Hem de en son anda yaptın bunu." Royde omzunu silkti. "O av gezisinin ilgi çekici olacağını düşündüm. O sırada İngiltere'den kötü bir haber de gelmişti."</p>

  <p class="p5">"Ah, tabii ya. Ağabeyin araba kazasında ölmüştü."</p>

  <p class="p5">Thomas Royde başını salladı.</p>

  <p class="p5">Drake, ama İngiltere'ye gitmekten vazgeçmesi için acayip bir nedendi bu, diye düşündü. Thomas'ın annesi İngiltere'de. Onun bir de kız kardeşi var sanıyorum. Herhalde öyle acı günlerde onların yanında olması gerekirdi... Ah, ama Thomas İngiltere'ye gitmekten ağabeysinin öldüğünü öğrenmeden önce vazgeçmişti. Drake arkadaşını süzdü. Ne ısrarlı bir adam şu bizim Thomas!</p>

  <p class="p5">Royde'un ağabeysi öleli üç yıl olmuştu. Onun için Drake de merak ettiği şeyi artık sorabilirdi. "Ağabeyinle iyi geçinir miydiniz, Thomas?"</p>

  <p class="p5">"Adrian'la mı? Pek de değil. Kavga etmezdik ama fazla dost da değildik. İkimiz de her zaman ayrı ayrı yolları izlerdik. O avukattı."</p>

  <p class="p5">Drake evet, dedi kendi kendine. Yaşamları çok farklıymış. Londra'da bir hukuk bürosu. Partiler. Cerbezeyle kazanılan para... Adrian Royde'un bizim sessiz Thomas'dan çok farklı olduğu anlaşılıyor. Sonra, "Annen sağ, değil mi?" diye sordu.</p>

  <p class="p5">"Annem mi? Evet."</p>

  <p class="p5">"Bir de kız kardeşin var sanırım."</p>

  <p class="p5">Thomas başını salladı. "Hayır."</p>

  <p class="p5">"A, ben öyle sanıyordum. O fotoğrafta..."</p>

  <p class="p5">Royde mırıldandı. Kız kardeşim değil o. Uzak akrabam. Ama yetim kaldığı için bizimle birlikte büyüdü." Bronz cildi yeniden ağır ağır kızardı.</p>

  <p class="p5">Drake, ah, anlaşıldı... diye düşündü. Sonra da, "Evli mi o?" dedi.</p>

  <p class="p5">"Boşandı. Şu Nevile Strange denilen adamla evlenmişti."</p>

  <p class="p5">"Tenisçiyi mi kastediyorsun?"</p>

  <p class="p5">"Evet. Audrey sonunda onu boşadı."</p>

  <p class="p5">Drake ve şimdi sen İngiltere'ye giderek şansını deneyeceksin, diye düşündü. Audrey'le evlenmeye çalışacaksın. Sonra konuyu değiştirmeye karar verdi. "Balığa ve ava çıkacak mısın?"</p>

  <p class="p5">"Önce eve gideceğim. Sonra Tuzlu Koy'da yelkenle dolaşmayı düşünüyorum."</p>

  <p class="p5">"A, orayı bilirim. Şirin, küçük bir yerdir. Tuzlu Koy'da eski tip bir otel de vardır."</p>

  <p class="p5">"Evet. Balmoral. Belki orada kalırım, belki de ahbaplarımın köşkünde."</p>

  <p class="p5">"İyi bir tatil olacak bu."</p>

  <p class="p5">"Hım... Tuzlu Koy sakin ve güzel bir yerdir. Kimse kimseyi rahatsız etmez."</p>

  <p class="p5">Drake, "Biliyorum," dedi. "Hiçbir şey olmaz orada..."</p>

  <p class="p5">&nbsp;</p>
</body>
</html>
