<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <h1 class="calibre6" id="sigil_toc_id_2">Bölüm 1.3</h1>

  <p>Havaalanından eve kadar taksinin içinde uyumamak için kendimi zor tuttum. Buzdolabındaki sucuğu yarım ekmek eşliğinde çiğ çiğ yedikten sonra telefonun zilinin sesini kıstım, arayacakları telesekretere emanet edip yatağa girdim.</p>

  <p>Uyumadan önce son düşüncem, belki İbrahim Sarı‘nın babasının yayla evinde tavandan sallanışını rüyamda görürüm olmuştu, ama ne onu gördüm ne içinde 178 yolcuyla “hafifçe sert” inerek kırdığım DC 100’ü. Uyandığımda saat onu biraz geçiyordu.</p>

  <p>Kahvemi içerken İbo’nun evinin numarasını çevirdim telefonda. Yanıt beklemesem de uzun uzun çaldırdım. Kimse açmadı. Ardından Orhan Yılmaz’ın numarasını çevirdim, yine açan olmadı. İyi niyetli olmayan biri, Yılmaz Productions’ın çalışma saatleri konusundaki politikasını eleştirebilirdi.</p>

  <p>Bir kahve daha içtim. Bakkalın çırağı gazetemi yine getirmemişti. Bakkalı telefonla azarlamayı sonraya bırakıp, üzerimdeki blucin ve gömleğin izin verdiği kadarıyla on iki dakika aikido ısınma hareketleri yaptım. İki yıldır, Bizimtepe’de keyifli bir dojo’da haftanın üç günü aikido çalışıyordum. Hava Harp Okulu’nda öğrenir gibi yaptığım karatenin sokak çocuklarının eline geçmesinden sonra, benim yaşlarımda, sporu halı sahalarda aramayan biri için mükemmeldi. Biraz felsefe, biraz ter atma, biraz sosyalleşme ve silah kullanmasına yasa gereği izin verilmeyen, verilse de kullanmayacak bir özel detektif için gerekli bir iki hareket. Yusuf Sarı‘yı bile etkileyen Hürriyetteki küçük, çerçeveli ilanı da birlikte aikido çalışırken tanıştığım reklamcı arkadaşım hazırlamıştı.</p>

  <p>Isınma bitince gazetelerin hayat tarzı yazarlarının deyimiyle “güne hazırdım”. Bakalım İbrahim Sarı, tarafımdan bulunmaya hazır mıydı?</p>

  <p>Üstümde, duşa girerek atmaya kıyamadığım incecik, insanı rahatsız etmeyen bir ter tabakası, kendimi dışarı attım. Hava, Adana’daki kadar değil ama kalbinden kuşkulanan bir emekli öğretmeni evden çıkartmayacak kadar sıcaktı. Otomobilimin kapısını açtığımda, biriken ısı çıksın diye bekledim.</p>

  <p>Boğaziçi Üniversitesi evime yakındı. Karargâh nizamiyesi gibi kapıya dayandığımda daha tam olarak uyanmamış, öğle yemeğine kadar uyanacağı da şüpheli görevli, geçerlilik süresi yıllarca önce bitmiş THY mensubu kartıma yarım yamalak baktıktan sonra, eliyle resmî bir selam vererek, engeli kaldıran düğmeye bastı oturduğu yerden, beni içeri saldı.</p>

  <p>İşaretleri takip ederek eskiden manzarası muhteşem bir yeşil alan olduğunu zannettiğim koca otoparka ulaştım. Üstü açık bir BMW ile siyah bir 4x4’ün arasına park ettikten sonra yokuş aşağı yürüdüm. Binaların ortasındaki futbol sahası büyüklüğündeki meydanda çimler, bedenlerinin açabildikleri kadarını güneşe vermiş kızlar ve oğlanlarla doluydu. Salak bir öğrenci velisi adımlarıyla kalabalığın daha yoğun olduğu kısma doğru yürüdüm. Pencerelerden gelen, parkeye vurulan top seslerinden spor salonu olduğunu anladığım bir binanın alt katma inen merdivenlerden aralıksız inip çıkan çocukların peşine takılıp ben de indim. Geniş bir koridordan sağa dönünce kalabalık bir kantine geldiğimi gördüm.</p>

  <p>Girişte dikildim. Yaş ortalaması yirmiyi aşmayan bir kalabalığın, yaşlarına uygun giysilerle, kola, çay, kahve ve sigara takviyesiyle bol gürültüsü içinde, hemen dikkati çekti gelişim. Blucinim, kısa kollu gömleğim, tekne ayakkabılarım onlardan biri sayılmama yetmedi doğallıkla. Bir iki oğlan kız birbirine bakıştı. Sesler kısılır gibi oldu. Sonunda en kalabalık grubun içinden, inisiyatif sahibi olduğu anlaşılan bıyıklı bir oğlan nezaketle karışık “yanlış yerdesin koçum” tavırlarıyla yanıma geldi.</p>

  <p>“Birini mi aradınız?”</p>

  <p>“Evet” dedim gururlu bir öğrenci velisi tavrıyla. “İbrahim Sarı.”</p>

  <p>“Hangi bölümde?”</p>

  <p>“Sosyoloji. Üçüncü sınıf.”</p>

  <p>Düşünür gibi alnını kırıştırdı. Kantinde oturan kalabalığın içinde Sosyoloji’den birini arar gibi bakışlarını gezdirdi.</p>

  <p>“Babası mısınız?” Polis misiniz dese de aynı ses tonunu kullanırdı eminim.</p>

  <p>“Hayır” dedim. “Adana’dan akrabasıyım. Amcası bir uğra dediydi…”</p>

  <p>“Hangi yurtta kalıyor?”</p>

  <p>“Yatılı değil” dedim. “Hisar’da evi var. Sabah aradım, bulamadım.”</p>

  <p>Dudaklarını, ben tanımıyorum, kantinde sosyolojiden kimse yok, durum umutsuz, beni de o kadar ilgilendirmiyor tavırlarıyla büzüştürdü. Kantine girmeden önce geçtiğim koridorun duvarlarındaki kulüp duyuru panolarının arasındaki Fotoğraf Kulübü panosunu hatırlayıp salladım:</p>

  <p>“Fotoğraf Kulübü‘ndeymiş diye duymuştum. Belki ordan tanıyan arkadaşları vardır.”</p>

  <p>Hah, şimdi işimiz kolay tavırlarıyla yeniden ilgisini bende topladı.</p>

  <p>Kantinin köşesinde oturup bilemediğim bir mevzuu hararetle tartışan grubun içinde birine seslendi.</p>

  <p>“İsmail, baksana!”</p>

  <p>Adı İsmail olan uzun saçlı çocuk, dönüp bana baktı. Önündeki tabloit dergiyi masanın üstündeki kitapların arasına sokuşturup, yerinden kalktı ve bize doğru yürüdü.</p>

  <p>“Evet?”</p>

  <p>Bıyıklı oğlan:</p>

  <p>“Bu bey” dedi, polis olmadığıma karar vermişti anlaşılan, “İbrahim Sarı diye birini arıyor. Sizin kulüpteymiş.”</p>

  <p>“Evet” dedi uzun saçlı İsmail. “Epeydir ortada yok. Babası mısınız?”</p>

  <p>“Hayır” dedim. “Adana’dan geldim. Amcası biraz para göndermişti.”</p>

  <p>“Açıkçası ben de merak ediyorum. Final dönemindeyiz, ortaya çıkmazsa atarlar valla.”</p>

  <p>“Yapma yav” dedim. “Nerde olabilir bu çocuk?” Biraz telaşlanmam gerekiyordu doğallıkla.</p>

  <p>Beni ilk karşılayan bıyıklı oğlan, sınıfından birini bulursam daha iyi olacağını tavsiye edip masasına döndü. Bana olan ilgisi bütünüyle kaybolmuştu.</p>

  <p>“Aslında ben de arıyorum İbo’yu” dedi İsmail. “Karanlık odanın anahtarı ondaydı. Şu ara sınavlara ineklemekten başka bir şey yaptığımız yok, ama giremiyoruz içeri epeydir.”</p>

  <p>Sonra aklıma şahane bir çözüm gelmiş gibi ekledi.</p>

  <p>“Bir kantin daha var ilerde. Ordan sorsanız. Sanırım daha çok oraya takılıyor.”</p>

  <p>Öteki kantinin tarifini alıp, teşekkür ettim. Koridordan geçip merdivenlerden yukarı çıktım. Çimli alanda güneşlenme faaliyeti devam ediyordu. Boğaz manzarasına doğru, geçen yüzyıldan kalma iki binanın arasından geçip, tarif edilen öteki kantine doğru yürüdüm.</p>

  <p>Bu kantine ulaşmak içinse merdivenlerden inmek yerine, çıkıyordunuz. Girdiğimde, ilk kantine göre burayı biraz daha “liberal” havalı buldum. Kızlar daha özgür kılıklı, oğlanlar daha umursamazdı. Beni inceleyip kim olduğuma karar vermeye çalışan kimse olmadı.</p>

  <p>“Sosyoloji’den kimse var mı?” diye sordum elinde boş fincanlarla oradan oraya seyirten garson çocuğa.</p>

  <p>Garsonun benim polis olup olmadığıma karar vermek gibi bir derdi yoktu. Etrafına baktı. Uzayıp giden salonun en dibinde oturan iki kızı burnuyla işaret etti .</p>

  <p>O tarafa doğru yürüdüm. Üç adım kadar kaldığında, hedefimin kendileri olduğunu anlayan kızlardan biri, uzattığı bacağını önündeki sandalyeden çekti, mini eteğini babasına yakalanmış gibi çekiştirip, beyaz bacaklarını olabildiğince örttü. Üstünde incecik askıları olan bir bluz vardı. Tepeden biraz gayret etsem bacaklarıyla aynı beyazlıktaki göğüslerini görebilirdim. Ama edebimi bildim.</p>

  <p>“Affedersiniz” dedim. “Sosyolojideymişsiniz galiba. Sizin bölümden İbrahim Sarı‘yı arıyorum. Üçüncü sınıfta.”</p>

  <p>İdareden geliyorum. Sosyolojiye giriş dersi sınavında kopya çektiğiniz anlaşıldı demişim gibi kızardı yüzü.</p>

  <p>“Babası mısınız?”</p>

  <p>Boğaziçili çocuklarda derin bir baba kompleksi bulunduğu teşhisine varacak kadar çok karşılaşmıştım bu soruyla. Artık ezberlediğim cevabımı verdim.</p>

  <p>“Valla ben de arıyorum” dedi biraz normale dönen yüz rengiyle. “Bu sabah ilk finalimiz vardı, görünmedi. Evine baktınız mı?”</p>

  <p>“Telefon ettim” dedim. “Başka kime sorabilirim?”</p>

  <p>“İsmet bilir belki” dedi öteki kız.</p>

  <p>“İsmet kim?” dedim adını hiç duymamış gibi.</p>

  <p>“Ev arkadaşı” dedi beyaz bacaklı. “Sabah sınavda beraberdik. Biz önce çıktık. Birazdan gelir.”</p>

  <p>“Teşekkür ederim” dedim. “İsmet’i bekleyeyim. Ama siz İbrahim’i görürseniz söyleyin, Adana’yı, amcasını arasın, merak ediyor adamcağız. Hem bende parası var. Buluşalım vereyim.”</p>

  <p>“Söylerim” dedi beyaz bacaklı kız. Tırnaklarım yemeye başlamıştı şimdi. İki masa ötede oturan kara, kısa saçlı incecik dudaklı kız tuhaf bir duruma şahit olmuş da, kimseyi utandırmak istemezmiş gibi gözkapaklarının altından izliyordu bizi. Üstelik ben onu bir yerden tanıyordum.</p>

  <p>Tezgâha gidip bir kahve aldım. Plastik bardakta, berbat bir kahve. Kızlarla işim bitmiş gibi epey uzaklarında bir masaya oturdum. Masada terk edilmiş dünkü Kale Arkası‘nı okumaya başladım.</p>

  <p>Kantine girenler, çıkanlar oldu, gürültü azaldı, çoğaldı. Kahvem, bu hızla içersem hiç bitmeyecekti. Şortlu, beyaz tişörtlü, sakallı bir oğlan, kapıdan Travolta’nın gençlik günlerindeki havasıyla girdi, demin konuştuğum kızların masasına doğru yürüdü. Masaya yaklaştığında sıçrayıp ayaklarını havada birbirine çarptırdı. Yere indiğinde beyaz bacaklı kızla “çak bir beşlik” hareketi yaptılar. Beyaz bacaklı kız başıyla beni gösterip bir şeyler söyledi. Oğlan bana baktı. Kalktı, bana doğru yürüdü.</p>

  <p>“Beni sormuşsunuz” dedi soğuk soğuk.</p>

  <p>“Aslında İbrahim’i arıyorum” dedim.</p>

  <p>“Hıyar finale de gelmedi. Bilmiyorum nerde.”</p>

  <p>İbrahim’le uzaktan yakından bir ilişkisi yokmuş gibi konuşuyordu.</p>

  <p>“Birlikte kalmıyor musunuz?”</p>

  <p>“Arkadaşların birinin evinde inekliyoruz” dedi. “İbo’yu çoktandır gördüğüm yok. “</p>

  <p>“Otursana” dedim. “Biraz konuşalım.”</p>

  <p>“Ne konuşacakmışız?” dedi. Ama oturdu.</p>

  <p>“Dinle” dedim. “İbo ortada yok. Amcası merakta. Kimse bilmiyor. Sen onun ev arkadaşısın. Bana yardım etmelisin. Nerde olabilir?”</p>

  <p>“Bakın” dedi. “Amcası telefon ettiğinde ona da söyledim. Haberim yok. Zaten evden de çıkacağım herhalde.”</p>

  <p>“Aranız bozuk mu?” dedim.</p>

  <p>Cevap vermeden önce biraz düşündü.</p>

  <p>“İbo’yla zaten çok yakın değildik” dedi. “Geçen yıl kiraya ortak ev tuttuk. Son zamanlarda yalnız otursa daha mutlu olacağını hissettirdi bana. Hem de biraz kabaca. Çok değişti.”</p>

  <p>“Ne değiştirdi onu sence?” diye sordum.</p>

  <p>“Para” dedi İsmet. “Amcası… birden çok para göndermeye başladı.”</p>

  <p>Sarkazm denen şeyi sesine yansıtmayı çok iyi biliyordu bu İsmet. “Amcası” sözcüğündeki özel vurgu mükemmeldi.</p>

  <p>“Anladım” dedim. “Yine de görürsen haber ver, Tarsus’u arasın.”</p>

  <p>“Söylerim” dedi.</p>

  <p>“Sınav nasıl geçti?” dedim.</p>

  <p>“İdare eder” dedi.</p>

  <p>Liberal kantinden çıktım. Çim alanın yanından yürüyerek ilk girdiğim kantinin merdivenlerinden aşağı indim. Koridorda fotoğraf kulübünün panosunun önünde durdum. Panoda iki ay önceki bir serginin afişinden başka bir şey yoktu. Kantinin oturulan bölümüne girdim. Demin konuştuğum çocuklar gitmişti. Tek başına oturan bir kızdan önündeki tükenmezini istedim, panonun önüne döndüm. İki ay önceki serginin afişinin arkasına kocaman harflerle: İbrahim Sarı! Beni Ara! diye yazdım. Altına ev ve araç telefonunu ekledim. Afişi taşıyan iğneyi kullanarak, bu kez benim mesajım bulunan kısmı görünecek şekilde tutturdum.</p>

  <p>Tükenmezi iade etmek için dönmüştüm ki arkamdan gelen sesle durdum.</p>

  <p>“Aslında oraya bir duyuru asmak için benden izin almanız gerekir… ” diyordu kendinden emin, dostça tonlar taşıyan, gençliğini yeni yitirmeye başlayan bir ses.</p>

  <p>Döndüm.</p>

  <p>Kısa kollu gömleğine kravat takmış, kumaş pantolonunun altına süet bir ayakkabı giymiş, gözlüklü, sabah özenle tıraş olmuş, bana göre genç ama ortalıktaki çocukların dayısı olacak yaşlarda bir adam duruyordu karşımda. Kantinin, koridorun, panoların, dışarıdaki çim alanın, neredeyse bütün Boğaziçi’nin sahibi gibi duruyordu. Kendine güvenli ve gülümseyerek bakıyordu bana.</p>

  <p>“Kuralları çiğnedim mi?” dedim ben de dostluğuna uyarak.</p>

  <p>“Çok da önemli değil” dedi. “Ben Öğrenci Faaliyetleri Dekanı Kurtar Toprak. İbrahim’i arıyormuşsunuz, çocuklar söyledi.”</p>

  <p>Anlaşılan Boğaziçi kantinlerinin istihbaratı hızlıydı.</p>

  <p>“Tanıyor musunuz?” dedim. “Demin bir iki arkadaşına sordum, gören yok epeydir.”</p>

  <p>“Tanıyorum tabiî” dedi. “Öğrenince ben de merak ettim. Finalleri olmalı bu ara. Akrabası olduğunuzu söyledi çocuklar…”</p>

  <p>“Sizin çocuklar meraklı” dedim.</p>

  <p>“Özellikle bu kantindekiler kendilerinden yaşlı her yabancıdan kuşkulanır” dedi Kurtar Toprak. “Siyaset yapıyor olduklarını düşünürler de. Üstelik siz de Adanalı değilsiniz bana kalırsa… “</p>

  <p>“Değilim” dedim. Biraz hareket katabilirdim işe. “Akrabası da değilim.”</p>

  <p>“Gelin odamda konuşalım” diyerek koluma girip beni dostça sürükledi Kurtar Toprak.</p>
</body>
</html>
