<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <h1 class="calibre6" id="sigil_toc_id_6">Bölüm 1.7</h1>

  <p>İnsan uyanırken doğal olarak gerinmek ister. Bunu başaramadım. Ellerim arkadan birbirine yapıştırılmıştı. Ayaklarım uyuşmuştu. Başını ağrıyordu. Yan yatıyordum, üstüme gövdemin ağırlığı binen omzum ve kolum kopacak gibiydi.</p>

  <p>Biraz rahatlamak için yüzükoyun döndüm. Ağzım ve burnum, üstüne ter, vücut, toz ve sigara kokusu sinmiş vinileks bir yüzeye gömüldü.</p>

  <p>“Bizim bagaj uyandı” dedi bir ses.</p>

  <p>“He he he” diye güldü ikincisi.</p>

  <p>Duyularım geri gelmeye başladıkça küçük sallantılar ve düzenli bir yol gürültüsü algılamaya başladım. Motor, lastik ve rüzgâr gürültüsünden oluşan sevdiğim bir karışım.</p>

  <p>Uzun, düz bir yolda giden bir otomobilin arka koltuğunda yatmakta olduğum giderek kesinlik kazanmıştı. Vinileks döşemenin iğrenç kokusundan kaçınmak için başımı sağa çevirdim. Yerdeki paspasın üstündeki baklava deseninden en azından bir Renault içinde olduğumu da kesinleştirdim.</p>

  <p>Ellerimi ve ayaklarımı sabitleyen şeyin sınırlarını öğrenmek için bir iki hamle yaptım. Çok fazla manevra alam yoktu. Ama bu uğraşım sırasında beni bağlamak için ip kullanmadıklarını anladım. Temas noktalarım kesmeyen, daha enli bir malzemeydi. Ama sıkıydı.</p>

  <p>Ataköy’deki evin tabanında atmayı beceremediğim ters ukemi’yi ve dünyamın kararmasını hatırladım sonra. Kapıdan içeri merhabasız giren ayıları. Zühal’i.</p>

  <p>Ben burada elleri ayaklan sabitlenmiş, kurbanlık koyun gibi yatıyordum. Zühal’e ne olmuştu? Bıraktığım yatakta o uzun elbisesiyle uyuyor olmasını diledim.</p>

  <p>Bir deneme yapmaya karar verdim.</p>

  <p>“Aahhhh” diye inledim. “Aahhhhh!”</p>

  <p>“Bizim bagaj inledi” dedi yolcu koltuğunda olduğunu algıladığım ses.</p>

  <p>“He he he” diye güldü ikincisi.</p>

  <p>“Kolum, aaahhhh” diye inlemeye devam ettim.</p>

  <p>“Az kaldı, az kaldı” dedi birinci ses.</p>

  <p>Ses az eğitilmiş, hafif köylü, trende sohbetinizin varoluşçuluğa uzanmayacağından emin olacağınız türden bir sesti. Kısa konuşmaya alışık.</p>

  <p>İnlemeye devam ettim.</p>

  <p>“Kes lan” dedi. “Dayı‘ya ağlarsın artık.”</p>

  <p>“He he he” diye yine güldü öbür adam.</p>

  <p>Arka koltuğunda yattığım Renault sabit bir hızla gidiyordu. Viraj ya da yokuş algılamadım hiç. Şehir içinde olmadığımız kesin gibiydi. Tamam, dedim, Sakarya Şeytan Üçgeni’nde bir ceset daha… Sonra büyük bir kavis çizdi yol araba yavaşlarken. Ulan, geri mi dönüyoruz dedim. Sonra yeniden dümdüz gittik.</p>

  <p>Kollarımdaki ağrılar, kolumun kopuyor olduğunu düşündüğüm dereceye yükseldiğinde bu kez gerçekten inledim.</p>

  <p>“Ağlama lan geldik işte” dedi yolcu koltuğundaki.</p>

  <p>Motorun devri düştü. Vites değişti. İyice yavaşladık. Tekerleklerin altında uzun süredir duyduğum asfalt gürültüsü toprak ya da çakıl yüzey hışırtısına dönüştü. Sonra durdu otomobil.</p>

  <p>Motor sustu. Kapılar açıldı. Başımın üstündeki kapı açılınca vücudumu gerdim.</p>

  <p>İki omzumdan tutup bir çuval gibi çekti biri beni yere. Önce sırtım, sonra belim ve kalçam çarptı toprağa. Sıyrılmış gömleğimden taşlar battı belime. Kolumun ağrısı dayanılmaz bir diş ağrısı gibi büyüdü.</p>

  <p>Sonra birer kolumdan tutup hafif havaya kaldırdılar beni ve ayaklarımı yerde sürüklediler. Yapay bir orman haline getirilmeye çalışılan gencecik ağaç fidanlarının yanından geçip, daha sıvası çekilmemiş küçük bir binanın dış duvarına dayadılar sırtımı.</p>

  <p>Bir ev taşımayı yeni bitiren hamallar gibi çömeldiler duvara sırtlarım vererek. Biri ötekinden daha kocamandı. Yüzleri yuvarlak, enseleri kalın, kocaman elliydiler. Büyük ayının beyaz, küçük ayının gri takım elbisesi vardı. Küçük ayı bir sigara çıkardı. Ötekine verdi.</p>

  <p>Sesinden yolcu koltuğunda oturan adam olduğunu anladığım daha iriyarı olanı bana döndü.</p>

  <p>“İster misin?”</p>

  <p>Başımı salladım.</p>

  <p>Oturduğu yerden sigara tutan elini yüzüme yaklaştırdı, işini kolaylaştırmak için ağzımı uzattım. Sigarayı bırakmadan elinin tersiyle yüzüme vurdu. Kafam da duvara. Ama bayılmadım bu kez.</p>

  <p>“He he he” diye güldü küçük ayı.</p>

  <p>Gri elbiseli küçük, beyaz elbiseli büyük ayıyla sosyal yakınlaşmamız bu kadarla kaldı. Onlar sigara içtiler, dolaştılar, oturdular. Küçük çakılları birbirlerine tekmeleyerek ilkel bir futbol oyunu oynadılar. Tekrar sigara içtiler. Bana bulaşmadılar.</p>

  <p>Arkadan gelen hızlı trafik seslerinden artık bir otoyolun kenarında olduğumuzu anlamıştım. Bitmemiş bina üçümüzün yoldan görülmesini engelliyordu.</p>

  <p>Hava yavaş yavaş kararmaya başlayana kadar bekledik. Önüme uzattıkları bacaklarım enli, yapışkanlı ambalaj bandının defalarca çevrilmesiyle tutturulmuştu ve artık dayanılmaz derecede karıncalanıyordu. Kollarımın varlığını unutmayı tercih etmiştim. Yapabildiğim tek şey yavaşça ve derin derin soluklar almak, önce göğsümü, sonra oturuşumun izin verdiği ölçüde diyaframımı havayla doldurup, ağır ağır boşaltmaktı. İçime çektiğim havanın göğsüme dolan, oradan damarlarıma sızıp kollarıma, bacaklarıma dağılan beyaz bir duman olduğunu düşünerek.</p>

  <p>Durumum hakkında ince tahlillere girişmedim hiç. Tam bir disiplinle soluk alıp vermeyi sürdürdüm. Beyaz duman bütün gövdeme dağıldı. Sigarayı aklımdan çıkardım. Kahveyi de.</p>

  <p>Binanın ön tarafından ayak sesleri gelmeye başlayıncaya kadar sürdü bekleyişimiz. Ayılar ayak seslerini duyunca telaşlandılar. Büyük ayı ceketinin düğmesini bile ilikledi. Küçük ayı sigarasını söndürdü.</p>

  <p>Benim yan boyumda, iki katım kadar kilolu, çizgili takım elbise giymiş, elinde tespih olan bir adam önümüze kadar geldi hızla. Saçları özenle yana yatırılmıştı. Ayakkabıları beyazdı. Hafif aksıyordu yürürken. Gözleri kocaman kafasına oranla küçük kalıyordu, iki adım gerisinde benim ayılardan büyüğünün</p>

  <p>kopyası iki adam daha vardı. Sinirliydi bence ama göstermeyecek kadar kont rollüydü.</p>

  <p>“Bu mu?” dedi burnuyla beni göstererek.</p>

  <p>“Bu, Dayı” dedi büyük ayı.</p>

  <p>“Bu o sıpa değil.”</p>

  <p>“Evde bu vardı” dedi büyük ayı.</p>

  <p>Adam önümde eğildi. Yüzünü yüzüme yaklaştırdı.</p>

  <p>“Mal nerde, orospu çocuğu?” dedi.</p>

  <p>Yüzümdeki şaşkınlık gerçekti. Konuşmakta zorlandım önce.</p>

  <p>“Ne malı babam, yanlışlık olmasın…” dedim zorlukla.</p>

  <p>Çattık der gibi ayağa kalktı. Kendi çevresinde hızla dönüp tekmesini bacağımın kenarına indirdi aniden,</p>

  <p>“O İbo denen orospu çocuğu nerde peki bok çuvalı?”</p>

  <p>İbo gitti, dedim içimden. Telefon geldi, İbo gitti. Sesimi çıkarmadım.</p>

  <p>Bir tekme daha geldi.</p>

  <p>“Peki, sen kimsin orospu çocuğu?”</p>

  <p>Buna cevabım vardı.</p>

  <p>“Pilotum ben” dedim. “Bir yanlışlık var.”</p>

  <p>“Pilot mu? Ne pilotu?”</p>

  <p>“Emekli pilot” dedim.</p>

  <p>“Başımıza bir de pilot çıktı” dedi. “Ne arıyordun o evde?”</p>

  <p>Demek ki Hisar’daki evi de bilmiyordu.</p>

  <p>“Amcası bir bak dediydi” dedim.</p>

  <p>“Yusuf mu?” dedi aniden ilgisini artırıp.</p>

  <p>“Yusuf dedim. “Tarsuslu…”</p>

  <p>“Sana ne lan Yusuf’tan?” dedi.</p>

  <p>“Bulursam para verecekti bana” dedim.</p>

  <p>Benden bir iki adım uzaklaştı. Biraz düşündü. Sonra büyük ayıya döndü. “Üstünde ne vardı bunun?” dedi.</p>

  <p>Büyük ayı takım elbisesinin cebinden cüzdanımı ve anahtarlarımı çıkardı uzattı adama. Dayı anahtarlarla ilgilenmedi, geri verdi. Cüzdanımda neler olduğunu tabiî biliyordum. Ehliyet, eski THY kimliği, kredi kartları, biraz para.</p>

  <p>Kimliklerimi bir süre inceledi. Sonra kâğıdı ve cüzdanı büyük ayıya geri verdi.</p>

  <p>“Şimdi sen mal nerde bilmiyor musun?” dedi.</p>

  <p>“Maldan haberim yok vallaha” dedim. “İbo’ya bakmıyordum ben.”</p>

  <p>“Evi nerden öğrendin peki?”</p>

  <p>“Okuldan bir arkadaşı verdi adresi” dedim.</p>

  <p>“Evi iyi aradınız mı lan?” dedi benim ayılara.</p>

  <p>“Yok Dayı mal evde, emin ol” dedi büyük ayı.</p>

  <p>“Ya kız?”</p>

  <p>“Sana söyledim Dayı” dedi büyük ayı. “Kız kütük gibi uyuyordu. Kafayı iyi bulmuş, kessen konuşmazdı. Bunu aldık geldik.”</p>

  <p>“Anladık, anladık…” dedi Dayı. “Orhan ibnesinden de yeni bir ses yok günlerdir.”</p>

  <p>Bilgi güçtür. Biraz güç göstermeye karar verdim.</p>

  <p>“Orhan’dan bir daha hiç ses çıkmayacak” dedim.</p>

  <p>“Ne diyorsun lan sen?” dedi Dayı. Beni aniden önemsemişti.</p>

  <p>“Şu elimi ayağımı bir çözdürsen” dedim. “Adam gibi konuşsak.”</p>

  <p>“Adama bak sen” dedi önce. Sonra başıyla büyük ayıya işaret etti.</p>

  <p>Büyük ayı cebinden çıkardığı kocaman bir çakıyla önce ayaklarımdaki, sonra bileklerimdeki yapışkan bandı çözdü. Boşalan gerilimin acısıyla iki büklüm oldum. Ayağa kalkınca düşmemek için duvara tütündüm. Sonra kendimi topladım, iki ayağımın üstünde durabildim.</p>

  <p>“Bir sigara…” dedim ortaya. Büyük ayı yüzüme bakmamaya gayret ederek bir sigara uzattı bana. Yaktı. İlk nefeste hafif başım döndü.</p>

  <p>“Bu öğlen üstü harcamışlar Orhan’ı” dedim. “Aklınız varsa dükkânından uzak durun.”</p>

  <p>Satın aldığım geçici rahatlığın karşılığını vermeliydim.</p>

  <p>“Siktir…” dedi Dayı dudaklarının arasından. “Sen nerden biliyorsun?”</p>

  <p>“Yusuf Sarı bir uğra demişti” dedim. Malımı parlatmaya devam ettim. “Öğleden sonra uğradım. Kapı açıktı. Orda yatıyordu. Hemen tüydüm ordan. Daha polis filan gelmemişti.” Ona paketten söz etmek aklımdan bile geçmiyordu.</p>

  <p>“Kim harcamış?” dedi.</p>

  <p>“Ne bileyim” dedim. “Bir kan dalgası olabilir. Çıplaktı.”</p>

  <p>“He he he” diye güldü küçük ayı kendini tutamayıp. Dayı sert sert bakınca sustu.</p>

  <p>“Bir de tufaya gelecektik durduk yerde” dedi.</p>

  <p>Bir süre sesini çıkarmadı. Beş altı metre ileri, beş altı metre geri yürüdü. Hâkim hakkımızdaki kararı kesiyor dedim içimden. Bana döndü sonra.</p>

  <p>“Bu haberin değdi” dedi. “Seni bırakacağım. Siktir ol git. Düzgün bir adama benziyorsun. Biraz okşadık seni, kusura kalma. Yalnız bir daha yoluma çıkma, bununla kalmaz.”</p>

  <p>Sesimi çıkarmadım. Alışveriş bitmişti.</p>

  <p>Önden yürüdü. Ekibi hızla izledi onu. Büyük ayı en son önümden geçerken cebinden çıkardığı cüzdanımı ve anahtarlarımı fırlattı kucağıma. Duvara tutuna tutuna yürüdüm arkalarından.</p>

  <p>Muhtemelen Edirne otoyolunda, inşaatı yarım kalmış bir benzin istasyonuna ayrılmış alanın kıyısında, hızla çekip giden bir Renault 12 ile Mercedes’in arkasından bakakaldım.</p>
</body>
</html>
