<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <h1 class="calibre6" id="sigil_toc_id_14">Bölüm 1.15</h1>

  <p>Bazı şeyleri başlatan biri olmak hiç hoşuma gitmez. Huyum kurusun, başlamış işlerin peşinden giderim. Elimden geldiğince tarihe müdahale etmem. Hayat ben burnumu sokmadan da yeterince berbat ve karmaşık zaten.</p>

  <p>“Sinem dün arayınca, daha da çıldırdı İbo” dedi Zuhal. Carousel’in sigara içmemize izin verilen bir kafesinde, artık gözlerime bakmaya çekinmeden anlatıyordu.</p>

  <p>“Önce bağırdı çağırdı. ‘Niye yaptın salak… Niye yaptın salak… Şimdi ne olacak?’ Sonra yalvarmaya başladı. ‘N’olur yapma, n’olur gitme. Sonra hallederiz’ demeye başladı. Hallederiz. Ve birden çıktı gitti…”</p>

  <p>“Bir dakika, bir dakika” dedi sonra korkunç bir gerçeğin farkına varmış gibi .</p>

  <p>Sanki onunla aynı sonuca varmış gibi gülümsedim. Oysa hiçbir sonuca varmamıştım.</p>

  <p>“Sakın Sinem” dedi, “O adamı… “</p>

  <p>“Umarım yapmamıştır” dedim.</p>

  <p>“Deli miyiz biz?” dedi. “Delirdik mi biz Allah aşkına?”</p>

  <p>Önce gözlerime inanamadım. Zühal’in dört masa arkasındaki masaya dün tanıştığıma hiç de memnun olmadığım bir adam gelip oturdu.</p>

  <p>Zuhal kaldığı yerden devam etti.</p>

  <p>“Evde kalakaldım. Sinem’e gitmişti. Levent’e. Onu sevmesem de… belasını istesem de kıskandım belki. Ona yardım edecekti derdi neyse, beni bırakmıştı. Belki yalnız kalınca korktum. Sotadaki maldan epeyce çaktım. İnsan yalnız çakınca daha çok uçuyor… “</p>

  <p>Gözlerime inanmalıydım. İnsan küçük ayıyı öyle kolay kolay unutamazdı. Orda oturmuş bize bakıyordu. Zühal’e hiç çaktırmadım.</p>

  <p>“Sonra siz geldiniz. Size neler söyledim tam olarak bilmiyorum. Sonra kendimi yatakta buldum.”</p>

  <p>Aslında içim rahattı. Bu kadar insanın içinde bir tuhaflık yapmaya girişemezdi. Zaten büyük ayı da yoktu yanında. Yine de Zühal’e çaktırmamaya devam ettim. Küçük ayının önüne bir dondurma getirdi garson.</p>

  <p>“İşte hepsi bu” dedi Zuhal. “Soru var mı?”</p>

  <p>“Levent?” dedim.</p>

  <p>“Kaset?” dedi.</p>

  <p>“Çok önemli mi artık kaset?” dedim.</p>

  <p>“Çok” dedi. “O Orhan Yılmaz manyağı geberdiğine göre, başkasının eline geçmesini kaldıramam. Kurtuluşum o benim.”</p>

  <p>Ahh, ahh, zavallı kızım, dedim içimden. Keşke bazı gördüklerimi görmemiş, duyduklarımı duymamış olsam. Kurtulmak o kadar kolay mı?</p>

  <p>“İbo?” dedim.</p>

  <p>“Cehenneme kadar yolu var” dedi. “Yüzünü şeytan görsün.”</p>

  <p>Küçük ayı dondurmasını küçük bir çocuk gibi keyifle yiyordu. Gözünü bizden ayırmadan.</p>

  <p>“Okul?” dedim.</p>

  <p>“Okul kaydı artık herhalde” dedi “İzmir’e dönerim ben de. Becerirsem yatay geçiş filan. Ama kaset önemli.”</p>

  <p>“Neden gidip kendin istemiyorsun?”</p>

  <p>“En az beş tane nedeni var” dedi. “Boşverin, sormayın artık.”</p>

  <p>İnsanların yaptıklarım ya da yapmadıklarım, yapacaklarını ya da yapmayacaklarını yargılamayı çok uzun süreler önce bırakmıştım. Yine öyle yaptım. İçimden saydım bir iki neden. Ama beşe kadar çıkamadım.</p>

  <p>Küçük ayı ellerini masanın üzerinde birleştirmiş bize bakıyordu.</p>

  <p>“Adresi söyle” dedim.</p>

  <p>“Anlaştık mı?” dedi.</p>

  <p>“Sandığından daha çok” dedim.</p>

  <p>“Bir kâğıdınız var mı?” dedi.</p>

  <p>“Kâğıda gerek yok” dedim. “Sen söyle.”</p>

  <p>Levent’te bir sokak adıyla bir numara söyledi. Sokağı biliyordum. Numarayı ezberledim.</p>

  <p>Arkama yaslandım. Ellerimi başımın arkasında birleştirdim. Alışverişte ödemeyi paranız varsa hemen yapmalıydınız. Sonra fiyat artabilirdi.</p>

  <p>“Spor yaptın mı hiç?” dedim.</p>

  <p>Seçimde hangi partiye oy vereceğim sorsam da aynı şaşkınlıkla bakardı yüzüme herhalde. Ya da benimle Burgaz’da fayton turu atıp atmayacağım. Şaşkınlığını içime sindire sindire yüzüne baktım. Biraz da keyfini çıkardım sanıyorum üstünlüğümün. Zayıflık işte. Ayağımla yerdeki spor çantasını ona doğru ittim.</p>

  <p>“Başlamak için bir fırsat işte” dedim. “Çantayı al, içine ne koyarsan koy. Ama VHS videosu olan birinin yanında unutma sakın.”</p>

  <p>Önce anlamadı. Ama zeki kızdı, anladı sonra. Gözleri büyüdü. Yerinden kalkacak, boynuma sarılacak gibi yaptı. Elimle otur dedim. Küçük ayının dikkatini çantaya çekmek istemezdik.</p>

  <p>“İnanılmaz bir adamsınız” dedi.</p>

  <p>“Doğru” dedim. “Bazen ben de inanamıyorum kendime.”</p>

  <p>“Teşekkür ederim. Teşekkür ederim. Teşekkür ederim. Teşekkür ederim” dedi art arda. “Sahi, size nasıl teşekkür edebilirim?”</p>

  <p>Zayıflığım daha da arttı.</p>

  <p>“Benimle yemeğe gel bu akşam” dedim. Sonra ekledim. “Yalnız olmayacağız ama. “</p>

  <p>“Yazık” dedi. Şaşırma sırası bana geldi. “Sizinle istediğiniz yerde istediğiniz kadar yalnız kalabilirim.”</p>

  <p>Alışveriş yorgunu kadınların haklı çıkmasına izin veremezdim.</p>

  <p>“Belki de sana okul işinde yardım edebilecek biriyle basit bir yemeğe çağırdığım için pişman etme beni” dedim. “Çantayı al ve git. Yemek dokuzda. Mezunlar Derneği’nde.”</p>

  <p>Ayağa kalktı. Hiçbir şey söylemedi. Elimi bile sıkmadı. Yüzünde mutlu bir gülümseme, gözlerini benden ayırmadan eğilip çantayı aldı ve gitti. Arkasından bakmadım. Gözlerim küçük ayıya bakmakla meşguldü.</p>

  <p>Küçük ayı sahne sırası gelmiş gibi kalktı yerinden. Konuşmadan karşıma geldi oturdu.</p>

  <p>“Dayı” dedi. “Dayı seni görmek istiyor.”</p>

  <p>Demek konuşmayı biliyordu. Bu keşfimi ona söylemedim.</p>

  <p>“Nerden buldun beni?” dedim.</p>

  <p>“Dayı” dedi. “Akıllıdır. Seni gözü tuttu. ‘Bu adamda iş var’ dedi. Çocuklardan birini kızın kapısına koydu. Ya sen kıza gelirdin, ya kız sana.</p>

  <p>He… he… he…” diye güldü sonra. Özlemişim gülmesini.</p>

  <p>“Ne istiyor benden?” dedim. Halbuki tahmin ediyordum.</p>

  <p>“Kendine sor” dedi. Yine güldü. “He… he… he…”</p>

  <p>Elimi kaldırıp hesabı istedim. Garson dostluğumuzun derecesinin onun dondurmasını da ödemek isteyeceğim kadar ileri olup olmadığını anlamak ister gibi bir küçük ayıya bir bana baktı. Başımı salladım.</p>

  <p>Dayı‘nın Mercedes’inin içi rahattı. Renault 12’den daha rahattı en azından. Carousel’in yaya girişinden çıkınca, az ilerde, aklı başında normal bir vatandaşın park etmeyi aklından bile geçirmeyeceği bir noktada bekleyen Renault 12’ye binip, sahil yoluna çıkmıştık Büyük ayı otomobilde beklemişti anlaşılan. Hiç konuşmadan, bu kez serbest ellerimle sigaramı içerek, sahil yolunu izliyordum. Az sonra, yolun kenarındaki bir cepte bekleyen Mercedes’in arkasında durduk.</p>

  <p>Büyük ayıyla küçük ayının beni yönlendirmesini beklemeden Mercedes’e doğru yürüdüm. Camlan içeriyi göstermiyordu. İki adım arkamdaki küçük ayıya gülümseyip, arka kapıyı açtım. Dayı yalnızdı: Bugünkü takım elbisesi daha kalın çizgiliydi. Beyaz ayakkabılarım siyah ruganlarla değiştirmişti. Bugün tespihin yerini boş bir anahtarlık almıştı, ucunda bereket tanrısı sallanan.</p>

  <p>Hiç konuşmadan yanına oturdum. Gözünün içine bakan şoföre başım salladı. Yumuşak bir hareketle yola çıktık. Renault 12 peşimizdeydi.</p>

  <p>“Bir daha yoluma çıkma, demiştin” dedim. “Benim suçum yok bu işte.”</p>

  <p>“İbo’yu buldun mu?” dedi iki kırmızı ışık geçtikten sonra.</p>

  <p>“Yaklaştım” dedim.</p>

  <p>Bir kırmızı ışık daha bekledi konuşmadan önce.</p>

  <p>“Yusuf Sarı‘yla konuştum” dedi. “Kıyak adam diyor senin için.”</p>

  <p>Parmaklarımla dizlerime hafif hafif vurarak bekledim. Dayı da küçük ayı kadar seviyor olmalıydı dondurmayı.</p>

  <p>“Orhan Yılmaz’a yolladığı paket sendeymiş” dedi. “İstiyorum.”</p>

  <p>“İbo ne olacak?” dedim.</p>

  <p>“İbo’nun anasını eşek kovalasın” dedi. Bu iyi haberdi.</p>

  <p>“Yusuf Sarı nerde?”</p>

  <p>“Kadıköy’de bir otele çıkmış” dedi. “Haber bekliyor orada.”</p>

  <p>Böyle ayrıntılarla uğraşmaktan nefret eder bir havayla otelin ve Yusuf Sarı‘nın oda numarasını okudu cebinden çıkardığı kâğıttan.</p>

  <p>Yeni bir şey söylemek için bu kez ben bekledim. Dayı da en az benim kadar sabırlıydı.</p>

  <p>“Pakette gözüm yok” dedim sonra. “Paket kolay. Yalnız bir iki şey var.”</p>

  <p>“Say” dedi. Dayı da pazarlık etmeyi biliyordu. Başladım.</p>

  <p>“İstanbul büyük, Boğaziçi küçük” dedim, istediğim şeyin onun için önemli olup olmadığını bilmiyordum, ama çok önemli bir konuda çok önemli bir şey söylemiş gibi ağır ağır, her sözcüğü ayrı ayrı vurgulayarak konuşmuştum.</p>

  <p>Döndü yüzüme baktı. Arabaya bindiğimizden beri ilk kez bana bakıyordu. Sonra yine önüne döndü. Mercedes yolun ortasındaki koca göbeklerden, kırmızı ışıklarda dura dura geri döndü, geldiğimiz yolda ilerlemeye başladı. Şoförüne işaret verip vermediğini fark etmemiştim. Renault hâlâ peşimizdeydi.</p>

  <p>“Boğaziçi’nin de anasını eşek kovalasın” dedi. Bu daha iyi haberdi. Verdiği sözü iyice sindirsin diye biraz daha bekledim.</p>

  <p>“Boğaziçi’nden bir bok olmaz” dedi sonra.</p>

  <p>Elde ettiğim başarıyı sindireyim diye bu kez ben kendimi beklettim.</p>

  <p>“Soru:” dedim. “Ataköy’deki evi nerden öğrendin?”</p>

  <p>Güldü.</p>

  <p>“O ev benim, salak” dedi.</p>

  <p>Anlamadım. Ya o salak olmalıydı, ya ben.</p>

  <p>“Karıları rahatça düzsün diye döşedim o evi” dedi. “Ortadan kaybolunca kendi evime saklanacağı aklıma gelmedi hiç. Sonra uyandım, seni getirdiler.”</p>

  <p>Salak ben değildim. Sevindim buna.</p>

  <p>“Soru:” dedim. “Orhan Yılmaz’ı tanıdığın biri mi harcadı?” Sonra ekledim.</p>

  <p>“Ya da birileri?”</p>

  <p>“Bilmiyorum” dedi. “Umrumda değil. Ayrıca bilsem de sana söylemem. Ahbaplığımız o kadar ileri değil.”</p>

  <p>Bunun üzerinde durmadım. Bu kez ters yönde ışıklarda dura dura gidiyorduk. Sonra ahbaplığımız hakkında biraz fikir değiştirdi.</p>

  <p>“Orhan adisini kendi tabancasıyla vurduracak tanıdıklarım yok” dedi gülümseyerek. “Çükünden vurma meselesini de yanlış biliyor gazeteciler.”</p>

  <p>Doğrusunu öğrenmeye hiç niyetim yoktu.</p>

  <p>“Son bir ricam var” dedim.</p>

  <p>“Söyle” dedi.</p>

  <p>“Otomobilden indiğimde senin çocuklardan birine küçük bir şaka yapabilirim, dargınlık yok” dedim.</p>

  <p>“Seni tanıdığıma sevindim Remzi Ünal” dedi. “İlerde görüşmek istersem doğrudan telefon ederim, çocukları göndermem.”</p>

  <p>Dayı‘nın bundan daha açık biçimde özür dilemesini beklemek hata olurdu. Üzerinde durmadım. Konuşmadan oturduk. Belimi dikleştirerek derin nefesler almaya başladım. Dayı gözünü ileri dikmiş, hızla akan yola bakıyordu.</p>

  <p>Beni aldıkları noktanın karşısında durduk. Renault 12 de hemen arkamızda durdu. Büyük ayı otomobilden inip duruma vaziyet etti. İnmek için hamle ederken konuştum.</p>

  <p>“Paketi dert etme” dedim. “Biraz derine saklamıştım, çıkarması zaman alır.”</p>

  <p>“Eve ekmek götürecek param var” dedi bana bakmadan.</p>

  <p>İnip kapıyı kapadım. Büyük ayıya doğru yürüdüm. Vedalaşacakmışım gibi elimi uzattım. Ne yaptığını tam olarak fark etmeden o da elini uzattı. Eli avcumun içine girince bileğimi kaydırıp onun benim elimi tutmasını sağladım. Yeni bir selamlaşma türünü deniyormuş gibi tuttu. Sonra sol elimle bileğimdeki parmaklarım sabitledim, sağ elimin parmaklarını onun bileğine sardım.</p>

  <p>Ve dojo’da hiçbir uke’me uygulamayacağım denetimsiz bir güçle aşağı bastırdım. Gözleri acıyla büyüdü. Diz çökmeyi akıl edemediği gibi, Dayı‘nın önünde de bağırmak istemediği için sessizce kabullendi acıyı.</p>

  <p>Yolun kenarında, gelip geçenler farkında bile olmadan kırılmıştı bileği. En azından ben öyle umuyordum.</p>

  <p>Geçen bir taksiyi durdurup bindim.</p>
</body>
</html>
