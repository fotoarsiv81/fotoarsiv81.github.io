<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre4" style="text-align: justify;"><b class="calibre5"><br class="calibre2" /></b></p>

  <h1 class="calibre4" style="text-align: center;"><b class="calibre5">Silahşor</b></h1>

  <div class="calibre2">
    <b class="calibre5"><br class="calibre2" /></b>
  </div>

  <h2 id="sigil_toc_id_1" style="text-align: center;">I</h2>

  <p>Siyahlı adam çölde kaçıyordu. Silahşor de peşindeydi.</p>

  <p>Bütün çöllerin tapınağıydı burası. Gök kubbesinin altında her yana doğru sanki milyonlarca kilometre uzanan dev bir düzlük. Bembeyaz çöl. Gözleri kamaştırıyordu. Burada bir damla su bile yoktu. Çölün kendince bir özelliği olduğu söylenemezdi. Sadece ufukta hafif, beyaz sislere benzeyen dağlar yükseliyordu: Bir de şurada burada tatlı rüyalara, kâbuslara ve ölüme neden olan şeytanotu kümeleri görülmekteydi. Arada sırada karşılaşılan ve mezar taşlarını andıran levhalar yönü belirtiyordu. Çünkü kalın alkali tabakasını yaran bozuk patika bir zamanlar geniş bir şoseydi. Arabaların geçtikleri bir yol. Ama o günler çok gerilerde kalmıştı. Zaman ilerlemiş, dünya da boşalmıştı.</p>

  <p>Silahşor sakin sakin ilerliyordu. Ne acele ediyor, ne de oyalanıyordu. Beline şişkin bir sucuğa benzeyen su tulumunu asmıştı. Hemen hemen doluydu tulum. Silahşor yıllar boyunca khef dönemlerinden geçmiş ve beşinci dereceye erişmişti. Yedinci ya da sekizinci dereceden olsaydı hiç susuzluk çekmeyecekti. Vücudunun su kaybetmesini tarafsızca, klinik bir ilgiyle izleyecek ve ancak mantığı "Gerekli," dediği zaman gövdesinin içindeki karanlık oyuklar ve yarıkların su almalarını sağlayacaktı. Ama o beşinci derecedendi. Yedinci ya da sekizinciden değil. O yüzden susamıştı. Ama su içme gereğini de pek duymuyordu. Bütün bunlar onu belli belirsiz memnun ediyordu. Romantik bir durumdu bu.</p>

  <p>Silahşor su tulumunun altına tabancalarını takmıştı. Ellerine çok uygun ağırlıkta, hassas dengeli silahlardı bunlar. Kasıklarının yukarısına, çaprazlamasına kesişen iki kemer takmıştı. Tabancaların kılıfları iyice yağlanmıştı. Bu korkunç güneşin bile onları çatlatması imkânsızdı. Tabancaların kabzaları sandal ağacı tahtasından yapılmıştı. Tahta ince dokulu ve sarıydı. Tabanca kılıflarını ham deriden şeritlerle bağlamıştı. Yürürken tabancalar kalçalarına çarpıyordu. Fişekliklere takılmış olan pirinç kartuşlar güneşte pırıldaklar gibi ışıldıyor, sanki göz kırpıyorlardı. Deri kılıflar hafifçe gıcırdıyordu. Ama tabancalar sessizdi. Az kan dökmemişlerdi, ama bu kısır çölde gürültüye gerek yoktu.</p>

  <p>Silahşorun giysileri renksizdi. Ya da, "Yağmur veya toz renginde," denebilirdi. Gömleğinin yakası açıktı. Elle açılmış deliklere geçirilmiş olan ham deriden şerit gevşekçe sallanıyordu. Ayağında streç blucin vardı.</p>

  <p>Silahşor hafif meyilli bir tepeciğe tırmandı. Burada kum yoktu. Çöl iyice kurumuş killi topraktan oluşuyordu. Karanlık bastığı zaman çıkan sert rüzgâr bile ancak bulaşık kaplarını ovarak temizlemek için kullanılan sert deterjana benzeyen, can yakıcı bir toz kayırabiliyordu. Genç adam tepeye eriştiği zaman basılarak söndürülmüş küçük bir kamp ateşinin kalıntılarını gördü. Rüzgâr altı tarafındaydı. Güneşin en çabuk çekildiği yanda. Siyahlı adamın temelde bir insan olduğunu gösteren bu tür ufak tefek işaretler her zaman sevindiriyordu Silahşoru. Dudakları gerildi ve derisi soyulmuş, çukur çukur olmuş suratını hafif bir gülümseme aydınlattı. Silahşor çömeldi.</p>

  <p>Şeytanotu yakmış tabii, diye düşündü. Bu çölde yanabilen bir tek o bitki var. Şeytanotu yağlımsı, donuk bir alev çıkararak yanıyordu. Ağır ağır. Sınırlarda yaşayanlar Silahşora, "Alevlerde bile şeytanlar yaşıyor…" demişlerdi. "Biz de bu bitkiyi yakıyoruz ama alevlere bakmamaya çalışıyoruz. Yoksa şeytanlar insanı ipnotize ediyorlar. Alevlere bakan bir kimseye işaret ediyor ve sonunda da onu ateşin içerisine çekiyorlar. Ondan sonra aptallık ederek alevlere bakan biri kendisinden önceki kurbanı görüyor."</p>

  <p>Yanmış otların üzerinde artık o tanıdık, çaprazlama işaretler vardı. Silahşor bitkileri parmaklarıyla itiştirirken gri küllere dönüşüverdiler. Ateşin kalıntıları arasında yanmış bir parça domuz sucuğundan başka bir şey yoktu. Silahşor düşünceli bir tavırla onu yedi.</p>

  <p>Siyahlı adamı iki aydan beri bu çöllerde izliyordu. Bu sonsuz gibi gözüken, insanı çıldırtacak kadar tekdüze, cehenneme benzeyen topraklarda onu kovalıyordu. Ama bu ana kadar siyahlı adamın kamp ateşlerindeki işe yaramaz o işaretlerden başka bir iz bulamamıştı. Örneğin, bir teneke kutu, bir şişe ya da bir su tulumu. Oysa Silahşor geride öyle dört tulum bırakmıştı. Ölü yılan derileri gibi.</p>

  <p>Belki de kamp ateşleri bir mesajdı. Harf harf açıklanıyordu. "Kaçmana bak," ya da, "Son yaklaşıyor," gibi bir şey. Hatta belki de, "Joe’nun Yerinde Yemek Ye," türünden bir reklam. Ama bu önemli değildi.</p>

  <p>Silahşor bu tür işaretlerden anlamıyordu. Ve bu ateşin kalıntıları da diğerleri gibi soğumuştu. Düşmanına daha yaklaşmış olduğunu seziyor, ama bu sonuca nasıl vardığını bilemiyordu. Bu da yine önemli sayılmazdı. Genç adam doğrularak ellerindeki külleri temizledi.</p>

  <p>Burada başka hiçbir iz yoktu. Tabii insanın yüzünü ustura gibi kesen rüzgâr sert toprakta kalan hafif izleri de silip süpürmüştü. Silahşor o ana kadar kurbanının başka hiçbir izini bulamamıştı. Hiçbir şey bulamamıştı. Sadece o çok eski karayolunun kenarındaki bu külleri soğumuş kamp ateşi kalıntılarına rastlamıştı. Ona kafasının içindeki telemetre yardım ediyordu.</p>

  <p>Genç adam yere oturdu ve su tulumundan bir yudum içti. Çölü bakışlarıyla taradı. Başını kaldırarak güneşe baktı. Şimdi ufka doğru kayıyordu. Ayağa kalkarak kemerine sıkıştırmış olduğu eldivenleri giydi. Ateş yakmak için şeytanotu toplamaya başladı. Bitkileri, siyahlı adamın ateşinden geride kalmış olan küllerin üzerine yerleştirdi. Bu acı bir alaydı. Ve Silahşor susuzluğunun romantik yanı gibi, bundan da hoşlanıyordu.</p>

  <p>Ateş yakmak için çelik çakmağını hemen kullandı. Günün son kalıntıları altındaki toprakta kaçak bir sıcaklık ve batı ufkunda alaylı bir turuncu çizgi halini alıncaya kadar bekledi. Sabırla güneye, dağların bulunduğu yana doğru bakıyordu. Yeni bir kamp ateşinden dümdüz yükselecek önce bir dumanı göreceğini umduğu böyle bir şeyi beklediği yoktu. Sadece gözlüyordu. Çünkü bu da olayın bir parçasıydı. Ancak görünürde hiçbir şey yoktu. Silahşor, siyahlı adama daha yakındı. Ama eskiye kıyasla.</p>

  <p>Düşmanına alacakaranlıkta kamp ateşinden yükselen dumanı görecek kadar yaklaşmamıştı henüz.</p>

  <p>Genç adam parçaladığı kuru otları tutuşturdu ve rüzgârın estiği yönün aksi tarafına geçerek yere uzandı. Böylece o hayallere neden olan duman bomboş topraklara doğru uçup gitti. Rüzgâr zaman zaman sert tozları kaldırarak devamlı esiyordu.</p>

  <p>Yukarıda gökyüzünde yıldızlar hiç göz kırpmıyorlardı. Her zaman vardı onlar. Milyonlarca güneş ve dünya. Başdöndürücü takım yıldızlar. Temel renklerin her tonunda soğuk ateşler. Silahşor seyrederken gökyüzü mordan siyaha dönüştü. Kayan bir yıldız gökyüzünde bir an görkemli bir kavis çizdi. Sonra da kayboldu. Şeytanotu yeni biçimler oluşturarak yanarken etrafa acayip gölgeler düştü. Bu biçimler anlamlı işaretler değildi. Ancak bu çaprazlama kesişen hatlar insanda belli belirsiz korkular uyandırıyorlardı.</p>

  <p>Silahşor yakacağı bitkileri anlamlı değil, işe yarayacak bir biçimde yerleştirmişti. Siyahlar ve beyazlardan söz ediyordu bu. Yabancı otel odalarında çarpılmış kötü tabloları düzelten bir adamdan da. Ateş ağır ağır yanıyor, ışıltılı göbeğinde hayaletler dans ediyordu. Ama Silahşor onları görmüyordu artık. Çünkü uykuya dalmıştı. İki biçim, sanat ve ustalık, birbirlerine kaynamışlardı. Rüzgâr inliyordu. Arada sırada ters bir hava akımı dumanların dönerek ona doğru dalgalanmalarına neden oluyordu. Zaman zaman hafif bir duman yüzüne kadar geliyor, rüyaların oluşmasına yol açıyordu. Küçük bir kum taneciğinin istiridyenin içinde inci oluşmasına yol açtığı gibi. Silahşor arada sırada da rüzgârla birlikte inliyordu. Ama yıldızlar bu olaya karşı kayıtsızdılar. Savaşlara, çarmıha germelere ve yeniden canlanmalara karşı da kayıtsız oldukları gibi. Bu durum da genç adamın hoşuna giderdi herhalde.</p>

  <p><br /></p>

  <h2 id="sigil_toc_id_2" style="text-align: center;">II</h2>

  <p>Silahşor son dağın yamacından katırını çekiştirerek inmişti. Hayvanın gözleri sıcak yüzünden yuvalarından uğramıştı. Ölü bir katırın gözleriydi bunlar artık. Genç adam son kasabadan da üç hafta önce geçmişti. Ondan sonra o bomboş araba yolundan ilerlemiş, zaman zaman sınırda yaşayan insanların birbirlerine yaslanmış kerpiç kulübeleriyle karşılaşmıştı. Bu kulübeler şekillerini kaybederek ev halini almışlardı. İçlerinde cüzzamlılar ya da deliler yaşıyorlardı. Silahşora göre delilerle ahbaplık etmek daha iyi oluyordu. O kaçıklardan biri ona çelik bir Silva pusulası vermiş ve, "Bunu İsa’ya götür," demişti.</p>

  <p>Silahşor pusulayı ciddi bir tavırla alırken, İsa’yı görürsem kendisine veririm, diye düşünmüştü. Ama onunla karşılaşacağımı sanmıyorum.</p>

  <p>Son kulübenin önünden geceli beş gün olmuştu. Artık önünde hiçbir köy olmadığını düşünmeye başlıyordu. Ama son aşınmış tepeyi de aşınca o tanıdık, çim kaplı alçak damı görmüştü.</p>

  <p>Bu evde şaşılacak kadar genç bir adam oturuyordu. Hemen hemen beline kadar inen kızıl saçları vardı. Bir dizi sıska mısırın etrafındaki yabanotlarını çılgınca bir heyecanla ayıklıyordu.</p>

  <p>Katır hırıltıyla karışık homurtuyu andıran bir ses çıkardı. Kerpiç evin sahibi hemen başını kaldırdı. Deli bakışlı mavi gözleri hemen Silahşoru yakaladı. Delikanlı iki elini birden kaldırarak genç adamı kısaca selamladı. Sonra da tekrar mısırların üzerine eğildi. Şimdi kulübesinin hemen yanındaki ikinci mısır dizisiyle ilgileniyordu. Kamburunu çıkarmıştı. Şeytanotlarını ve arada sırada güdük mısırları omzunun üzerinden fırlatıyordu. Doğruca çölden esen rüzgâr uzun saçlarını dalgalandırıp uçuruyordu. Artık rüzgâra engel olacak hiçbir şey yoktu. Silahşor tepeden ağır ağır indi. Sırtındaki su tulumları sakırdayan katırın yularını çekiyordu. Cansız gibi gözüken mısır tarlasının yanında durdu. Ağzında tükrük oluşması için bir yudum su içti. Sonra da kupkuru toprağa tükürdü.</p>

  <p>"Ürünün yaşasın."</p>

  <p>Delikanlı, "Sen de yaşa," diye cevap vererek doğruldu. Sırtı kolaylıkla duyulacak bir biçimde çatırdadı. Silahşoru korkusuzca süzdü. Saçları ve sakalının arasından gözüken suratında o hastalığın izleri pek yokmuş gibiydi. Bakışları biraz delice olmasına karşın, aklı başında gözüküyordu.</p>

  <p>Delikanlı, "Mısır ve fasulyeden başka bir şeyim yok," dedi. "Ama fasulyeye karşılık senin de bir şeyler vermen gerekir. Fasulyeyi arada sırada bir adam <span class="calibre8">getiriyor. Ama burada fazla kalmıyor." Kahkaha attı. "Ruhlardan korkuyor."</span></p>

  <p>"Herhalde senin de hayalet olduğunu düşünüyor."</p>

  <p>"Herhalde."</p>

  <p>İkisi bir an sessizce birbirlerine baktılar.</p>

  <p>Sonra delikanlı elini uzattı. "Adım Brown."</p>

  <p>Silahşor elini sıktı. Aynı anda evin çimen kaplı alçak damının tepesinde sıska bir kuzgun cırlak bir sesle öttü.</p>

  <p>Delikanlı kuşu işaret etti. "Zoltan o."</p>

  <p>Kuzgun adını duyunca yeniden öttü ve Brown’a doğru uçtu. Delikanlının başına doğru inerek oraya tünedi. Pençelerini Brown’un karmakarışık saçlarına doladı. Sonra da neşeyle, "Canın cehenneme!" diye bağırdı. "Senin canın da cehenneme, buraya gelirken bindiğin atın da canı cehenneme!"</p>

  <p>Silahşor dostça bir tavırla başını salladı.</p>

  <p>Kuzguna ilham gelmişti anlaşılan. Şiir okur gibi, "Fasulye, fasulye, müzikli ürün," diye haykırdı. "Ne kadar fazla yersen, o kadar çok yellenirsin."</p>

  <p>"Bu sözleri kuşa sen mi öğrettin?"</p>

  <p>Brown, "Galiba öğrenmek istediği sadece buydu," dedi. "Ona bir keresinde İsa’nın Duası‘nı ezberletmeye çalıştım." Gözlerini bir an kulübeden ayırarak tekdüze uzanan tozlu düzlüğe doğru baktı. "Ama galiba burası ‘İsa’nın Duası‘na göre bir yer değil. Sen Silahşorsun, değil mi?"</p>

  <p>"Evet." Silahşor yere çömelerek tütün kesesini çıkardı.</p>

  <p>Zoltan, Brown’un kafasından havalandı. Kanat çırparak Silahşorun omzuna kondu. "Herhalde öbür adamın peşindesin."</p>

  <p>"Evet." Silahşor o kaçınılmaz soruyu sordu. "Buradan geceli ne kadar oldu?"</p>

  <p>Brown omzunu silkti. "Bilmem ki… Burada zaman bir garip. İki haftadan daha fazla oldu sanırım. İki aydan daha az. Fasulyeci o adam buradan geçtikten sonra iki kez geldi. Aradan altı hafta geçti galiba. Ama herhalde yanılıyorum."</p>

  <p>Zoltan, "Ne kadar fazla yersen, o kadar çok yellenirsin," dedi.</p>

  <p>Silahşor, "Burada mola verdi mi?" diye sordu.</p>

  <p>Brown başını salladı. "Yemeğe kaldı. Senin de yapacağın gibi. Onunla biraz sohbet ettik."</p>

  <p>Silahşor ayağa kalktı. Zoltan haykırarak dama uçtu. Genç adam vücudunu titreten tuhaf bir heyecan duyuyordu. "Nelerden söz etti?"</p>

  <p>Brown tek kaşını kaldırarak Silahşora baktı. "Fazla bir şey söylemedi. ‘Burada hiç yağmur yağar mı?’ diye sordu. ‘Buraya geleli ne kadar oldu? Karını buraya mı gömdün?’ Daha çok ben konuştum: Oysa hiç de geveze değilimdir." Bir an durdu. Şimdi sadece sert rüzgârın uğultusu duyuluyordu. "O büyücü değil mi?"</p>

  <p>"Evet."</p>

  <p>Brown ağır ağır başını salladı. "Bunu anlamıştım. Ya sen?"</p>

  <p>"Ben sıradan bir insanım."</p>

  <p>"Onu hiçbir zaman yakalayamayacaksın."</p>

  <p>"Yakalayacağım."</p>

  <p>İki adam birbirlerine baktılar. Birdenbire aralarında yoğun bir duygu akımı oldu. Delikanlı o tuzlu kupkuru toprakların üzerinde duruyordu. Silahşor ise çöle doğru inen yamaçta. Silahşor çakmak taşını çıkardı.</p>

  <p>"Dur." Brown cebinden kükürt başlı bir kibrit çıkararak altına kir dolmuş tırnağıyla çaktı. Silahşor sigarasını aleve doğru uzatarak bir nefes çekti. "Sağol."</p>

  <p>Delikanlı döndü. "Su tulumlarını doldurmak isteyeceksin sanırım. Kaynak geride, saçağın altında. Ben yemek hazırlayayım."</p>

  <p>Silahşor mısır dizilerinin üzerinden dikkatle atlayarak arka tarafa gitti.</p>

  <p>Kaynak elle kazılmış bir kuyunun dibindeydi. Kuyunun kenarlarına, toz gibi toprağın göçmemesi için taş örülmüştü. Genç adam durmadan sarsılan el merdiveninden inerken, bu taşları döşemek için en aşağı iki yıl çalışmış olmalı, diye düşündü. Taşları buraya kadar taşımış. Sürüklemiş. Duvar örmüş.</p>

  <p>Su berraktı ama pek ağır fışkırıyordu. Tulumları doldurmak bir hayli zaman aldı. Silahşor ikinci tulumun ağzını kapattığı sırada Zoltan kuyunun kenarına tünedi. "Senin canın da cehenneme. Buraya gelirken bindiğin atının da canı cehenneme." Silahşor şaşırarak başını kaldırdı. Kuyunun derinliği dört buçuk metre kadardı. Brown’un yukarıdan taş atarak kafasını ezmesi işten bile değildi. Ondan sonra her şeyini kolaylıkla çalabilirdi. Bir deli ya da hasta böyle bir şey yapardı. Ama Brown ne hastaydı, ne de deli. Fakat Silahşor delikanlıdan hoşlanmıştı. Bu yüzden bu fikri kafasından kovdu. Geri kalan tulumları doldurdu. İş olacağına varır, diyordu kendi kendine.</p>

  <p>Kulübenin kapısından girerek basamaklardan indiği sırada Brown da sert tahtadan yapılmış bir spatulayla mısırları küçücük bir ateşten geri kalan korların arasına sokuyordu. Aslında bu izbe yer toprak düzeyinden daha aşağıdaydı.</p>

  <p>Gecenin serinliğinden yararlanılması ve serinliğin korunması için böyle yapılmıştı. Delikanlı boz bir battaniyenin iki ucuna eski tabaklar koymuştu. Fasulyenin suyu, ocağın yukarısına asılmış olan tencerede kaynamaya başlıyordu. "Suyun parasını da ödeyeceğim."</p>

  <p>Brown başını kaldırmadı. "Su Tanrının bir armağanı. Fasulyeleri ise Doktor Baba getiriyor."</p>

  <p>Silahşor homurtuyu andıran bir sesle güldü. Yere oturup sırtını kaba duvara dayadı. Kollarını kavuşturarak gözlerini yumdu. Kısa bir süre sonra burnuna pişen mısırların kokusu geldi. Brown bir kâğıt dolusu kurufasulyeyi suya atarken bir tıkırtı oldu. Sanki çakıllar birbirlerine çarpıyorlarmış gibi. Arada sırada damda yürüyen Zoltan’ın ayak sesleri duyuluyordu. Tak tak tak! Silahşor çok yorgundu. Son geçtiği Tull köyünde olan o korkunç olaylardan sonra buraya varıncaya kadar günde on altı, bazen on sekiz saat yol almıştı. Son on iki gün de yürüyerek ilerlemek zorunda kalmıştı. Katır artık dayanacak halde değildi.</p>

  <p>Tak tak tak.</p>

  <p>Silahşor, Brown aradan iki hafta geçtiğini söyledi, diye düşündü. Ya da en fazla altı hafta. Tull’da takvimler vardı. Köylüler siyahlı adamı da hatırlıyorlardı. Çünkü oradan geçerken yaşlı bir adamı iyileştirmişti. O bitki yüzünden ölmekte <span class="calibre8">olan bir adamı. Otuz beş yaşındaki bir ihtiyarı. Eğer Brown yanılmıyorsa siyahlı adam o günden beri fazla ilerleyememişti. Ama artık çöle geldim. Ve bu çölden geçmek cehenneme düşmekten farksız olacak.</span></p>

  <p>Tak tak tak.</p>

  <p>Silahşor kendi kendine, kanatlarını bana ödünç ver, kuş, dedi. O kanatları açar ve sıcak hava akımlarına kendimi bırakırım.</p>

  <p>Sonra uyuyakaldı.</p>

  <p><br /></p>

  <h2 id="sigil_toc_id_3" style="text-align: center;"><b class="calibre5">III</b></h2>

  <p>Brown, Silahşoru beş saat sonra uyandırdı. Hava kararmıştı. İçeriyi sadece küllenmiş korların kiraz rengi donuk ışıkları aydınlatıyordu.</p>

  <p>Brown, "Katırın öldü," diye haber verdi. "Ve yemek hazır."</p>

  <p>"Nasıl?"</p>

  <p>Brown omzunu silkti. "Kızarmış ve haşlanmış. Başka nasıl olacak? Fazla titiz insanlardan mısın sen?"</p>

  <p>"Hayır. Ben katırı kastettim."</p>

  <p>"Düşüp öldü işte. Galiba yaşlıydı." Brown bir an durdu, sonra da özür dilercesine ekledi. "Zoltan katırın gözlerini yedi."</p>

  <p>"Ya?" Silahşor, bunu tahmin etmeliydim, diye düşündü. Sonra da, "Zararı yok," dedi.</p>

  <p>Masa görevi yapan battaniyenin başına geçtikleri zaman Brown, Silahşoru yine şaşırttı. Tanrıdan kısaca onları kutsamasını istedi. "Yağmur, sağlık, ruhumuzun gelişmesini lütfet."</p>

  <p>Brown sıcak üç mısırı önündeki tabağa koyarken Silahşor ona, "Ölümden sonra hayat olduğuna inanıyor musun?" diye sordu.</p>

  <p>Brown başını salladı. "Evet. Bence ölümden sonraki hayat bu işte."</p>

  <p><br /></p>

  <h2 id="sigil_toc_id_4" style="text-align: center;"><b class="calibre5">IV</b></h2>

  <p>Fasulyeler birer kurşun gibiydi. Mısır da sertti. Dışarıda azgın rüzgâr toprak düzeyindeki saçakların etrafında homurdanıp inliyordu. Silahşor günlerdir açmış gibi mısır ve fasulyeyi çabucak yedi. O arada dört kap da su içti.</p>

  <p>Yemeğin ortalarına doğru kapıdan makineli tüfek sesini andıran bir gürültü geldi. Brown kalkarak Zoltan’ı içeri aldı. Kuş odada uçtu, sonra da keyifsizce bir köşeye çekildi.</p>

  <p>"Müzikli meyva," diye homurdandı.</p>

  <p>Silahşor yemekten sonra tütün kesesini Brown’a uzattı. İçin için de, şimdi, dedi. Sorular başlayacak.</p>

  <p>Ama delikanlı hiçbir soru sormadı. Sigarasını tüttürürken gözlerini ocaktaki sönmek üzere olan korlara dikti. Kulübe farkedilecek kadar serinlemişti.</p>

  <p>Zoltan birdenbire sanki vahiy gelmiş gibi, "Bizleri iğvalardan koru," diye bağırdı.</p>

  <p>Silahşor sanki biri kendisine ateş etmiş gibi irkildi. Birdenbire her şeyin hayal olduğuna karar verdi. Hepsi de hayaldi. Rüya değildi bunlar. Sadece büyülenmişti. Siyah elbiseli adam büyü yapmıştı. Ve şimdi ona insanı çıldırtacak kadar duygusuz bir biçimde, simgelerle bir şeyler anlatmaya çalışıyordu. Birdenbire Brown’a, "Sen hiç Tull’dan geçtin mi?" diye sordu.</p>

  <p>Brown başını salladı. "Evet. Buraya gelirken. Bir kere de Tull’a mısır satmak için gittim. O yıl yağmur yağdı. Hemen hemen on beş dakika kadar. Topraklar sanki ağızlarını açarak suları emdiler. Bir saat sonraysa her taraf yine kupkuru ve bembeyazdı. Ama mısır… Ah, Tanrım, mısır! Onların geliştiğini gözlerinle görebiliyor, büyüdüklerini kulaklarınla duyuyordun. Sanki yağmur onlara bir ağız sağlamıştı. Çıkan mutlu bir ses değildi. Sanki mısırlar iç çekerek, inleyerek topraktan çıkıyorlardı." Bir an durdu. "Mısır fazla olduğu için bir kısmını götürüp sattım. Doktor Baba bana bu işi yapacağını söylemişti ama beni kazıklayacaktı. O yüzden kendim kalkıp Tull’a gittim."</p>

  <p>"O köyden hoşlanmıyor musun?"</p>

  <p>"Evet. Hoşlanmıyorum."</p>

  <p>Silahşor birdenbire, "Beni az kalsın öldürüyorlardı orada," diye açıkladı.</p>

  <p>"Öyle mi?"</p>

  <p>"Tanrının dokunduğunu sandıkları bir adamı öldürdüm. Ama aslında söyledikleri doğru değildi. Ona Tanrı değil, o siyahlı adam dokunmuştu."</p>

  <p>"Yani siyahlı adam sana tuzak kurmuştu, öyle mi?"</p>

  <p>"Evet."</p>

  <p>Gölgelerin arasından birbirlerine baktılar. Sanki gerçeklerin açıklanacağı bir andı bu.</p>

  <p>Silahşor, sorular şimdi başlayacak, diye düşündü.</p>

  <p>Ama Brown’un söyleyecek bir sözü yoktu. Sigarası dumanları tüten bir izmarite dönüşmüştü. Silahşor kesesine elini vurduğu zaman delikanlı, "İstemem," der gibi başını salladı.</p>

  <p>Zoltan huzursuzca kımıldandı. Bir şeyler söyleyecekmiş gibiydi ama sonra vazgeçti.</p>

  <p>Silahşor, "Sana bu olayı anlatabilir miyim?" diye sordu.</p>

  <p>"Tabii."</p>

  <p>Hikâyesine başlamak için uygun sözler aradı ama bulamadı. Sonra, "Su dökmem gerekiyor," diye mırıldandı.</p>

  <p>Brown başını salladı. "Buranın suyu böyle yapar. Bu işi mısırların üzerine yapar mısın lütfen?"</p>

  <p>"Tabii."</p>

  <p>Silahşor basamakları tırmanarak, karanlık geceye çıktı. Yukarıda yıldızlar çılgıncasına ışıldıyor, rüzgâr devamlı esiyordu. Genç adamın idrarı tozlu mısır tarlasına doğru bir kavis çizdi.</p>

  <p>Beni buraya siyahlı adam yolladı, diye düşünüyordu. Belki de Brown o kara giysili adam. Belki de…</p>

  <p>Silahşor bu fikirleri kafasından kovdu. Dayanmasını öğrenemediği tek şey çıldırması ihtimaliydi. Tekrar kulübeye döndü.</p>

  <p>Brown ona alayla, "Sinirli bir yaratık olup olmadığıma hâlâ karar veremedin mi?" diye sordu.</p>

  <p>Silahşor şaşırarak küçücük sahanlıkta durakladı. Sonra da ağır ağır aşağıya inerek yerine oturdu.</p>

  <p>"Sana Tull’ı anlatıyordum…"</p>

  <p>"Köy gelişiyor mu?"</p>

  <p>"Tull öldü." Bu sözleri bir an havada asılı kaldı sanki.</p>

  <p>Brown yine başını salladı. "Çöl. Bence sonunda her şeyi boğacak. Bir zamanlar çölü aşan bir araba yolu olduğunu biliyor muydun?"</p>

  <p>Silahşor gözlerini kapattı. Başı deli gibi dönüyordu. Boğuk boğuk, "Bana ilaç verdin…" diye homurdandı.</p>

  <p>"Hayır. Ben hiçbir şey yapmadım."</p>

  <p>Silahşor gözlerini ihtiyatla araladı.</p>

  <p>Brown, "Anlatacakların konusunda için rahat değil," dedi. "Bunu ben senden istemeliyim. Öyle de yapacağım. Bana Tull’ı anlatır mısın?"</p>

  <p>Silahşor kararsızca ağzını açtı. Ve bu kez sözcüklerin dilinin ucuna kadar gelmiş olduklarını farkederek şaşırdı. Önce ifadesiz bir sesle kesik kesik konuşmaya başladı. Ama sonra konuşması düzgünleşti. Artık biraz ifadesiz bir sesle ama rahatça anlatıyordu. O uyuşturulmuş gibi hali geçmişti. Şimdi garip bir heyecan duyuyordu. Gece geç saatlere kadar konuştu. Brown onun sözünü hiç kesmedi. Kuş da öyle.</p>

  <p><br /></p>

  <h2 id="sigil_toc_id_5" style="text-align: center;">V</h2>

  <p>Silahşor katırı Princetown’dan almıştı. Tull’a vardığı sırada hayvan hâlâ pek yorulmamıştı. Güneş bir saat kadar önce batmıştı. Ama yine de yoluna devam etmişti. Ona önce köyün gökyüzüne vuran ışıkları yol göstermişti. Sonra da gürültülü bir piyanoda çalınan "Hey Jude" şarkısı. Müzik inanılmayacak kadar kolaylıkla duyuluyordu. Diğer yollar ona bağlanırken şose iyice genişliyordu. Ormanlar ortadan kalkalı çok olmuştu artık. Onların yerini o tekdüze ovalar almıştı. Bodur çalılar ve çayır otlarıyla kaplı sonsuz kasvetli kırlar, derme çatma kulübeler, içlerinde iblislerin dolaştıkları gölgeli köşkler. İnsanların terkettikleri ya da zorla götürüldükleri uğursuz görünüşlü, bomboş kulübeler. Karanlıkta titreşen bir tek ışığın yerini belirlediği, sınırda yaşayanlara özgü <span class="calibre8">izbeler. Gündüzleri tarlalarda çalışan, akraba evlilikleri sonucu ortaya çıkmış suratsız insanlardan oluşan kabileler. Temel ürün mısırdı bu bölgede. Ama fasulye ve biraz bezelye de yetiştiriliyordu. Arada sırada sıska bir inek kabukları soyulmuş akçaağaç kütüklerinin arasından Silahşora aptal aptal bakıyordu. Genç adamın yanından dört defa arabalar gelip geçmişti. İki kez bu yönden, iki kez de karşı taraftan. Arabalar arkadan yaklaşarak yanından geçtiklerinde hemen hemen boştular. Ama kuzeydeki ormanlara doğru giderlerken daha dolu oluyorlardı.</span></p>

  <p>Çirkin bir bölgeydi burası. Silahşor Princetown’dan ayrıldıktan sonra iki defa yağmur yağmıştı. İsteksizce. Çayır otları bile cılız ve sarımsıydı. Evet, burası çirkin bir yerdi. Silahşor siyahlı adamın izine bile rastlamamıştı. Belki de arabaya binmişti.</p>

  <p>Yol ileride bir dönemeç yapıyordu. Silahşor katırı durdurarak aşağıya, Tull’a baktı. Köy yuvarlak, çanak biçimi bir çukura kurulmuştu. Ucuz bir montürü olan adi bir mücevher gibiydi. Köyde ışıklar vardı. Daha çok müzik sesinin geldiği taraftaydı bunlar. Köyde dört yol olduğu anlaşılıyordu. Bunlardan üçü ana yolu oluşturan şoseyle dik açılar yapıyorlardı.</p>

  <p>Silahşor, belki köyde bir lokanta vardır, diye düşündü. Hiç sanmıyorum ama olabilir… Katıra dönerek dilini şaklattı.</p>

  <p>Artık yolun kenarındaki evler daha sıklaşmaya başlamıştı. Ama çoğu yine de boştu. Silahşor küçücük bir mezarlığın önünden geçti. Çarpılmış, yosun tutmuş tahtalar yan yatmışlardı. Etraflarını şeytanotları sarmıştı. Yüz elli metre kadar ileride eski bir levha gördü, üzerinde TULL yazılıydı.</p>

  <p>Yarı dalgaya düşmüş insanların seslerinden oluşan bir ahmaklar korosu "Hey Jude"un son uzun nakaratını söylerken Silahşor de köye girdi. "Naa-naa-naa-naa-na-na-na… hey, Jude…"</p>

  <p>Ölü bir sesti bu. Çürümüş bir ağaç gövdesindeki kovukta dolaşan rüzgârın iniltisi gibi bir şey. Eğer Silahşor gürültülü, tıngırtılı piyanonun bayağı sesini duymasaydı, acaba siyahlı adam bu terkedilmiş köyü doldurmaları için hortlakları mı ayaklandırdı, diye düşünecekti. Bu fikir hafifçe gülmesine neden oldu.</p>

  <p>Sokaklarda bazı insanlar dolaşıyorlardı; çok değil, sadece birkaç kişi. Denizci tipi bluzlar ve siyah pantolonlar giymiş üç kadın karşıdaki tahta kaldırımdan geçerken dönüp merakla Silahşora bakmadılar. Yüzleri, hemen hemen artık gözükmeyen gövdelerinin yukarısında gözleri olan iri, uçuk renkli beyzbol toplarına benziyordu. Başına hasır bir şapka geçirmiş olan bir ihtiyar kepenkleri kapatılmış bir bakkal dükkânının önündeki basamaklardan Silahşoru seyretmeye başladı. Geç gelen bir müşterisiyle ilgilenen sıska bir terzi bir an durarak yoldan geçen genç adamı süzdü. Hatta onu daha iyi görebilmek için vitrindeki lambayı havaya kaldırdı. Silahşor başıyla selam verdi. Ama ne terzi, ne de müşteri onun selamına karşılık verme zahmetine katlandı. Genç adam onların gözlerini kalçalarının üzerinden sarkan tabanca kılıflarına dikmiş olduklarının farkındaydı. Ancak on üç yaşlarında bir çocukla sevgilisi bir blok ötede karşıya geçerlerken bir an duraklar gibi oldular. Her adımda toz bulutları kalkıyor, bir süre dağılmıyorlardı. Yolun kenarındaki lambalardan ancak birkaçı sağlamdı. Ama camları donmuş gazyağı yüzünden iyice bulanıklaşmıştı. Camların çoğu kırılmıştı zaten. İleride bir ahır vardı. Herhalde ancak arabalar sayesinde ayakta durabiliyordu burası. Üç çocuk ahırın açık kapısının bir yanında bilye oynamak için tozların üzerine çizdikleri bir dairenin etrafında sessizce çömelmişlerdi. Mısır püskülünden yapılmış sigaralar içiyorlardı. Avluya uzun gölgeleri düşüyordu.</p>

  <p>Silahşor katırını onların yanından geçirerek ahırın loş derinliklerine doğru baktı. İçeride kandil gibi tek bir lamba yanıyordu. Çok uzun boylu, tulumlu, sıska bir ihtiyar kuru çayır otlarını yukarıdaki samanlığa doğru atarken gölgesi sıçrayıp titreşiyordu.</p>

  <p>Silahşor, "Hey!" diye seslendi.</p>

  <p>Yaba durakladı ve seyis öfkeyle döndü. "E, ne olmuş?"</p>

  <p>"Katırım var."</p>

  <p>"Aferin sana."</p>

  <p>Silahşor düzgün basılmamış, ağır bir altın parayı bir fiskede yarı karanlık ahıra doğru fırlattı. Altın üzerlerine samanlar saçılmış olan eski tahtalara çarparak şıngırdadı.</p>

  <p>Seyis ilerleyerek altını aldı. Gözlerini kısarak yan yan Silahşora baktı. Bakışları genç adamın silah kemerine kaydı ve ihtiyar ekşi bir suratla başını salladı.</p>

  <p>"Katırın burada ne kadar kalacak?"</p>

  <p>"Bir gece. Ya da iki. Belki de daha uzun bir süre."</p>

  <p>"Bende altının üstünü verecek para yok."</p>

  <p>"Ben üstünü istemedim ki."</p>

  <p>Seyis, "Kanlı para," diye homurdandı.</p>

  <p>"Ne?"</p>

  <p>"Hiç hiç." Seyis katırı yularından tutarak ahıra soktu.</p>

  <p>Silahşor, "Hayvanı kurula!" diye seslendi.</p>

  <p>Ama ihtiyar dönüp ona bakmadı.</p>

  <p>Genç adam dairenin etrafına çömelmiş olan çocukların yanına gitti. Onlar bütün bu konuşmayı aşağılamayla karışık bir ilgiyle dinlemişlerdi.</p>

  <p>Silahşor laf olsun diye sordu. "Nasıl gidiyor?"</p>

  <p>Çocuklar cevap vermediler.</p>

  <p>"Siz bu köyden misiniz?"</p>

  <p>Silahşora yine cevap veren olmadı.</p>

  <p>Çocuklardan biri, dişlerinin arasına sıkıştırdığı mısır yaprağına sarılı çarpık sigarayı aldı. Yeşil kedi gözünden bir bilyeyi kaparak tozdaki dairenin ortasına attı. Bu başka bir bilyeye çarpıp onu dairenin dışına yuvarladı. Çocuk yine kedi gözünü alarak atışa hazırlandı.</p>

  <p>Silahşor, "Bu köyde lokanta var mı?" dedi.</p>

  <p>Çocuklardan biri, en küçükleri başını kaldırdı. Ağzının yanında koskocaman bir uçuk vardı. Ama bakışları hâlâ safçaydı. Silahşoru hem ona dokunan, hem de korkutan gizli bir merakla süzüyordu.</p>

  <p>"Sheb’in Yerinde bir hamburger yiyebilirsin."</p>

  <p>"Piyano çalınan yer mi orası?"</p>

  <p>Çocuk, "Evet," der gibi başını salladı ama başka bir şey söylemedi. Oyun arkadaşlarının bakışları kötüleşmişti. Gözlerinde düşmanca ifadeler vardı şimdi.</p>

  <p>Silahşor elini şapkasının kenarına götürdü. "Sağol. Bu köyde konuşacak kadar zeki birinin bulunduğunu bilmek beni sevindirdi."</p>

  <p>Çocukların yanından geçti. Tahta kaldırıma çıkarak Sheb’in Yerine doğru yürümeye başladı. O sırada çocuklardan birinin aşağılama dolu, berrak sesini işitti. "Ot yiyici! Aşağılık köpek! Ot yiyici!" Bu ses hâlâ çocuksuydu.</p>

  <p>Sheb’in Yeri’nin önünde üç gaz lambası alev alev yanıyordu. Bunlardan ikisi öne arkaya açılan çift kanatlı kapının yanlarına, biri de yukarısına çivilenmişti. İçeride hep bir ağızdan söylenen "Hey Jude" şarkısı sona ermişti. Piyanist şimdi başka eski bir şarkıyı çalıyordu. İçeridekiler kesik mırıltılarla konuşuyorlardı.</p>

  <p>Silahşor bir an dışarıda durup içeriye baktı. Yere talaş dökülmüştü. Çarpık bacaklı masaların yanlarına birer tükürük hokkası konmuştu. Bar bir çift ayağın üzerine yerleştirilmiş olan bir keresteden oluşuyordu. Gerisindeki bulanık aynadan piyanistin aksi gözüküyordu. Piyano taburesine oturmaya alışık olan kimseler gibi kamburunu çıkarmıştı. Piyanonun ön tahtası yoktu. O yüzden ellerini tuşlarda dolaştırırken tahta tokmakların yukarı kalkıp indikleri görülebiliyordu. Barın arkasında saman saçlı bir kadın bekliyordu. Arkasına kirli mavi bir elbise giymiş, bir askısı koptuğu için çengelli iğneyle tutturmuştu. Salonun dibinde altı kadar köylü vardı. İçki içiyor ve cansızca "Beni İzle" oynuyorlardı. Altı kadar kişi piyanonun etrafında duruyordu, dört beş kişi de barın önündeydi. Kır saçları karmakarışık yaşlı bir adam kapının yakınındaki bir masada uyuyordu.</p>

  <p>Silahşor içeri girdi.</p>

  <p>Herkes dönerek ona ve silahlarına baktı, içeriye bir anda derin bir sessizlik çöktü. Sadece bir şeyin farkında olmayan piyanist tuşlara basmayı sürdürdü.</p>

  <p>Sonra kadın tezgâhın üzerini sildi. Ve her şey normale döndü.</p>

  <p>Köşedeki oyunculardan biri, "Beni izleyin," diyerek karşısındakinin önünde duran üç kupanın yanına dört maçayı dizdi. Kaybeden adam küfrederek parayı uzattı. İskambiller toplandı. Karıştırıldı ve tekrar dağıtıldı.</p>

  <p>Silahşor bara yaklaştı. "Hamburger var mı?" diye sordu.</p>

  <p>"Tabii." Kadın genç adamın gözlerinin içine baktı. Belki bu işe başladığı sırada güzeldi ama şimdi yüzü yumru yumruydu. Ve alnında kıpkırmızı bir yara izi helezonlar çiziyordu. Kadın yaranın üzerine bol bol pudra sürmüş ama izi gizleyememişti. Tersine yaraya dikkati çekiyordu.</p>

  <p>"Ben de öyle düşünmüştüm. Bana üç hamburger ve bir bira ver."</p>

  <p>Salondaki hava yine usulca değişti. Üç hamburger! Ağızlar sulandı. Diller adeta ihtirasla tükürükleri emdiler. Üç hamburger!</p>

  <p>"Beş kâğıt eder. Birayla birlikte yani."</p>

  <p>Silahşor tezgâha bir altın bıraktı.</p>

  <p>Bütün gözler parayı izlediler.</p>

  <p>Barın gerisindeki, aynanın solunda dumanları tüten bir kömür mangalı duruyordu.</p>

  <p>Kadın gerideki küçük odaya girerek gözden kayboldu. Sonra elinde, bir kâğıdın üzerine koyduğu etle döndü. Kıymayı bölerek üç köfte yaptı ve ateşin üzerine dizdi. Mangaldan yükselen koku insanı çıldırtacak gibiydi. Silahşor duygusuz bir umursamazlıkla orada bekliyordu. Piyanistin yanlış tuşlara bastığının, kâğıt oyununun ağırlaştığının ve barın önündekilerin kendisine yan gözle baktıklarının hayal meyal farkındaydı.</p>

  <p>Biri arkadan tam kendisine yaklaşacağı sırada Silahşor onu aynadan gördü. Köylünün kafası hemen hemen kabaktı. Elini, kemerine bir kılıf gibi takılmış olan kocaman bir av bıçağının sapına dolamıştı.</p>

  <p>Silahşor usulca, "Gidip yerine otur," dedi.</p>

  <p>Adam durakladı. Farkına varmadan üst dudağı yukarı kalktı. Tıpkı bir köpeğinki gibi. Ani bir sessizlik oldu. Sonra köylü dönüp masasına gitti. Ve salonun havası yine normale döndü.</p>

  <p>Kadın Silahşorun birasını büyük çatlak bir bardağa koydu. Sonra da aksi aksi, "Altının üstünü verecek param yok," diye söylendi.</p>

  <p>"Paranın üstünü vermeni beklemiyordum ki."</p>

  <p>Kadın sanki bu zenginlik gösterisi onun yararına olmasına rağmen yine de kızmış gibi başını salladı. Ama genç adamın altınını aldı. Bir dakika sonra hamburgerleri bulanıklaşmış bir tabağa koyarak uzattı. Köftelerin kenarları hâlâ kırmızıydı.</p>

  <p>"Tuz var mı?"</p>

  <p>Kadın tezgâhın altından aldığı tuzluğu uzattı. "Ekmek?"</p>

  <p>"İstemem." Silahşor kadının paradan söz ederken yalan söylediğini biliyordu ama onu zorlamak niyetinde değildi.</p>

  <p>Kabak kafalı adam zehirli bakışlarla onu süzüyordu. Tahtaları oyulup çatlamış masaya bıraktığı ellerini yumruk yapıyor, sonra parmaklarını gevşetiyordu. Burun kanatları düzgün aralıklarla kabarıyordu.</p>

  <p>Silahşor sakin sakin, adeta nezaketle hamburgerlerini yemeye başladı. Eti çatalıyla parçalayıp lokmaları ağzına götürüyor, bu sığıra başka nelerin katıldığını düşünmemeye çalışıyordu.</p>

  <p>Yemeğini bitirirken bir bira daha istemeye ve bir sigara sarmaya hazırlandı.</p>

  <p>Aynı anda bir el omzunu kavradı.</p>

  <p>Silahşor birdenbire salonun yine sessizleşmiş olduğunu farketti. Döndü ve içeriye girdiği zaman kapının yanında uyuyan adamla burun buruna geldi. Korkunç bir surattı onunki. Pis pis şeytanotu kokuyor, sanki ondan zehirli bir hava yayılıyordu. Gözleri lanetlenmiş insanlarınki gibiydi. Gören ama yine de göremeyen bir insanın yuvalarından uğramış, sabit bakışlı gözleri. Bu gözler içe, bilinçaltının pis kokulu bataklıklarından yükselen, çığrından çıkmış, kontrol altına alınamayan rüyaların oluşturduğu kısır bir cehenneme dikilmişlerdi.</p>

  <p>Tezgâhın arkasındaki kadın hafifçe inledi.</p>

  <p>Adamın çatlamış dudakları kıpırdandı, aralandı. Yosunlu, yeşil dişleri ortaya çıktı.</p>

  <p>Silahşor, artık şeytanotunu sigara gibi bile içmiyor, diye düşündü. Çiğniyor. Gerçekten çiğniyor.</p>

  <p>Bu düşünceyi hemen bir başkası izledi. Ölü o. Bir yıl önce ölmüş olması gerekirdi.</p>

  <p>Bir başka düşünce diğerini takip etti. Siyahlı adam.</p>

  <p>İki adam birbirlerine baktılar. Silahşor ve çılgınlık sınırını aşmış olan Tull’lı.</p>

  <p>Köylü konuşmaya başladı. Silahşor onun kendisine "Soylu Dili"yle hitap ettiğini duyunca çok şaşırdı.</p>

  <p>"Lütfet de bir altın ver, Silahşor. Sadece bir altın vermez misin? Güzel bir şey için?"</p>

  <p>"Soylu Dili." Silahşorun kafası bir an bu düşünceyi incelemek istemedi. Yıllar oldu. Tanrım. Yüzyıllar. Binlerce yıl. Artık hiç kimse Soylu Dilini konuşmuyor. Bu dili bilenlerin sonuncusu benim. Sonuncu Silahşor. Diğerleri…</p>

  <p>Elini uyuşmuş gibi göğüs cebine sokarak bir altın çıkardı. Tull’lı etleri yarılmış, kabuk kabuk olmuş elini uzatarak altını aldı. Parayı okşadı. Gaz lambalarının yağlı ışığını yansıtması için yukarı kaldırdı. Altın o gururlu, uygar ışıltılarını çıkararak parıldadı. Altınımsı. Kızılımsı. Kanımsı ışıltıyla. "Ahhh…" Bir sözcüğe benzemeyen, zevk dolu bir sesti bu. Yaşlı adam sendeleyerek döndü ve masasına doğru gitti. Altını gözlerinin hizasına kaldırmış çeviriyor, ışıldatıyordu.</p>

  <p>Salon hızla boşalıyor, kapının iki kanadı bir öne bir arkaya açılıp kapanıyordu. Piyanist piyanonun kapağını çarparak kapattı ve ancak opera komiklerde görülecek uzun adımlarla diğerlerini izledi.</p>

  <p>Kadın onun arkasından, "Sheb!" diye bağırdı. Sesinde şirretlikle korku garip bir biçimde birbirine karışmıştı. "Sheb, buraya gel! Kahretsin!"</p>

  <p>O arada yaşlı adam masasına dönmüştü. Altını kırık masada çevirdi. Yarı ölü, yarı canlı gözlerinde boş bir ilgiyle parayı seyretti. Altını ikinci defa döndürdü. Sonra üçüncü defa. Gözkapakları ağırlaştı. Daha altının dönüşleri sona ermeden başını tahtaya dayadı.</p>

  <p>Kadın öfkeyle, "İşte olan oldu," dedi. "Müşterilerimi kaçırdın. Memnun musun?" Silahşor, "Yine gelirler," diye cevap verdi.</p>

  <p>"Bu gece gelmezler artık."</p>

  <p>"Kim o?" Silahşor ot yiyiciyi işaret etti.</p>

  <p>"Haydi sen…" Kadın eliyle müstehcen bir işaret yaptı.</p>

  <p>Silahşor sabırla, "Bunu bilmem gerekiyor," dedi. "O…"</p>

  <p>Kadın homurdandı. "O seninle acayip bir dille konuştu. Oysa Nort ömrü boyunca hiç böyle konuşmadı."</p>

  <p>"Ben bir adamı arıyorum. Onu tanıdığından eminim."</p>

  <p>Kadın genç adama baktı. Öfkesi geçmiş, yerini düşünceli bir ifade almıştı. Bu da yerini ısrarlı bir bakışa bıraktı. Bir pırıltıya.</p>

  <p>Silahşor bu ifadeyi daha önce de görmüştü. Eski binanın tahtaları gıcırdıyordu. Uzaklarda bir köpek havlayıp uluyordu. Silahşor bekledi. Kadın onun bazı şeyleri bildiğini anladı ve gözlerindeki o ışıltı kayboldu. Şimdi umutsuzca bakıyordu. Gözlerinde sözlerle açıklanmasına gerek olmayan dilsiz bir ihtiyaç vardı.</p>

  <p>Kadın, "Fiyatımı biliyorsun," dedi.</p>

  <p>Silahşor onu dikkatle inceledi. Kendi kendine, yara izi karanlıkta gözükmez, dedi. Vücudu ince. Yani çöl ve zorlu yaşam koşulları her tarafını sarkıtamamış. Vaktiyle fena değilmiş sanırım. Hatta belki de güzelmiş. Ama bu da önemli değil. Kara, kısır rahmi mezar böcekleriyle de dolu olsa önemli sayılmaz. Çünkü bu yazı böyle yazılmış.</p>

  <p>Kadın ellerini yüzüne götürdü. Yine de biraz gücü vardı. Ağlayacak kadar gücü. "Bakma bana! Öyle zalimce bakmana hiç gerek yok!"</p>

  <p>Silahşor, "Özür dilerim," dedi. "Zalimlik etmek istemedim."</p>

  <p>Kadın, "Hiçbiriniz istemezsiniz zaten!" diye haykırdı.</p>

  <p>"Lambaları söndür."</p>

  <p>Kadın, elleri yüzünde, ağlamaya başladı. Silahşor onun suratını elleriyle kapamasına sevindi. Yara izi yüzünden değil. Ama kadın böylece sanki genç kızlığına dönmüş oluyordu. Elbisesinin askısına taktığı iğne yağlı ışıkta pırıldıyordu.</p>

  <p>"Işıkları söndür ve kapıları kitle. O bir şey çalar mı?"</p>

  <p>Kadın, "Hayır," diye fısıldadı.</p>

  <p>"Öyleyse lambaları söndür."</p>

  <p>Kadın Silahşorun arkasına geçinceye kadar ellerini yüzünden çekmedi. Sonra lambaları teker teker kısarak söndürdü. Karanlıkta Silahşorun elini tuttu. Avucu sıcaktı. Genç adamı yukarıya götürdü. Yaptıklarını gizlemelerini gerektirecek ışık yoktu.</p>

  <p><br /></p>

  <h2 id="sigil_toc_id_6" style="text-align: center;"><b class="calibre5">VI</b></h2>

  <p>Silahşor karanlıkta sigaralar sardı. Yaktı ve birini kadına verdi. Odaya kadının kokusu sinmişti. Taze leylak kokusu. Çölün kokusu bunu bastırmış, sakatlamıştı. Bu tıpkı denizin kokusuna benziyordu. Silahşor birdenbire ilerideki çölden korktuğunu anladı.</p>

  <p>Kadın, "Adı Nort," diye açıkladı. Mihnet ve sıkıntı sesini bozmamıştı. "Sadece Nort. Öldü o."</p>

  <p>Silahşor bekledi.</p>

  <p>"Ona Tanrı dokundu. Daha doğrusu Onun bir habercisi."</p>

  <p>Silahşor, "Ben Tanrıyı hiç görmedim," dedi.</p>

  <p>"Ben bildim bileli o buradaydı. Nort yani. Tanrı değil." Kadın karanlıkta haşince güldü. "Nort bir ara balcılık yaptı. Sonra içmeye başladı. O otları koklamaya. Sonra sigara yapıp içmeye. Çocuklar artık Nort’un peşine takılıyor, köpekleri üzerine saldırtıyorlardı. Pis pis kokan yeşil bir pantolon giyiyordu. Anlıyor musun?"</p>

  <p>"Evet."</p>

  <p>"Nort şeytanotunu çiğnemeye başladı. Ve sonunda bir köşeye çekilip oturdu.</p>

  <p>Hiçbir şey yemiyordu artık. Belki kendince bir kral olduğunu düşünüyordu. Çocukların saray soytarıları, köpeklerin birer prens olduklarını da."</p>

  <p>"Evet."</p>

  <p>Kadın, "Barın tam önünde öldü," diye anlatmasını sürdürdü. "Tahta kaplı kaldırımda gürültüyle ilerledi. Çocuklarla köpekler peşindeydiler. Nort’un ayaklarındaki botlar hiç eskimiyordu. Mühendislerin giydikleri botlardandı. Nort birbirine sarılıp dolanmış tel elbise askılarına benziyordu. Gözlerinde cehennemin bütün ateşlerini görebiliyordun. Ama o sırıtıyordu. Çocukların Azizler Gecesinde balkabaklarına yaptıkları sırıtkan suratlara benziyordu yüzü. İnsanın burnuna pis bir koku geliyordu. Üzerinde pis kılığın, otun ve hastalığın kokusu. Salyaları ağzının iki yanından yeşil kanlar gibi akıyorlardı. Galiba içeriye girerek Sheb’in piyanosunu dinlemek istiyordu. Ve tam kapının önünde durarak başını yana eğdi. Onu görebiliyordum. Nort’un bir araba gürültüsü duyduğunu sandım. Ama o sırada gelecek bir posta arabası da yoktu. Sonra Nort kustu. Kusmuğu kapkara ve kanlıydı. O sırıtkan ağzından kanlar ızgaradan akan pis yağmur suları gibi fışkırıverdi. Koku çıldırarak koşmana neden olacak kadar keskindi. Nort ellerini havaya kaldırdı ve kusuverdi. Hepsi o kadar. Ve sırıtarak kendi kusmukları arasında can verdi."</p>

  <p>Alice adlı kadın, Silahşorun yanında titriyordu. Dışarıda rüzgâr devamlı inliyor, uzaklarda bir yerde bir kapı çarpıyordu. Rüyada duyulan bir sese benziyordu bu. Duvarların arasında fareler koşuşuyordu.</p>

  <p>Silahşor, herhalde köydeki fare besleyecek kadar tek zengin yer burası, diye düşündü. Elini kadının karnına koydu. Alice şiddetle irkildi, sonra da gevşedi. Silahşor, "Siyah elbiseli adam," dedi.</p>

  <p>"Her şeyi öğrenmek istiyorsun! Öyle değil mi?"</p>

  <p>"Evet."</p>

  <p>"Pekâlâ. Anlatacağım…" Alice genç adamın elini avuçlarının arasına alarak anlatmaya başladı.</p>

  <p><br /></p>

  <h2 id="sigil_toc_id_7" style="text-align: center;"><b class="calibre5">VII</b></h2>

  <p>Siyahlı adam Nort’un öldüğü gün akşama doğru geldi. Rüzgâr uluyor, toprağın gevşek üst tabakasını yerden koparıyordu. İri kum tanelerini ve köklerinden söktüğü mısırları döndüre döndüre uçuruyordu. Kennerly ahıra asma kilidi takmıştı. Diğer birkaç tüccar da kepenklerini indirmiş ve üzerlerine keresteleri dayamışlardı. Gökyüzü sarı bir renge bürünmüştü. Eski kaşar rengine. Bulutlar, biraz önce o bomboş çölde korkunç bir şey görmüşler gibi gökte hızla kayarak uzaklaşıyorlardı.</p>

  <p>Siyahlı adam bir tarafı zangırdayan bir arabayla geldi. Aracın üzerine bir muşambayı germişti. Muşamba dalgalanıp duruyordu. Köylüler onun gelişini seyrettiler. Elinde bir şişe içkiyle pencerenin önünde yatan ihtiyar Kennerly, kapıya vurursa açmayacağım, diye karar verdi. Teni sıcak büyük kızlarından biri yanında duruyordu.</p>

  <p>Ama siyahlı adam arabasını çeken doru atı sola doğru döndürmeyerek yoluna devam etti. Arabanın tekerleklerinden yükselen toz bulutlarını rüzgâr heyecanla yakalıyordu. Yabancı bir rahip ya da bir keşiş olabilirdi. Arkasında toz içinde kalmış bir cüppe vardı. Gevşek bir kukuleta başını örtüyor ve yüz hatlarını gizliyordu. Siyah cüppesi dalgalanıp uçuşuyor, altından kalın deriden yapılmış küt burunlu, tokalı botlar gözüküyordu.</p>

  <p>Siyahlı adam arabayı Sheb’in Yerinin önünde durdurup atını bağladı. Hayvan başını eğerek yere doğru homurdandı. Yabancı arkaya gidip muşambanın bir ucunu açtı. Oradan aldığı eski bir eyer çantasını omzuna vurarak, barın iki tarafa da açılan kapılarından içeri girdi.</p>

  <p>Alice merakla onu seyrediyordu. Ama başka hiç kimse siyahlı adamın gelişini farketmemişti. Müşterilerin hepsi de iyice sarhoştular. Sheb, Metodist ilahilerini caz temposuyla çalıyordu. Fırtınadan kaçmak ve Nort’un başında beklemek için erkenden gelmiş olan kır saçlı serserilerin şarkı söylemekten sesleri kısılmıştı. Sheb de fazla içmiş, neredeyse kendinden geçmek üzereydi. Başı dönüyor ve yaşayabildiği için şehvet duyuyordu. Piyanoyu telaşla, mekik hızıyla çalıyor, parmakları tuşların üzerinde uçuşuyordu.</p>

  <p>İnsanlar çığlıklar atıp bağırıyorlar ama hiçbir zaman rüzgârın uğultusunu bastıramıyorlardı. Ancak zaman zaman sanki ona meydan okumaktaydılar. Bir köşede Zachary, Amy Feldon’un eteğini kaldırmış kadının dizlerine Burç işaretleri çiziyordu. Başka birkaç kadın ortalıkta dolaşıyorlardı. Herkes çok şevkliydi sanki. Ama kapının çift kanatlarının arasından süzülen fırtınaya özgü ışık sanki onlarla alay ediyordu.</p>

  <p>Nort’u salonun ortasındaki birbirine bitiştirilmiş iki masanın üzerine yatırmışlardı. Botlu ayakları mistik bir V harfi oluşturuyordu. Ağzı gevşekçe bir sırıtmayla açık kalmıştı. Oysa biri ölünün gözlerini kapatmış ve üzerlerine de birer sahte jeton koymuştu. Göğsünün üzerinde kavuşturduğu ellerine de birer tutam şeytanotu sıkıştırmıştı. Zehir gibi kokuyordu Nort.</p>

  <p>Siyahlı adam kukuletasını iterek bara yaklaştı. Alice onu seyrediyordu. Duyduğu korku, içinde her zaman saklı olan o tanıdık ihtiyaca karışıyordu. Yabancının üzerinde hiçbir dini simge yoktu ama bu da tek başına önemli bir şey sayılmazdı. Siyahlı adam, "Viski," dedi. Sesi yumuşak ve tatlıydı. "İyi cins viski."</p>

  <p>Alice tezgâhın altına uzanarak bir şişe Star çıkardı. Yabancıya yerel zehiri, en iyi cins viski diye yutturabilirdi ama öyle yapmadı. Bardağa viski doldururken siyah cüppeli adam da onu izledi. Gözleri iri ve ışıl ışıldı. İçerisi iyice loş olduğu için gözlerinin rengini anlamak mümkün değildi. Alice’in o ihtiyacı daha da arttı. Geride diğerleri hâlâ bağırıp haykırıyorlardı. Sheb o iğdiş edilmiş, değersiz yaratık "Hıristiyan Askerleri"ni çalıyordu. Biri de Milli Teyzeyi şarkı söylemesi için ikna etmişti. Kadının bozuk sesi gürültüyü yarıyordu. Bir dananın beynini yaran kör bir balta gibi.</p>

  <p>"Hey, Allie!"</p>

  <p>Kadın servis yapmaya gitti. Yabancının sessizliği onu sinirlendirmişti. Siyahlı adamın renksiz gözlerine ve içindeki o açlığa da kızıyordu. İhtiyaçlarından korkuyordu. Bu değişikliğin bir işareti olabilirdi. Değişiklik de yaşlanmaya başladığının habercisi. Ve Tull’da yaşlılık bir kış gurubu kadar kısa ve soğuk olurdu.</p>

  <p>Alice fıçı boşalıncaya kadar bardaklara bira doldurdu. Sonra da başka bir fıçıyı açtı. Sheb’i yardıma çağırmaktan kaçınmayı çoktan öğrenmişti. Evet, koşarak gelirdi. Bu bakımdan bir köpekten farkı yoktu. Ama fıçıyı açmaya kalkışırsa ya parmaklarını koparır ya da biraların etrafa fışkırmasına neden olurdu. Alice bu işi yaparken yabancı da gözlerini ona dikti. Kadın onun bakışlarını hissediyordu.</p>

  <p>Yerine döndüğü zaman yabancı, "Bu akşam müşteri çok," dedi. İçkisine dokunmamıştı. Viskiyi ısıtmak için bardağı avuçlarının arasında döndürüyordu. Alice, "Ölünün başında beklemeye geldiler," diye açıkladı.</p>

  <p>"Ölüyü farkettim."</p>

  <p>Kadın ani bir nefretle, "Hepsi de serseri," dedi. "Haytalar."</p>

  <p>"Bu durum onları heyecanlandırıyor. Adam ölmüş. Ama onlar yaşıyor."</p>

  <p>"Nort sağken onunla alay edip dururlardı. Şimdi de yine onunla alaya kalkışmaları hiç de doğru değil. Bu…" Alice sustu. Duygularını ya da bu durumun neden müstehcen olduğunu anlatmayı başaramamıştı.</p>

  <p>"Ot yiyenlerden miydi o?"</p>

  <p>"Evet! Başka neyi vardı ki?" Alice yabancıyı suçlarcasına konuşmuştu. Ama siyahlı adam bakışlarını ondan kaçırmadı. Kadın kanın yüzüne hücum ettiğini sezdi. "Çok üzgünüm. Siz rahip misiniz? Herhalde bu olay sizi tiksindiriyor." "Rahip değilim ve olay da beni tiksindirmiyor." Yabancı viskiyi başına dikti. Yüzünü de buruşturmadı. "Lütfen bir tane daha."</p>

  <p>"Önce paranızın rengini görmem gerekiyor. Özür dilerim…"</p>

  <p>"Dilemene gerek yok."</p>

  <p>Siyahlı adam kaba bir gümüş parayı tezgâha bıraktı. Paranın bir yanı kalın, bir yanı da inceydi. Alice daha sonra da yapacağı gibi, "Bende paranın üstü yok," diye mırıldandı.</p>

  <p>Yabancı başını sallayarak bu konuyu kapattı. Alice bardağını tekrar doldururken dalgın dalgın onu seyretti.</p>

  <p>Alice, "Buradan geçiyordunuz sanırım," dedi!</p>

  <p>Siyahlı adam uzun bir süre cevap vermedi. Kadın tam sorusunu tekrarlayacağı sırada yine başını salladı. Ama bu kez sabırsızlıkla. "Önemsiz şeylerden söz etmekten vazgeçin. Burada, ölümün karşısındasınız."</p>

  <p>Kadın irkildi. Hem kırılmış, hem de şaşırmıştı. Önce, bana din adamı olmadığını söyledi ama bu doğru değildi, diye düşündü. Mahsus. Beni sınamak için.</p>

  <p>Yabancı açık açık, "Onu severdiniz," dedi. "Öyle değil mi?"</p>

  <p>"Kimi? Nort’u mu?" Alice güldü. Şaşkınlığını gizlemek için sinirlenmiş gibi bir tavır takındı. "Bence siz…"</p>

  <p>Siyahlı adam konuşmasını sürdürdü. "Yufka yüreklisiniz. Ve biraz da korkuyorsunuz. O adam şeytanotuna alışmıştı ve cehennemin arka kapısından içeri bakıyordu, işte şimdi orada yatıyor. O arka kapıyı bile suratına kapattılar. Ve kapıyı sizin içeri girme zamanınız gelinceye kadar açmayacaklarını düşünüyorsunuz. Öyle değil mi?"</p>

  <p>"Neniz var sizin? Sarhoş musunuz?"</p>

  <p>Siyahlı adam alayla, "Bay Nort öldü…" dedi. "Herkes kadar ölü o da. Siz ya da başkaları kadar."</p>

  <p>"Barımdan çıkıp gidin." Alice içini titreşen bir tiksintinin doldurduğunu hissetti. Ama hâlâ o sıcak isteği duyuyordu.</p>

  <p>Yabancı usulca, "Endişelenmeyin…" diye mırıldandı. "Endişelenmeyin. Bekleyin. Sadece bekleyin."</p>

  <p>Adamın gözleri maviydi. Alice birdenbire rahatladı. Sanki bir ilaç almış gibi. Yabancı "Gördünüz mü?" diye sordu. "Görüyor musunuz?"</p>

  <p>Kadın sessizce başını salladı. Siyahlı adam bir kahkaha attı. Güzel, güçlü, kirli bir yanı olmayan bir gülüştü bu. Bardakiler başlarını döndürerek baktılar. Yabancı birdenbire onlara doğru döndü. Bilinmeyen bir etkiyle birdenbire ilginin odak noktası halini alıverdi. Milli Teyze şaşaladı, durakladı. Sesi çatlak tiz bir notayla kesildi. Bardakiler yabancıya endişeyle baktılar. Rüzgâr kumları binanın yanına çarpıyordu.</p>

  <p>Sessizlik uzadı, uzadı, uzadı. Alice’in soluğu boğazında düğümlendi sanki.</p>

  <p>Başını eğdi ve ellerini tezgâhın altında karnına bastırmış olduğunu gördü.</p>

  <p>Herkes siyahlı adama bakıyordu. Adam da onlara. Sonra yabancı bir kahkaha daha attı. Güçlü, tatlı, karşı koyulamayacak bir kahkaha. Ama diğerleri onunla birlikte gülmek istemiyorlardı.</p>

  <p>Siyahlı adam bardakilere, "Size bir harika göstereceğim!" diye bağırdı.</p>

  <p>Ama köylüler sadece baktılar ona. Bir hokkabazı seyretmeye götürülen ama artık böyle şeylere inanmayacak kadar büyümüş olan itaatli çocuklar gibi.</p>

  <p>Siyahlı adam öne doğru fırladı. Ve Milli Teyze ondan hemen uzaklaştı. Yabancı heyecanla gülerek kadının iri karnına vurdu. Kadın istemeden, kısaca, gıdaklar gibi güldü. Siyahlı adam başını arkaya attı.</p>

  <p>"Böylesi daha iyi değil mi?"</p>

  <p>Milli Teyze tekrar gıdakladı, sonra da hıçkıra hıçkıra ağlamaya başladı. Körleşmiş gibi dışarı fırladı. Diğerleri sessizce onun gidişini seyrettiler.</p>

  <p>Fırtına şiddetleniyordu. Gölgeler, yükselip alçalarak bembeyaz yuvarlak gökyüzünde birbirlerini izliyorlardı.</p>

  <p>Piyanonun yakınında duran bir adam elindeki birayı unutmuştu. Dudakları sırıtırcasına gerilirken iniltiyi andıran bir ses çıkardı.</p>

  <p>Siyahlı adam Nort’un tepesine dikilerek ona gülümsedi. Rüzgâr uluyor, çığlıklar artıyor ve homurdanıyordu. İri bir şey binanın yanına çarpıp sekti.</p>

  <p>Bardaki adamlardan biri kendini zorlayarak yabancının etkisinden kurtuldu ve acayip, iri adımlar atarak dışarı çıktı. Birdenbire şimşekler çakmaya, gök gürlemeye başladı.</p>

  <p>Siyahlı adam, "Pekâlâ," diyerek sırıttı. "Tamam. İşimize bakalım."</p>

  <p>Dikkatle nişan alarak Nort’un suratına tükürmeye başladı. Tükürük ölünün alnında ışıldadı ve Nort’un gagaya benzeyen burnundan parlayarak kaydı.</p>

  <p>Alice tezgâhın altında ellerini karnına daha da bastırdı.</p>

  <p>Sheb deli gibi gülerek kamburunu çıkardı. Öksürerek balgam çıkarmaya başladı. Etrafa uçuştu bunlar. Siyahlı adam gürleyerek takdirini belirtti ve piyanistin sırtına vurdu. Sheb gülümserken tek altın dişi ışıldadı.</p>

  <p>Bardakilerden bazıları çabucak kaçtılar. Diğerleri ise Nort’un etrafında gevşek bir halka oluşturdular. Ölünün yüzü, bir horozunkini andıran kırışık boynu ve göğsünün yukarı kısmı sıvı yüzünden parlıyordu. Bu kurak bölge için çok değerliydi bu sıvı. Sonra sıvının akışı durdu. Sanki bir işaret verilmiş gibi, derin ve kesik soluklar duyuldu.</p>

  <p>Siyahlı adam birdenbire ölünün üzerinden atladı. Balıklama dalıyormuş gibi düzgün bir kavis çizmişti. Güzel bir hareketti bu. Suyun ışıldayarak akışı gibi bir şey. Yabancı avuçlarının üzerine düştü. Vücudunu döndürerek ayağa kalktı. Gülüyordu. Sonra tekrar Nort’un üzerinden aştı.</p>

  <p>Seyredenlerden biri her şeyi unutarak onu alkışlamaya başladı. Sonra da birdenbire geriledi. Gözleri dehşetten bulanıklaşmıştı. Salyaları akarken elini ağzına bastırarak kapıya doğru gitti.</p>

  <p>Siyahlı adam üzerinden üçüncü kez atlarken Nort da kıpırdandı.</p>

  <p>Seyredenler bir şeyler mırıldandılar, sonra da sessizleştiler. Siyahlı adam başını arkaya atarak uludu. Havayı emercesine ciğerlerine çekerken göğsü hızlı bir tempoyla kalkıp iniyordu. Nort’un cesedinin üzerinden daha çabuk atlamaya başladı. Bir ileri bir geri. Ölünün üzerinden bir bardaktan diğerine boşaltılan su gibi akıyordu sanki. Salonda sadece yabancının hırıltılı solukları ve gitgide şiddetlenen fırtınanın uğultusu duyuluyordu.</p>

  <p>Nort uzun uzun, kuru kuru bir soluk aldı. Ellerini gayesizce masaya vurdu. Sheb bir çığlık atarak dışarı çıktı. Kadınlardan biri de onu izledi.</p>

  <p>Siyahlı adam ölünün üzerinden bir defa daha atladı. İki kere. Üç kere. Nort’un vücudu titreşiyordu şimdi. Titriyor, sarsılıyor, kasları seğiriyordu. Pislik, çürümüş et irin kokusu boğucu dalgalar halinde yükseliyordu. Ölünün gözleri açıldı.</p>

  <p>Alice ayaklarının hızla geri geri gittiklerini farketti. Aynaya çarparak sallanmasına neden oldu. Körce bir paniğe kapıldı. Bir boğa gibi kaçtı.</p>

  <p>Siyahlı adam soluk soluğa onun arkasından seslendi. "Onu size verdim. Artık rahatça uyuyabilirsiniz. Şu bile çaresiz bir durum sayılmaz. Ama aslında bu… kahretsin… çok… komik!" Tekrar gülmeye başladı.</p>

  <p>Alice merdivenden hızla çıkarken bu ses de hafifledi. Kadın barın üstündeki üç odalı daireye girerek kapıyı sürgüleyinceye kadar hiç duraklamadı.</p>

  <p>Sonra kıkır kıkır gülmeye başladı. Kapının yakınında çömelmiş öne arkaya sallanıyordu. Sonra sesi acı bir inilti halini alarak yükseldi ve rüzgârın uğultusuna karıştı.</p>

  <p>Aşağıda Nort biraz ot yolmak için dalgın dalgın rüzgârlı geceye çıktı. Siyahlı adam onun arkasından baktı. Hâlâ sırıtıyordu. Barda ondan başka kimse kalmamıştı.</p>

  <p>Alice o gece kendini zorlayarak aşağıya indi. Bir elinde lamba, diğerinde odunların arasından aldığı kalın bir sopa vardı. Ama siyahlı adam gitmişti. Arabasını da alıp gitmişti. Nort oradaydı. Kapının yanındaki bir masada oturuyordu. Sanki hiç gitmemiş gibi. Yine şeytanotu kokuyordu. Ama Alice’in tahmin ettiği kadar fazla değil.</p>

  <p>Nort başını kaldırarak kadına kararsızca gülümsedi. "Merhaba, Allie."</p>

  <p>"Merhaba, Nort." Kadın sopayı bırakarak lambaları yakmaya başladı. Ama adama arkasını dönmemeye dikkat ediyordu.</p>

  <p>Nort uzun bir sessizlikten sonra, "Bana Tanrının habercisi dokundu," diye mırıldandı. "Artık hiç ölmeyeceğim. O bana böyle söyledi. Söz verdi bana."</p>

  <p>"Senin için çok iyi bir şey bu, Nort." Alice’in elindeki çıra titreyen parmaklarının arasından kayarak düştü. Eğilip çırayı aldı.</p>

  <p>Nort ekledi. "Otu çiğnemekten vazgeçmek istiyorum. Artık bana zevk vermiyor. Zaten Tanrının habercisinin dokunduğu bir insanın ot çiğnemesi de doğru olmaz." "O halde ottan neden vazgeçmiyorsun?"</p>

  <p>Alice öfkesi yüzünden şaşırdı ve Nort’a şeytani bir mucize değil de yeniden bir insanmış gibi baktı. Karşısındaki üzgün halli biriydi. Yarı dalgaya düşmüş, utanç dolu biri. Nort’un artık Alice’i korkutması imkânsızdı.</p>

  <p>Adam, "Titriyorum…" diye açıkladı. "Ve otu istiyorum. Artık ondan vazgeçmem imkânsız. Sen bana her zaman iyi davrandın, Allie…" Nort ağlamaya başladı.</p>

  <p>"Ben hiçbir şeyime engel olamıyorum."</p>

  <p>Alice masaya doğru gitti. Ve orada kararsızca durakladı.</p>

  <p>Nort gözyaşları arasında, "O ottan vazgeçmemi sağlayabilirdi," dedi. "Beni yeniden yaşattığına göre bunu da yapabilirdi. Şikâyet etmiyorum… Yakınmak istemiyorum…" Endişeyle etrafına bakınarak fısıltıyla ekledi. "Yakınırsam beni hemen öldürebilir."</p>

  <p>"Belki de bir şakaydı bu. Yabancı şakaya meraklıydı sanırım…"</p>

  <p>Nort gömleğinin içinde sallanan kesesini çıkararak bir avuç şeytanotu aldı.</p>

  <p>Alice hiç düşünmeden onun eline vurdu. Sonra da dehşetle elini çekti.</p>

  <p>"Elimde değil bu, Allie, elimde değil…" Nort, sakatlanmış gibi eğilerek keseyi yerden aldı.</p>

  <p>Alice ona engel olabilirdi ama buna kalkışmadı. Lambaları yakmayı sürdürdü. Gece yeni başlıyordu ama kadın çok yorgundu.</p>

  <p>O gece ihtiyar Kennerly dışında hiç kimse bara gelmedi. Yaşlı adam olayı görmemişti. Nort’u gördüğü zaman da pek şaşırmadı. Bira istedi. Sheb’in nerede olduğunu sordu. Alice’e elle sarkıntılık etmeye kalkıştı.</p>

  <p>Ertesi gün durum hemen hemen normale döndü. Ama artık hiçbir çocuk Nort’un peşine takılmıyordu. Gelgelelim bir gün sonra yine onunla alaya başladılar.</p>

  <p>Yaşam eski halini aldı.</p>

  <p>Çocuklar fırtınanın köklerinden söktüğü mısırları topladılar, Nort’un dirilmesinden bir hafta sonra yolun ortasında yaktılar. Bir an ateşten parlak alevler fışkırdı. Bar müdavimlerinin çoğu dışarı fırlayarak ateşi seyrettiler. İlkel insanlara benziyorlardı. Suratları sanki alevlerle, buz parçaları kadar ışıltılı olan gökyüzü arasında kayıyordu.</p>

  <p>Alice onlara baktı ve dünyada kederli bir çağ başlamış olduğu için bir an geçici bir çaresizlik duydu. Her şey birbirinden kopmuştu. Onları birarada tutacak bir bağ yoktu artık. Alice okyanusu hiç görmemişti. Göreceği de yoktu.</p>

  <p>"Cesaretim olsaydı…" diye mırıldandı. "Cesaret, cesaret, cesaret…"</p>

  <p>Nort onun sesini duyunca başını kaldırdı ve cehennemden kadına bakarak anlamsızca gülümsedi.</p>

  <p>Alice’in cesareti yoktu. Sadece bir barı ve bir yarası vardı onun.</p>

  <p>Sokaktaki ateş çabucak söndü ve müşterileri tekrar içeri girdiler. Alice her şeyi unutmak için Star viskisi içmeye başladı. Gece yarısı körkütük sarhoştu.</p>

  <p><br /></p>

  <h2 class="calibre9" id="sigil_toc_id_8" style="text-align: center;">VIII</h2>

  <p>Alice’in hikayesi sona erdi. Silahşor hemen bir şey söylemediği için kadın önce anlattıklarının onun uyumasına neden olduğunu sandı. Kendisi de uyuklamaya başladığı sırada genç adam sordu.</p>

  <p>"Hepsi bu kadar mı?"</p>

  <p>"Evet. Bu kadar… Geç oldu."</p>

  <p>"Hım…" Silahşor yine bir sigara sarmaya başlamıştı.</p>

  <p>Kadın, "Yatağıma tütün kırıntıları dökme," dedi. Sesi istediğinden daha sert çıkmıştı.</p>

  <p>"Peki."</p>

  <p>Yine bir sessizlik oldu. Silahşorun sigarasının ateşi göz kırpıyordu sanki.</p>

  <p>Alice ifadesiz bir sesle, "Sabah gideceksin," diye mırıldandı.</p>

  <p>"Gitmem gerekiyor. Ama onun bana burada bir tuzak kurduğunu sanıyorum."</p>

  <p>Kadın, "Gitme," dedi.</p>

  <p>"Bakalım." Silahşor kadına arkasını döndü.</p>

  <p>Ama Alice’in içi rahatlamıştı. Kalacak, diye düşünerek uyuklamaya başladı.</p>

  <p>Tam dalacağı sırada Nort’un genç adamla nasıl konuştuğunu hatırladı. O acayip lehçeyle konuşmuştu. Alice Silahşorun ondan önce de, daha sonra da duygularını belli ettiğini hiç görmemişti. Genç adamın sevişmesi bile sessizceydi.</p>

  <p>Alice kendi kendine, bir peri masalı ya da efsaneden çıkmışa benziyor, dedi. Defterinin son sayfasını yazan bu dünyada eşi yok. Tükenen soyunun sonuncu üyesi. Ama bu da önemli değil. Bir süre burada kalacak. Her şeyi artık yarın düşünürüm. Ya da öbür gün. Uykuya daldı.</p>

  <p><br /></p>

  <h2 id="sigil_toc_id_9" style="text-align: center;"><b class="calibre5">IX</b></h2>

  <p>Alice sabah Silahşor için mısır lapası pişirdi. Genç adam hiçbir şey söylemeden yedi. Lapayı ağzına tıkarken kadını düşünmüyor, hatta onu görmüyordu bile. Gitmesi gerektiğini biliyor, burada oturduğum her dakika siyahlı adam benden daha da uzaklaşıyor, diye düşünüyordu. Herhalde artık çöle erişti bile. Sürekli güneye doğru iniyor ve yoldan hiç sapmıyordu.</p>

  <p>Birdenbire başını kaldırarak, "Sende harita var mı?" diye sordu.</p>

  <p>"Köyün planını mı soruyorsun?" Alice güldü. "Köy plan yapılmasını gerektirecek kadar büyük değil ki."</p>

  <p>"Ben onu kastetmedim. Köyün güneyinde ne var?"</p>

  <p>Alice’in yüzündeki gülümseme silindi. "Çöl. Sadece çöl. Burada bir süre kalacağını sanıyordum."</p>

  <p>"Çölün güneyinde ne var?"</p>

  <p>"Ne bileyim ben? Çölü kimse aşmıyor ki. Ben buraya geldiğimden beri çölü geçmeye kalkan olmadı." Alice ellerini önlüğüne kuruladı. Tutamakları kaparak ısıttığı suyu lavaboya döktü. Buharları tüten su sakırdadı.</p>

  <p>Silahşor ayağa kalktı.</p>

  <p>"Nereye gidiyorsun?" Alice tizleşen sesindeki korkunun farkına vardı ve bundan nefret etti.</p>

  <p>"Ahıra. Çölün güneyinde ne olduğunu bilen biri varsa o da seyistir." Ellerini kadının omuzlarına koydu. Avuçları sıcaktı. "Katırıma bakılmasını da sağlamalıyım. Burada kalacaksam, hayvana bakılması gerekir. Gideceğim güne hazır olması için."</p>

  <p>Alice için için, ama hemen gitmemelisin, diyerek başını kaldırdı ve Silahşora baktı. "Ama Kennerly’e dikkat et. Ona bilmediği bir şeyi sorarsan hemen bir cevap uydurur."</p>

  <p>Genç adam gittikten sonra Alice lavaboya döndü. Sıcak minnet yaşlan yanaklarından akıyordu.</p>

  <p><br /></p>

  <h2 id="sigil_toc_id_10" style="text-align: center;">X</h2>

  <p>Kennerly dişsiz, kötü bir ihtiyardı. Sürüyle kızı vardı. Yeniyetme iki kız ahırın tozlu gölgelerinin arasından Silahşora baktılar. Bir bebek mutlu mutlu tozların arasında oturuyor, salyaları akıyordu. İyice gelişmiş olan pis, ihtiraslı bir sarışın ahırın yanındaki tulumbadan su çekerken merak dolu bakışlarla düşünceli düşünceli Silahşoru süzdü.</p>

  <p>Seyis, genç adamı sokakla ahırı arasındaki yolun ortasında karşıladı. Kâh düşmanca bir tavır takınıyor, kâh korkakça yaltaklanıyordu. Çok tekme yemiş bir sokak köpeği hali vardı.</p>

  <p>Kennerly, "Hayvana bakıldı," dedi ve Silahşor daha cevap veremeden kızına döndü. "İçeri gir, Soobie. Kahretsin! Gir dedim!"</p>

  <p>Soobie somurtarak kovasını ahıra bitişik olan kulübeye doğru sürüklemeye başladı.</p>

  <p>Silahşor, "Katırımı kastettin sanırım," dedi.</p>

  <p>"Evet, efendim. Uzun bir süreden beri hiç katır görmemiştim. Bir zamanlar o kadar çok katır vardı ki, hayvanlar vahşileşmeye başlamışlardı. Ama dünya değişti artık. Yıllardan beri sadece birkaç öküz ve arabalara koşulmuş olan atları görüyorum ve… Soobie, yemin ederim seni pataklayacağım!"</p>

  <p>Silahşor nazik nazik, "Ben kimseyi ısırmam," dedi.</p>

  <p>Kennerly biraz sindi. "Mesele sen değilsin. Hayır efendim. Sen değilsin." Gevşek dudaklarını aralayarak gülümsedi. "O sadece doğuştan ahmak. Hiçbir işe yaramıyor. Dikbaşlı. Çılgın." Kaşları çatıldı. "Ahır Zaman yaklaşıyor, bayım. Kitapta neler yazılı olduğunu biliyorsun. Çocuklar anne ve babalarına itaat etmeyecekler. Ve insanlar vebaya yakalanacaklar."</p>

  <p>Silahşor, "Evet," der gibi başını salladı, sonra da güneyi işaret etti. "Orada ne var?"</p>

  <p>Kennerly gülerken dişetleri ortaya çıktı. Ağzında tek tük sarı diş kalmıştı. "Sınırda oturanlar. Otlar. Çöl. Başka ne olabilir ki?" Gıdaklar gibi güldü. Ama soğuk bakışlı gözleriyle Silahşoru inceliyordu.</p>

  <p>"Çöl büyük mü?"</p>

  <p>"Evet, çok büyük." Kennerly ciddi bir tavır takınmaya çalıştı. "Belki dört yüz elli kilometre. Belki de bin beş yüz. Orasını bilmem, bayım. Orada şeytanotundan başka bir şey yok. İfritler de olabilir. Öbür adam da o tarafa gitti. Nort hastayken onu iyileştiren yabancı."</p>

  <p>"Hastayken mi? Bana onun ölmüş olduğunu söylediler."</p>

  <p>Kennerly sırıtıp duruyordu. "Eh, eh. Belki. Ama biz olgun insanlarız. Öyle değil mi?"</p>

  <p>"Ama sen ifritlere inanıyorsun."</p>

  <p>Kennerly alındı. "Bu çok farklı."</p>

  <p>Silahşor şapkasını çıkararak alnını sildi. Güneş çok sıcaktı, insanı kavuruyordu. Kennerly bunun farkında değilmiş gibiydi. Küçük kız çocuk ahırın hafif gölgesinde yüzüne toprakları sürüp duruyordu.</p>

  <p>"Çölden sonra ne olduğunu bilmiyor musun?"</p>

  <p>Kennerly omzunu silkti. "Bazıları bilebilir. Elli yıl önce arabalar biraz daha aşağıya inerlerdi. Babam öyle derdi. Güneyde dağlar olduğundan söz ederdi. Bazıları ise orada bir okyanus olduğunu iddia ediyorlar… Ejderhalarla dolu yeşil bir okyanus. Kimisi de ‘İşte dünya orada sona eriyor,’ diyorlar. ‘Orada insanı kör edecek ışıklardan başka bir şey yok. Bir de Tanrı ağzını açmış insanları yemek için bekliyor."</p>

  <p>Silahşor kısaca, "Saçma," dedi.</p>

  <p>Kennerly memnun memnun bağırdı. "Tabii ya!" Sonra tekrar büzüldü. Nefret ve korku duyuyor, ama genç adamı memnun etmek de istiyordu.</p>

  <p>"Katırıma iyi bak." Silahşor seyise bir altın daha attı. Kennerly havada yakaladı.</p>

  <p>"Tabii. Köyde biraz kalacak mısın?"</p>

  <p>"Herhalde kalırım."</p>

  <p>"O Allie… İstediği zaman ne iyi oluyor değil mi?"</p>

  <p>"Bir şey mi söyledin?" Silahşorun sesi soğuktu.</p>

  <p>Kennerly’nin gözlerinde birdenbire dehşet dolu bir ifade belirdi. Sanki ufukta iki ay birden belirmiş gibi. "Hayır, efendim. Bir tek kelime bile söylemedim. Ve söylediysem de özür dilerim."</p>

  <p>Soobie’nin pencereden baktığını farkederek hızla o tarafa döndü. "Seni şimdi pataklayacağım, fahişe suratlı! Tanrı adına ben… "</p>

  <p>Silahşor dönerek uzaklaştı. Kennerly’nin arkasından baktığının farkındaydı.</p>

  <p>Hızla döndüğü takdirde seyisin yüzünde gerçek duygularını yansıtan bir ifadeyi yakalayacağını da biliyordu. Ama bunun üzerinde durmadı. Hava çok sıcaktı. Kesinlikle bildiğim bir tek şey var, diye düşündü. O da çölün çok büyük olduğu. Ve bu köyde işim daha bitmedi. Henüz bitmedi!</p>

  <p><br /></p>

  <h2 id="sigil_toc_id_11" style="text-align: center;">XI</h2>

  <p>Sheb kapıyı bir tekmede açarak içeri girdiği sırada onlar da yatıyorlardı.</p>

  <p>Adamın elinde bıçak vardı.</p>

  <p>Silahşor köye geleli dört gün olmuştu. Göz açıp kapayıncaya kadar geçen dört gün. Yemek yemiş, uyumuş, Alice’le sevişmişti. Kadının keman çalmasını bildiğini öğrenmişti. Alice’ten kendisi için bir şey çalmasını istemişti. Kadın şafak zamanına özgü sütümsü beyaz ışıkta pencerenin önünde oturmuştu. Sadece profili görülüyordu. Duraklaya duraklaya bir parça çalmıştı. Belki ders almış olsaydı parça Silahşorun hoşuna gidecekti.</p>

  <p>Genç adam kadına karşı gitgide artan garip bir sevgi duyuyordu. Belki de siyahlı adamın geride bıraktığı tuzak bu, diye düşünmekteydi.</p>

  <p>Silahşor resimleri solmuş, kâğıtları kuruyup yırtılmış eski dergileri okuyor, hiçbir konuyu fazla düşünmüyordu.</p>

  <p>Piyanistin yukarı çıktığını duymamıştı. Refleksleri iyice zayıflamıştı anlaşılan. Ama aslında bunun da önemi yoktu. Tabii başka bir zamanda ve yerde bu durum onu fena halde korkuturdu o da başka.</p>

  <p>Alice çıplaktı. Çarşafı göğüslerine kadar çekmişti. Sevişmeye hazırlanıyorlardı. Kadın, "Lütfen…" diyordu. "Eskisi gibi olmalı. Ben…"</p>

  <p>Kapı hızla açılarak arkaya çarptı. Ve dizleri birbirine çarpan piyanist gülünç bir biçimde koşarak odaya daldı. Elinde yirmi santim uzunluğunda et bıçağı vardı ama Alice korkuyla bağırmadı. Sheb acayip sesler çıkarıyor, anlaşılmaz bir şeyler mırıldanıyordu. Onu duyan çamur dolu bir kovada boğulduğunu sanırdı. Tükürükler etrafa saçılıyordu.</p>

  <p>Sheb bıçağı iki eliyle tutarak hızla indirdi. Ama Silahşor onun bileklerini kavrayarak çevirdi. Bıçak havalanıp uçtu. Sheb bir çığlık attı. Paslı bir menteşenin gıcırtısına benziyordu bu ses. İki bileği de kırılmıştı. Bir kukla gibi ellerini sallayıp duruyordu. Rüzgâr pencereye kum tanelerini çarpıyor, Alice’in duvardaki bulanık aynası odayı çarpıkça yansıtıyordu.</p>

  <p>"O benimdi!" Sheb ağlıyordu şimdi. "O önce benimdi! Benim!"</p>

  <p>Alice ona baktı, sonra yataktan kalktı. Sabahlığına sarıldı, Silahşor bir an kendini piyanistin yerine koyarak ona acıdı. Sheb şu anda eskisinden ne kadar farklı olduğunu anlıyordu herhalde. Küçücük bir adamdı o. Ve hadım edilmişti. Sheb, "Bunu senin için yaptım," diye hıçkırdı. "Sadece senin için, Allie. Önce sen vardın. Her şey senin içindi. Ben… ah, ah, Tanrım!" Sarsılarak ağlarken sözleri anlaşılmaz bir hal aldı. Yaşlar yanaklarından akıyordu. Kırık bileklerini karnına bastırmış öne arkaya sallanıyordu.</p>

  <p>"Hişş… Hişş… Dur bakayım." Alice, Sheb’in yanında diz çöktü. "Kırılmış.</p>

  <p>Sheb, sen aptalsın. Hiçbir zaman güçlü olmadığını bilmiyor musun?" Onun ayağa kalkmasına yardım etti. Sheb ellerini yüzüne götürmeye çalıştı. Ama elleri ona itaat etmediler. Artık açık açık ağlıyordu. Kadın ekledi. "Şu masaya gel. Bakalım, ne yapabilirim."</p>

  <p>Sheb’i masaya götürdü. Bileklerini odun kovasından aldığı tahta parçaları yerleştirerek sardı. Piyanist bitkinlikle, elinde olmadan ağlıyordu. Sonra arkasına bakmadan odadan çıktı.</p>

  <p>Alice karyolaya döndü. "Nerede kalmıştık?"</p>

  <p>Silahşor, "Hayır," dedi.</p>

  <p>Kadın sabırla, "Bu durumu biliyordun," diye hatırlattı. "Yapılacak hiçbir şey yok. Başka ne var ki?" Genç adamın omzuna dokundu. "Sadece çok güçlü olduğun için seviniyorum."</p>

  <p>Silahşor boğuk boğuk, "Şimdi olmaz," dedi.</p>

  <p>"Seni güçlendirebilirim… "</p>

  <p>Genç adam, "Hayır," diye başını salladı. "Bunu yapamazsın."</p>

  <p><br /></p>

  <h2 id="sigil_toc_id_12" style="text-align: center;">XII</h2>

  <p>Ertesi gece bar kapalıydı. Tull’da pazarları böyle oluyordu anlaşılan. Silahşor mezarlığın yanındaki küçücük, çarpılmış kiliseye gitti. Alice ise masaları güçlü bir dezenfekte ilacıyla temizliyor, gaz lambalarının şişlerini sabunlu suyla yıkıyordu.</p>

  <p>Etrafa garip, morumsu bir alacakaranlık çökmüştü. İçerisi aydınlık olan kilise yoldan bir maden eritme ocağına benziyordu.</p>

  <p>Alice genç adama kısaca, "Ben oraya gitmiyorum," demişti.</p>

  <p>"Vaaz veren kadının zehirli bir dini var. Bırak saygıdeğer kimseler kiliseye gitsinler."</p>

  <p>Silahşor girişteki gölgelerin arasına gizlenerek içeriye baktı. Sıralar kaldırılmıştı. Cemaat ayakta duruyordu. ‘Kennerly’le çocuklarını, köyün fakir manifatura dükkânının sahibi Castler’la tahta gibi karısını, birkaç bar müdavimini gördü. İçeride o güne kadar rastlamadığı bir iki kadın vardı. Sheb’in de kilisede olması şaşılacak bir şeydi. İçeridekiler beceriksizce bir ilahi söylüyorlardı.</p>

  <p>Genç adam kürsüdeki dağ gibi kadına merakla baktı. Alice onun için, "Kadın yalnız yaşıyor," demişti. "Hemen hiç kimseyle konuşmuyor. Sadece pazarları evinden çıkıp cehennem ateşinden söz ediyor. Adı Slyvia Pittston. Delinin teki. Ama köylüleri iyice büyüledi. Böylesi hoşlarına gidiyor. Onlara uygun bir şey bu."</p>

  <p>Hiç kimse bu kadını doğru dürüst tarif edemezdi. Göğüsleri toprak yığınlarına benziyordu. Dev bir sütuna benzeyen boynunun tepesindeki suratı irin gibiydi.</p>

  <p>Aya benzeyen, bembeyaz bir surat. Gözleri çok iri ve çok koyu renkti. Dipsiz kuyuları andırıyordu. Saçları güzel bir kestane rengiydi. Tepesine karmakarışık bir biçimde toplamış ve bir firketeyle tutturmuştu. Kebap şişi iriliğindeydi bu firkete. Arkasındaki elbise çuvaldan yapılmıştı sanki. İlahi kitabını tutan elleri ve kolları kütükler gibiydiler. Sylvia Pittston’un cildi kadife gibi, kusursuz ve güzeldi.</p>

  <p>Silahşor kadına karşı birdenbire kıpkızıl bir istek duydu. Bu yüzden sarsıldı ve bakışlarını yana kaydırarak başını çevirdi.</p>

  <p>"Nehrin yanında toplanalım mı Güzel, güzel.</p>

  <p>Neeehrin,</p>

  <p>Nehrin yanında toplanalım mı,</p>

  <p>Tanrının Ülkesinin yanından akan nehrin."</p>

  <p>Son mısranın son notası da hafifleyerek duyulmaz oldu. Köylüler bir an ayaklarını yere sürerek öksürdüler.</p>

  <p>Kadın bekledi. Cemaatin gürültüsü kesilince sanki onları kutsuyormuş gibi ellerini uzattı. Davet edici bir hareketti bu.</p>

  <p>"Sevgili erkek ve kızkardeşlerim."</p>

  <p>Etkileyici bir sözdü. Silahşor bir an korku ve özlem duydu. Buna garip bir duygu daha karıştı: deja vu.</p>

  <p>Bunu rüyamda gördüm, diye düşündü. Ne zaman? Bu düşünceyi kafasından kovdu.</p>

  <p>Ancak yirmi beş kişiden oluşan cemaat şimdi sessizleşmişti.</p>

  <p>"Bu akşamki konumuz ‘Başkalarının İşine Burnunu Sokan Yabancı!’" Kadının sesi tatlı ve ahenkliydi. Sesi iyi terbiye görmüş bir soprano gibi konuşuyordu.</p>

  <p>Cemaat hafifçe kımıldanırken hışırtılar duyuldu.</p>

  <p>Sylvia Pittston düşünceli düşünceli, "Bana Kitap’taki her kişiyi şahsen tanıyormuşum gibi geliyor," dedi. "Bana öyle geliyor. Şu son beş yıl içerisinde beş İncil eskittim. Ondan önce de sayısız Kitap. Hikâyeyi seviyorum. Hikâyedeki oyuncuları da. Danyal’la kol kola aslanın inine girdim. Belkıs gölcükte yıkanarak Davud’u baştan çıkarmaya çalıştığı sırada onun yanındaydım. O arkadaşlarla birlikte alev alev yanan fırına girdim. Samson’la birlikte iki bin kişiyi öldürdüm. Şam’a giden yolda Aziz Paul’la birlikte kör edildim. Golgota yokuşunda Meryem’le ağladım."</p>

  <p>Cemaat usulca hışırtılı hışırtılı içini çekti.</p>

  <p>"Onları tanıdım ve sevdim. Sadece biri var… Biri…" Kadın parmağını kaldırdı. "Dramların en büyüğünün bir tek oyuncusunu tanımıyorum. Sadece biri dışarıda duruyor. Yüzü gölgelerin arasında kalıyor onun. Sadece biri vücudumun titremesine ve ruhumun ürkmesine neden oluyor. Ondan korkuyorum. Başkalarının işine burnunu sokan o yabancıdan korkuyorum."</p>

  <p>Köylüler yine içlerini çektiler. Bir kadın sanki bağırmaktan korkuyormuş gibi elini ağzına bastırarak iki yana sallandı, sallandı.</p>

  <p>"Havva’ya karnının üzerinde sürünen bir yılan gibi gelen o Yabancı. Sırıtıyor, kıvrılıp bükülüyordu. Musa Dağdayken İsrail çocuklarının arasına karışan ve onlara altından bir put yapmalarını fısıldayan Yabancı. Onlara altın bir buzağı yapmalarını ve bu puta iğrenç bir biçimde tapmalarını öğütleyen Yabancı." Köylüler inlediler, başlarını salladılar.</p>

  <p>"Yabancı! Kral Ahaz ölüme yuvarlanırken İzabel’le birlikte balkonda oturup onu seyretmişti. Köpekler toplanarak Kralın kanını içerlerken gülmüşlerdi ikisi de. Ah, benim erkek ve kızkardeşlerim. Yabancıdan sakının!"</p>

  <p>"Ah, evet… " Bunu söyleyen Silahşorun köye ilk girdiği zaman gördüğü hasır şapkalı adamdı.</p>

  <p>"O her zaman oradaydı, kardeşlerim. Ama kafasından geçenleri anlayamıyorum. Siz de bilmiyorsunuz bunu. Kafasının içinde girdaplar oluşturan o korkunç karanlığı kim anlayabilir? O kuleler gibi azameti? O dev küfürü? O kirli neşeyi? Ve deliliği? İnsanların en korkunç istek ve ihtirasları arasında dolaşıp sürünen o dev çılgınlığı? Saçmasapan sözlerin kaynağı olan deliliği?"</p>

  <p>"Ah, Kurtarıcı… "</p>

  <p>"Efendimizi dağın tepesine o götürdü… "</p>

  <p>"Evet… "</p>

  <p>"Efendimizi o baştan çıkarmaya çalıştı. Efendimize dünyayı ve dünyanın zevklerini o gösterdi… "</p>

  <p>"Evettt…"</p>

  <p>"Ahır Zaman geldiği zaman o da tekrar ortaya çıkacak… Ve o gün geliyor, kardeşlerim. Bunu hissediyor musunuz?"</p>

  <p>"Evett…"</p>

  <p>Sallanan, hıçkıran cemaat bir denize dönüşmüş gibiydi. Kadın sanki hepsini işaret ediyordu. Ya da hiçbirini işaret etmiyordu.</p>

  <p>"O, Deccal olarak ortaya çıkacak. İnsanları cehennemin alev alev yanan bağırsaklarına sürükleyecek. Günahkârlığın kanlı sonuna. Sarmal Yıldız gökyüzünde ışıldayacak. Çocukların içini urlar dolduracak. Kadınların rahimlerinden canavarlar çıkacak. Erkeklerin elleri kana bulanacak…"</p>

  <p>"Ahhh…"</p>

  <p>"Ah, Tanrım… "</p>

  <p>"Oooooof… "</p>

  <p>Bir kadın yere yuvarlandı. Ayaklarını tahta zemine vurup duruyordu. Ayakkabılarından biri fırladı.</p>

  <p>"Etle ilgili her zevkin arkasında o var!.. O Yabancı!"</p>

  <p>"Evet."</p>

  <p>Bir adam dizüstü düştü. Başını ellerinin arasına alarak anırmayı andıran bir ses çıkardı.</p>

  <p>"İçki içtiğiniz zaman şişeyi kim tutuyor?"</p>

  <p>"Yabancı!"</p>

  <p>"Kumara oturduğunuz zaman kâğıtları kim karıştırıyor?"</p>

  <p>"Yabancı!"</p>

  <p>"Başka birinin vücudundan yararlandığınız, kendi kendinizi kirlettiğiniz zaman ruhunuzu kime satıyorsunuz?"</p>

  <p>"Ya… "</p>

  <p>"O… "</p>

  <p>"…ban… "</p>

  <p>"…cı… "</p>

  <p>"Ay… Ay… Ay… "</p>

  <p>"Ve kim o?" Kadın haykırdı. Ama aslında için için çok sakindi.</p>

  <p>Silahşor bu sakinliği, üstünlüğü, kontrolü ve otoriteyi seziyordu. Birdenbire dehşetle, siyahlı adam bu kadının içinde bir ifrit bıraktı, diye düşündü. Bundan kesinlikle emindi. Kadın, siyahlı adamın etkisinde. Ve o korkusu arasında yine o sıcak cinsel isteği duydu.</p>

  <p>Başını iki elinin arasına almış olan adam gürültüyle yüzükoyun devrildi. Debelendi. "Cehennemdeyim ben!" Kafasını kaldırmış, kadına avaz avaz bağırıyordu. Yüzü çarpılmıştı, hatları titreşiyordu. Sanki cildinin altında kıvıl kıvıl yılanlar dolaşıyormuş gibi. "Ben zina işledim! Kumar oynadım! Ot çiğnedim! Günaha girdim! Ben… " Sesi gökyüzüne doğru korkunç, isterik bir inilti gibi yükseldi. Artık ne söylediği anlaşılmıyordu. Başını her an patlayacak fazla olgun bir kavunmuş gibi tutuyordu.</p>

  <p>Cemaat sanki bir işaret verilmiş gibi durakladı. Yarı erotik vecd halinde donmuş gibiydiler.</p>

  <p>Sylvia Pittston uzanarak adamın kafasını tuttu. Güçlü, beyaz ve şefkatli parmaklarını köylünün saçlarının arasına sokarken adamın iniltileri de kesildi. Köylü başını kaldırarak kadına sessizce baktı.</p>

  <p>Sylvia Pittston, "Günahını kim paylaştı?" diye sordu. Gözlerini köylünün gözlerinin içine dikmişti. Kadının gözleri, içinde boğulacak kadar derin, şefkatli ve soğuktu.</p>

  <p>"O… Yabancı." "Adı neydi?"</p>

  <p>"Adı Şeytandı." Adamın sesi pis bir fısıltıya dönüşmüştü.</p>

  <p>"Onu reddedecek misin?"</p>

  <p>Köylü heyecanla, "Evet!" diye bağırdı. "Evet! Ah, tatlı Kurtarıcım!"</p>

  <p>Kadın adamın başını sağa sola salladı. Köylü ona fazla şefkatli insanların parlak gözleriyle boş boş bakıyordu. "O, şu kapıdan girdiği takdirde…" Slyvia Pittston Silahşorun durduğu gölgeli, loş girişi işaret etti. "Onu yüzüne karşı reddeder misin?"</p>

  <p>"Annemin adına yemin ediyorum."</p>

  <p>"Kurtarıcının edebi sevgisine inanıyor musun?"</p>

  <p>Köylü ağlamaya başladı. "Kahretsin! İnanıyorum…"</p>

  <p>"O seni affediyor, Johson."</p>

  <p>"Çok şükür!" Adam hâlâ ağlıyordu.</p>

  <p>"Onun seni affettiğini biliyorum. Pişman olmayanları sarayından alev alev yanan o karanlık yere atacağını da bildiğim gibi."</p>

  <p>"Çok şükür." Bitkin düşmüş olan cemaat bu sözleri ciddi ciddi söylemişti.</p>

  <p>"O Yabancının, o Şeytanın, o Sinek ve Yılanların Efendisinin de yere fırlatılıp ezileceğini bildiğim gibi… Jonson, onu gördüğün takdirde ayaklarının altında ezer misin?"</p>

  <p>Jonson, "Evet," diye hıçkırdı. "Şükürler olsun."</p>

  <p>"Kız ve erkek kardeşlerim, onu gördüğünüz takdirde çiğneyip ezer misiniz?" "Evet…" Cemaat doymuştu artık.</p>

  <p>"Yarın ana yoldan sakin sakin indiğini gördüğünüz takdirde?"</p>

  <p>"Şükürler olsun… "</p>

  <p>Çok sarsılmış olan Silahşor aynı anda usulca dışarı çıkarak köye doğru gitti. Havaya çöle özgü o koku iyice yayılmıştı. Hemen hemen gitme zamanı geldi, diye düşünüyordu. Hemen hemen geldi.</p>

  <p><br /></p>

  <h2 id="sigil_toc_id_13" style="text-align: center;">XIII</h2>

  <p>Yine yatıyorlardı.</p>

  <p>Alice, "Kadın seni görmez," dedi. Sesinde korku vardı. "Kimseyi görmüyor. Sadece pazar akşamları herkesin ödünü patlatmak için ortaya çıkıyor."</p>

  <p>"Köye ne zaman geldi?"</p>

  <p>"Hemen hemen on iki yıl oldu. Artık ondan söz etmeyelim."</p>

  <p>"Nereden geldi? Hangi yönden?"</p>

  <p>"Bilmiyorum…" Alice aslında yalan söylüyordu.</p>

  <p>"Allie!"</p>

  <p>"Bilmiyorum."</p>

  <p>"Alice!"</p>

  <p>"Pekâlâ! Pekâlâ! Sınırda yaşayanların yanından geldi. Çölden."</p>

  <p>"Bunu tahmin etmiştim." Silahşor biraz rahatladı. "Nerede oturuyor?"</p>

  <p>Alice’in sesi biraz hafifledi. "Bunu söylersem benimle sevişir misin?"</p>

  <p>"Bu sorunun cevabını biliyorsun."</p>

  <p>Alice içini çekti. Eski bir kitabın sararmış sayfalarını çevirirken çıkan hışırtıya benziyordu sesi. "Kilisenin arkasındaki tepecikte bir evi var. Küçük bir kulübe… Şey… Asıl rahip orada oturuyordu sonra çıkıp gitti. Bu kadarı yeterli mi? Memnun oldun mu?" "Hayır. Henüz olmadım." Silahşor kadına sokuldu.</p>

  <p><br /></p>

  <h2 id="sigil_toc_id_14" style="text-align: center;">XIV</h2>

  <p>Bu son gündü. Silahşor biliyordu bunu.</p>

  <p>Gökyüzü çirkin, garip bir morluğa bürünmüştü. Şafağın ilk ışıkları ortalığı parmak parmak aydınlatıyordu.</p>

  <p>Alice bir hayalet gibi dolaşıyordu ortada. Lambaları yakıyor, tavada cızırdayan mısır unundan yapılmış gözlemeleri çeviriyordu.</p>

  <p>Silahşor, kadın ona istediklerini söyledikten sonra onunla haşince sevişmişti.</p>

  <p>Ve Alice de o zaman sonun geldiğini anlamıştı. O ana dek hiç yapmadığı gibi kendini bırakıvermişti. Yaklaşan şafak yüzünden çaresizce. On altı yaşındaki bir gencin tükenmeyen gücüyle. Ama bu sabah rengi iyice uçuktu. Kendini tekrar menopozun eşiğinde bulmuş gibiydi.</p>

  <p>Silahşora sessizce gözleme verdi. O da bunları çabucak yedi. Çiğniyor, yutuyor, her lokmanın arkasından sıcak kahve içiyordu.</p>

  <p>Kadın çift kanatlı kapıya giderek sabahı seyretti. Gökyüzünde ağır ağır ilerleyen bulut kümelerine baktı.</p>

  <p>"Bugün toz fırtınası çıkacak."</p>

  <p>"Buna şaşmadım."</p>

  <p>Alice alayla, "Hiç şaştığın olur mu?" diye sordu. Dönerek genç adamın şapkasını almasını seyretti.</p>

  <p>Silahşor şapkasını giyerek kadının önünden geçerken, "Bazen…" diye mırıldandı. Silahşor Alice’i sağ olarak bir kez daha gördü.</p>

  <p><br /></p>

  <h2 id="sigil_toc_id_15" style="text-align: center;">XV</h2>

  <p>Sylvia Pittston’un kulübesine vardığı sırada rüzgâr tümüyle kesildi. Sanki bütün dünya bir şeyleri bekliyordu. Silahşor çöller bölgesinde yeteri kadar kalmıştı.</p>

  <p>O yüzden, "Sakin süre ne; kadar uzarsa fırtına da başladığı zaman o kadar şiddetli olur," gerçeğini öğrenmişti. Her şeyi acayip, donuk bir ışık aydınlatıyordu.</p>

  <p>Kulübenin kapısına tahtadan yapılmış büyük bir haç çivilenmişti. Kapı eskiydi ve yana doğru eğilmişti. Silahşor kanada vurarak bekledi. Ama cevap alamadı. Tekrar vurdu. Yine içeriden bir ses çıkmadı. Gerileyip sağ ayağıyla kapıya vurarak bir tekmede açtı. İçerideki küçük sürgü çivilerinden çıkarak fırladı. Kapı, tahtaları gelişigüzel çakılmış duvara çarptı. Fareler korkarak kaçıştılar.</p>

  <p>Sylvia Pittston holde, koyu renk tahtadan yapılmış dev bir salıncaklı sandalyede oturuyordu. Koyu renk, ipiri gözleriyle genç adama baktı. Fırtınaya özgü o ışık yüzünü korkunç bir biçimde yarı aydınlatıyordu. Omzuna bir şal almıştı. Salıncaklı iskemle hafifçe gıcırdıyordu.</p>

  <p>Adamla kadın ölçülemeyecek kadar uzun bir an birbirlerine baktılar.</p>

  <p>Sonra Sylvia, "Onu hiçbir zaman yakalayamayacaksın," dedi. "Sen kötülüğün yolundasın."</p>

  <p>Silahşor, "O sana geldi," diye homurdandı.</p>

  <p>"Ve yatağıma da girdi. Benimle o dilde konuştu. O…"</p>

  <p>"Seninle yattı."</p>

  <p>Kadın irkilmedi bile. "Sen kötülüğün izindesin, Silahşor. Gölgelerin arasında duruyorsun. Dün gece o kutsal yerde de gölgelerin arasına gizlendin. Seni göremeyeceğimi mi sandın?"</p>

  <p>"Neden ot yiyiciyi iyileştirdi?"</p>

  <p>"O Tanrının Habercisiydi. Bana öyle söyledi."</p>

  <p>"Bu sözleri söylerken gülmüş olduğunu umarım."</p>

  <p>Sylvia farkına varmadan dudaklarını vahşi bir ifadeyle gerince dişleri ortaya çıktı. "Bana senin onu izleyeceğini söyledi. Ne yapmam gerektiğini de anlattı. Senin İsa düşmanı olduğunu açıkladı. Deccal olduğunu."</p>

  <p>Silahşor başını salladı. "Onun öyle bir şey söylemediğinden eminim."</p>

  <p>Kadın tembel bir tavırla gülümsedi. "Benimle sevişmek isteyeceğini söyledi. Bunu istiyor musun gerçekten?"</p>

  <p>"Evet."</p>

  <p>"Bunun bedelini hayatınla ödersin, Silahşor. O beni hamile bıraktı… Şimdi karnımda bu meleğin bebeğini taşıyorum. Eğer bana saldırırsan…" Sylvia aynı anda dev birer tepeye benzeyen kalçalarını işaret etti. Elbisesini geren bacakları bembeyaz birer mermer parçasına benziyordu.</p>

  <p>Silahşor ellerini tabancalarının kabzalarına attı. "Senin içinde bir iblis var, kadın! Onu kovabilirim."</p>

  <p>Bu sözlerin etkisi hemen görüldü. Sylvia iskemlede geriledi. Yüzünde sansarları hatırlatan bir ifade belirip kayboldu. "Bana dokunma! Yaklaşma bana! Meleğin gelinine dokunmaya cesaret edemezsin!"</p>

  <p>Silahşor, "İddiaya var mısın?" diyerek güldü. Kadına doğru birkaç adım attı. Sylvia’nın dev gövdesinin etleri titreşti. Suratı deliliğe neden olan dehşetin karikatürüne dönüştü. İki parmağını uzatarak kötü nazarı etkisizleştirdiği sanılan işareti yaptı.</p>

  <p>Silahşor, "Çöl," dedi. "Çölden sonra ne var?"</p>

  <p>"Onu hiçbir zaman yakalayamayacaksın! Asla! Hiçbir zaman! Yanacaksın sen! O bana böyle söyledi!"</p>

  <p>"Onu yakalayacağım. Bunu ikimiz de biliyoruz. Çölden sonra ne var?"</p>

  <p>"Hayır!"</p>

  <p>"Bana cevap ver!"</p>

  <p>"Hayır!"</p>

  <p>Silahşor öne doğru kayarak dizlerinin üzerine düştü. Kadının bacaklarını tuttu. Sylvia dizlerini sıkıca birbirine dayadı. Bir mengene gibi. Garip, iniltiye benzeyen bir ses çıkardı. Bu seste gizli bir şehvet de vardı.</p>

  <p>Genç adam, "O halde iblisi yok ederiz," dedi.</p>

  <p>"Hayır… "</p>

  <p>Silahşor doğrularak tabancalarından birini çekti.</p>

  <p>"Hayır! Hayır! Hayır!" Kadın vahşice homurdanarak kesik kesik soluyordu.</p>

  <p>"Cevap ver!"</p>

  <p>Sylvia iskemlede sallandı ve zemin titredi. Kâh dua ediyor, kâh karmakarışık bir şeyler söylüyordu.</p>

  <p>Silahşor tabancasını namlusundan tutarak kabzayı havaya kaldırdı. Kadının havayı dehşetle ciğerlerine çektiğini pek duymuyor, sadece hissediyordu. Sylvia onun başını yumrukladı. Ayaklarını yere vurup duruyordu. Aynı anda dev gövdesi Silahşora karşı kendini korumaya çalışıyordu. Dışarıda, mor lekeli gökyüzünden başka onları seyreden kimse yoktu.</p>

  <p>Silahşor, tabancanın kabzasıyla kadının vücuduna vurdu, vurdu, vurdu…</p>

  <p>Sylvia tiz bir sesle haykırarak anlaşılmaz bir şeyler söyledi.</p>

  <p>"Ne?"</p>

  <p>"Dağlar!"</p>

  <p>"Ne olmuş onlara?"</p>

  <p>"O… diğer tarafta… duracak… Ahh, ahh… Ye-yeniden güç kazanmak için… A-Anlıyor musun? Ah… Ben… Ben…"</p>

  <p>O etten oluşan iri dağ birdenbire öne ve yukarıya doğru gerildi. Ama Silahşor kadının kendisine sürünmemesi için dikkatli davrandı.</p>

  <p>Sonra kadın birdenbire gevşedi. Vücudu sanki büzülüp küçüldü. Ellerini kucağına bırakarak ağlamaya başladı.</p>

  <p>Silahşor ayağa kalkarak, "İşte böyle," dedi. "İblis geberdi. Öyle değil mi?" "Defol! Çocuğu öldürdün! Defol! Defol!"</p>

  <p>Genç adam kapıda durup kadına baktı. Kısaca, "Çocuk yok," dedi. "Melek de yok, İblis de."</p>

  <p>"Beni yalnız bırak."</p>

  <p>Silahşor de öyle yaptı.</p>

  <p><br /></p>

  <h2 id="sigil_toc_id_16" style="text-align: center;">XVI</h2>

  <p>Silahşor, Kennerly’nin ahırına vardığı sırada kuzey ufku acayip bir biçimde bulanıklaşmıştı. Buna tozun neden olduğunu biliyordu. Tull köyünün yukarısında hava hâlâ çok durgundu.</p>

  <p>Kennerly genç adamı samanlar saçılmış ahırda bekliyordu. "Gidiyor musun?" Yaltaklanırcasına gülümsedi.</p>

  <p>"Evet."</p>

  <p>"Fırtınadan önce mi?"</p>

  <p>"Fırtına patlamadan."</p>

  <p>"Rüzgâr katıra binmiş bir adamdan daha hızlı ilerler. Fırtına açıklık yerde seni öldürebilir."</p>

  <p>Silahşor kısaca, "Katırı getir," dedi.</p>

  <p>"Olur." Ama Kennerly hemen dönmedi. Orada sanki söyleyecek başka bir şeyler bulmaya çalışıyormuş gibi duruyor, hem yaltaklanırcasına, hem de nefretle gülümsüyordu. Silahşorun omzunun üzerinden arkaya göz atıyordu, sık sık. Birdenbire yana çekilirken, aynı zamanda da döndü. Soobie adlı kızın kafasına indirmeye çalıştığı odun havada hışırdayarak indi ve sadece dirseğini sıyırdı. Kız, odunu şiddetle salladığı için elinden kaydı, tahta zemine düşerek takırdadı. Yüksek tavanlı ahırda kır kırlangıçları ürkerek havalandılar.</p>

  <p>Kız, Silahşora inek gibi aptal aptal baktı. Biçimli iri göğüsleri yıkana yıkana rengi solmuş gömleğin önünü geriyordu. Soobie rüyadaymış gibi başparmağını ağzına götürdü.</p>

  <p>Silahşor tekrar Kertnerly’e döndü. Yaşlı adam dudaklarını iyice germiş sırıtıyordu. Yüzü balmumu gibi sapsarıydı. Gözlerini devirip duruyordu. Gırtlağındaki balgamların arasından, "Ben… " diye fısıldadı ama konuşmasını sürdüremedi.</p>

  <p>Silahşor onu usulca dürttü. "Katırım."</p>

  <p>Kennerly, "Tabii, tabii," diye fısıldadı. Şimdi hayretle gülümsüyordu.</p>

  <p>Ayaklarını sürüyerek uzaklaştı.</p>

  <p>Silahşor Kennerly’i görebileceği bir yere kadar gitti. Seyis katırı getirerek yuları ona verdi.</p>

  <p>Sonra da kızı Soobie’ye döndü. "İçeri girip kızkardeşinle ilgilen."</p>

  <p>Soobie kafasını şöyle bir salladı ve yerinden kımıldamadı.</p>

  <p>Silahşor baba kızı orada bıraktı. Kennerly’le Soobie at pisliği ve toz içindeki ahırda karşılıklı durmuş, birbirlerine bakıyorlardı. Yaşlı adam yine o acayip ifadeyle sırıtıyordu. Kız ise dilsizce, cansızca bir meydan okumayla.</p>

  <p>Dışarıda hava hâlâ kavurucuydu.</p>

  <p><br /></p>

  <h2 id="sigil_toc_id_17" style="text-align: center;">XVII</h2>

  <p>Silahşor katırla yolun ortasından yukarı çıktı. Çizmeleri tozları kaldırıyordu. Su tulumlarını katırın sırtına bağlamıştı.</p>

  <p>Sheb’in Yerine uğradı ama Alice orada değildi. Bar bomboştu. Pencereler fırtınaya karşı kapatılmıştı. Ama içerisi hâlâ geceden kaldığı gibi pisti. Kadın <span class="calibre8">henüz temizliğe başlamamıştı. Salon ıslak bir köpek gibi pis pis kokuyordu.</span></p>

  <p>Silahşor torbasına mısır ezmesi, kuru kavrulmuş mısır ve dolaptaki çiğ hamburgerin yarısını koydu. Tahta tezgâha da dört altın bıraktı. Üst üste dizdi altınları. Alice aşağıya inmedi. Sheb’in piyanosu sararmış dişleriyle onunla vedalaştı. Genç adam dışarı çıkarak torbasını da katırın sırtına vurdu.</p>

  <p>Boğazı sıkışmış gibiydi. Yine de tuzaktan kurtulabilirdi ama şansı çok azdı. Ne de olsa "Yabancı"ydı o.</p>

  <p>Kepenkleri kapatılmış, sessizce bekleyen binaların önünden geçti. Ona gözler çatlaklar ve yarıklardan kendisine bakıyorlarmış gibi geliyordu.</p>

  <p>Siyahlı adam Tull köyünde Tanrının habercisi bir melek rolüne çıkmış, diye düşünüyordu. Bu sadece kozmik bir şaka mıydı? Yoksa bu oyununa çaresizlik mi neden oldu? Bu soru çok önemli.</p>

  <p>Arkasından tiz ve telaşlı bir çığlık yükseldi. Kapılar birdenbire açıldı. Gölgeler dışarı fırladılar. Silahşor tuzağa düşmüştü işte! Saldırı başlamıştı. Uzun iç çamaşırlı ve blucinli erkekler. Pantolonlu ve soluk elbiseli kadınlar. Hatta çocuklar bile anneleriyle baba|arının peşinden geliyorlardı. Ve herkesin elinde ya bir odun parçası vardı ya da bir bıçak.</p>

  <p>Silahşor hiç düşünmeden hemen tepki gösterdi. Bu artık onun içine işlemişti. Tabancalarını çekerken topuklarının üzerini de döndü. Silahlarının ağır kabzaları tam avuçlarına göreydi.</p>

  <p>Alice ona doğru geldi. Tabii ya, ilk gelenin Allie olması gerekiyordu. Kadının yüz hatları çarpılmıştı. Alnındaki yara alacakaranlıkta cehennemi bir morluğa bürünmüştü.</p>

  <p>Silahşor kadını rehin almış olduklarını gördü. Sheb’in kinle buruşturduğu yüzü Alice’in omzunun üzerinden görülüyordu. Adam bir cadının yararlandığı o kötü ruhlardan birine benziyordu. Alice, Sheb’in hem kalkanı, hem de kurbanıydı. Silahşor bütün bunları o kısır sükûnun ölümsüz, donmuş, gölgesiz ışığında gördü ve her şeyi iyice anladı.</p>

  <p>"Beni yakaladı! Ah Tanrım, vurma vurma yapma yapma… "</p>

  <p>Ama genç adamın elleri iyi eğitilmişlerdi. Soyunun sonuncusuydu Silahşor. Ve Soylu Dili bilen sadece ağzı değildi. Tabancaları havada ağır, atonal bir müzik yarattılar. Kadının ağzı açıldı ve vücudu gevşedi. Silahşor tekrar ateş etti. Sheb’in kafası arkaya gitti. O da kadın da tozların arasına yığıldılar.</p>

  <p>Sopalar havada uçuştular, genç adamın üzerine yağmur gibi yağdılar. Silahşor sendeledi ve sopalardan kurtulmayı başardı. Yalnız çivili bir tahta koluna gelerek derisini yardı, kan çıkmasına neden oldu.</p>

  <p>Koltukaltları terden lekelenmiş, sakalları uzamış bir adam bir pençesinde kör bir mutfak bıçağıyla Silahşora doğru atıldı. Genç adam onu bir kurşunda öldürdü. Köylü gürültüyle yola devrildi. Çenesi yere çarparken dişleri duyulacak bir biçimde çatırdadı.</p>

  <p>Birileri, "ŞEYTAN!" diye haykırıyorlardı. "LANETLİ! YABANCI! ONU GEBERTİN!"</p>

  <p>Bir başkası bağırdı. "Yabancı!" Yine Silahşorun üzerine sopalar yağdı. Bir bıçak çizmesine çarparak sekti. "YABANCI! İSA DÜŞMANI! DECCAL!"</p>

  <p>Silahşor ateş ederek kalabalıkta kendine yol açtı. Ölüler yere yığılırken koşuyor, elleri korkunç bir dakiklikle hedefleri seçiyordu. İki adamla bir kadın yere yuvarlandılar. Silahşor açılan boşluktan yararlanarak geçti.</p>

  <p>Peşinde öfkeli köylülerle Sheb’in Yerinin karşısındaki eski bakkal dükkânı ve berbere doğru gitti. Tahta kaldırıma çıkarak tekrar döndü. Geri kalan kurşunları yeniden saldırıya geçen kalabalığın üzerine sıktı.</p>

  <p>Geride Sheb, Alice ve diğerleri tozların arasında yatıyorlardı, sanki çarmıha gerilmişler gibi.</p>

  <p>Silahşorun her kurşunun hedefi bulmasına ve o zamana kadar tabancayı sadece eski dergilerdeki resimlerde görmüş olmalarına rağmen Tull’lılar hiç duraklamıyorlardı.</p>

  <p>Genç adam geriledi. Uçuşan sopa ve bıçaklardan kurtulmak için vücudunu bir dansörünkü gibi döndürüyordu. Gerilerken tabancalarını yeniden doldurdu. İyi eğitilmiş parmakları bu işi çabucak başardılar. Bir fişekliliklere uzandılar, bir silahlara.</p>

  <p>Kalabalık tahta kaldırıma çıktı. Silahşor bakkala girip kapıyı sıkıca kapattı. Sağdaki büyük vitrinin camı şangırdayarak içeriye doğru kırıldı. Üç adam oradan içeri girdiler. Yüzleri fazla hevesli insanlarınki gibi ifadesizdi. Boş bakışlı gözleri alev alev yanıyordu sanki. Silahşor üçünü de vurdu. Onları izleyen iki kişiyi de. Köylüler vitrine yığılarak kırık camlara takılıp kaldılar. Artık oradan başkalarının içeri girmeleri imkânsızdı.</p>

  <p>Kapı köylülerin olanca güçleriyle dayanmaları yüzünden çatırdayarak sarsıldı.</p>

  <p>Ve Silahşor Slyvia’nın sesini duydu. "KATİL! RUHLARINIZ! İBLİSİN ÇATAL TIRNAKLI ALAYLARI!"</p>

  <p>Kapı menteşelerinden çıkarak içeriye devrildi. El çırpmasını andıran bir ses duyuldu. Yerden tozlar yükseldi.</p>

  <p>Kadınlar, erkekler ve çocuklar Silahşora saldırdılar. Tükürükler ve odunlar havada uçuyordu. Silahşor tabancalarını kalabalığın üzerine boşalttı.</p>

  <p>Yine gerileyerek un dolu bir fıçıyı köylülere doğru yuvarladı. Berber bölümüne geçip içinde çentikli iki usturanın bulunduğu bir tencere kaynar suyu Tull’lıların üzerine döktü.</p>

  <p>Ama kalabalık yine yaklaştı. Deli gibi haykırarak anlaşılmaz bir şeyler söylüyorlardı.</p>

  <p>Sylvia Pittston gerilerde bir yerden onları teşvik ediyordu. Sesi anlamsızca alçalıp yükseliyordu. Silahşor ısınmış tabancalarına yeniden kurşun doldurdu. Burnuna saç kesme ve traşla ilgili kokular geliyordu. Parmaklarının ucundaki nasırlar kanarken kendi etinin kokusunu da duyuyordu.</p>

  <p>Arka kapıdan verandaya çıktı. Şimdi o dümdüz çalılık arkasında uzanıyordu.</p>

  <p>Düzlük dev kalçasına sokularak sinmiş oları köyün varlığını kabul etmiyordu bile.</p>

  <p>Üç köylü koşarak binanın köşesinden çıktılar. Yüzlerinde başkalarına ihanet eden kimselere özgü o ifadelerle sırıtıyorlardı!</p>

  <p>Silahşoru gördüler, genç adamın da onları farkettiğini anladılar. Ve Silahşor üçünü de biçmeden bir saniye önce yüzlerindeki gülümseme biraz silinir gibi oldu. Bir kadın uluyarak onları izledi. İri yarı ve şişmandı. Sheb’in müşterileri onu Milli Teyze diye tanıyorlardı. Silahşorun kurşunları kadının gerilemesine ve sırtüstü devrilmesine neden oldu. Etekleri havalandı.</p>

  <p>Silahşor basamaklardan inerek geri geri çöle doğru gitti. On adım. Sonra yirmi. Berber dükkânının arka kapısı hızla açıldı ve köylüler dışarı fırladılar.</p>

  <p>Genç adam bir an Sylvia’yı görür gibi oldu. Ateşe başladı. Tull’lıların kimisi yüzükoyun devrildi, kimisi sırtüstü. Trabzanın üzerinden tozların arasına yuvarlandılar. O ölümsüz mor ışıkta gölgeleri yere düşmüyordu.</p>

  <p>Silahşor birdenbire avaz avaz haykırdığını farketti. Tâ başından beri bağırıyordu. Gözleri ona çatlamış bilye yatakları gibi geliyordu. Kasıkları büzülmüş, bacakları tahtaya dönüşmüştü. Kulakları demirdendi sanki.</p>

  <p>Yine silahları boşalmıştı. Kalabalık ona saldırdı. Sadece bir göz ve bir ele dönüşmüşlerdi köylüler. Silahşor olduğu yerde duruyor ve çığlıklar atarak tabancalarını dolduruyordu. Aklı başka yerlerdeydi. Uzaklarda. Elleri bu doldurma işini kolaylıkla başarıyordu.</p>

  <p>Elini kaldırarak Tull’lılara, "Ben hem bu oyunu, hem de başkalarını öğrenmek için tam yirmi beş yıl çalıştım," diyebilir miydi? "O yılları kanlar ve silahlar kutsadılar." Bu sözleri ağzıyla söyleyemezdi. Ama elleri kendi hikâyelerini anlatabilirlerdi.</p>

  <p>Tam tabancalarını doldurduğu sırada Tull’lılar da ona ellerindekileri fırlatacak kadar yaklaştılar. Bir sopa Silahşorun alnına geldi ve çizikte birkaç damla kan belirdi. İki saniye sonra elleriyle ona erişebileceklerdi.</p>

  <p>En önde Kennerly vardı. Sonra on bir yaşlarındaki kızı. Onun yanında Soobie. İki bar müdavimi. Amy Feldon adlı ayyaş bir kadın. Silahşor hepsini de taradı. Onların arkasındakileri de. Ölüler korkuluklar gibi gürültüyle yere devrildiler. Etrafa kanlar ve beyin parçaları saçıldı.</p>

  <p>Tull’lılar bir an durakladılar. Şaşırmışlardı. Kalabalık parçalanarak tek tek şaşkın yüzlere bölündü. Bir adam haykırıp koşarak daireler çizdi. Elleri su toplamış bir kadın yüzünü gökyüzüne doğru kaldırıp heyecanla gıdaklar gibi sesler çıkardı. Silahşorun ilk kez bir dükkânın önündeki basamakta ciddi ciddi otururken gördüğü bir adam birdenbire şaşılacak bir biçimde altına kaçırdı. Silahşor bir tabancasını dolduracak kadar zaman bulabildi.</p>

  <p>Sonra Sylvia Pittston ona doğru koştu. İki elindeki tahta haçları sallayıp duruyordu. "İBLİS! İBLİS! İBLİS! ÇOCUK KATİLİ! CANAVAR! KIZ VE ERKEK KARDEŞLERİM! ONU ORTADAN KALDIRIN! ÇOCUKLARI ÖLDÜREN YABANCIYI GEBERTİN!" Silahşor haçların ortalarına birer kurşun göndererek tahtaları paramparça etti. Dört kurşunu da Sylvia’nın kafasına sıktı. Kadın bir akordeon gibi küçüldü. Titredi.</p>

  <p>Tull’lılar bir an donmuş gibi durarak Sylvia’ya baktılar. O sırada Silahşorun parmakları yine tabancaları doldurdu. Parmaklarının uçları cızırdayıp yanıyordu. Her parmağın ucunda düzgün birer daire dağlanmıştı.</p>

  <p>Köylülerin sayıları azalmıştı artık. Silahşor onları sanki orakla biçmişti.</p>

  <p>Artık Sylvia öldüğü için kalabalığın dağılacağını sanıyordu. Ama biri bir bıçak attı. Bıçağın sapı iki gözünün arasına geldi ve Silahşor arkaüstü devrildi. Tull’lılar kinle ona saldırdılar. Genç adam tabancaları boşalıncaya kadar tekrar ateş etti. Şimdi boş kovanlarının arasında yatıyordu. Başı zonkluyor, gözlerinin önünde iri, kahverengi benekler uçuşuyordu.</p>

  <p>Diğerleri onun üzerine saldırdılar. Geri kalanlar yani. Silahşor tabancasına dört kurşun koyabildi. Sonra Tull’lılar onu dövmeye, bıçaklamaya başladılar.</p>

  <p>Genç adam sol kolunun üzerine abanmış olan iki kişiyi devirerek, yuvarlana yuvarlana biraz uzaklaştı. Elleri yine o oyuna başlamıştı. Parmakları hiç şaşmıyorlardı. Biri bıçağı omzuna sapladı. Biri de sırtına. Bir köylü kaburgalarının üzerine vurdu. Biri bıçağını kaba etine saplamaya çalıştı. Küçük bir erkek çocuk kalabalığın arasından sıyrıldı ve bıçağıyla Silahşorun vücudundaki tek derin yarayı açtı. Baldırına sapladı bıçağı. Silahşor onun kafasını uçurdu.</p>

  <p>Kalabalık dağılmaya başlıyordu. Silahşor tekrar ateş etti. Sağ kalanlar kum rengi delik deşik binalara doğru gerilediler. Genç adamın elleri yine oyunlarına başlamıştı. Yuvarlanma oyununu bir iki defa değil sabaha kadar tekrarlamaya kalkışan fazla hevesli köpeklere benziyorlardı. Ve Silahşorun elleri kaçmaya çalışan Tull’lıları tarıyordu. Sonuncu adam berber dükkânının arkasındaki verandanın basamaklarına erişmeyi başardı. Sonra kurşun başının arkasına saplandı.</p>

  <p>Köye bir sessizlik çöktü. O gürültülü yerlerin hepsini de dolduran bir sessizlik.</p>

  <p>Silahşorun vücudundaki yirmi kadar yara kanıyordu. Baldırındaki dışında bunların hiçbiri derin değildi. Gömleğinden bir parça yırtarak bacağına bağladı. Sonra da doğrulup ölülere baktı.</p>

  <p>Cesetler berber dükkânının arka kapısından onun durduğu yere kadar çarpık, zikzaklı bir çizgi oluşturuyorlardı. Türlü biçimlerde yatıyorlardı; hiçbirinde de uyuyormuş gibi bir hal yoktu.</p>

  <p>Silahşor başlangıç noktasına döndü. Boş ana yolun ortasına. Otuz dokuz erkek, on dört kadın ve beş çocuğu vurup öldürmüştü. Tull’da yaşayanların hepsini de ortadan kaldırmıştı.</p>

  <p>Esmeye başlayan hafif, kuru rüzgâr burnuna mide bulandıran tatlı bir kokuyu getirdi. Silahşor kokuyu izledi. Sonra da yukarıya bakarak başını salladı. Nort’un çürümeye başlamış olan cesedini Sheb’in Yerinin tahta damına yatırmışlardı. Adamı kollarından ve bacaklarından tahta kazıklarla oraya çakmışlardı. Nort’un ağzı ve gözleri açıktı. Kirli alnında iri, mor, çatal tırnaklı bir ayak izi vardı. İblisin ayak izi.</p>

  <p>Silahşor köyden çıktı. Katırı kırk metre kadar ötede, eski araba yolunun kenarında, bir ot yığınının yanında bekliyordu. Hayvanı tekrar Kennerly’nin ahırına götürdü. Dışarıda rüzgâr hızlı bir melodiye başlamıştı. Katırı bağladıktan sonra Sheb’in Yerine gitti. Arkadaki kulübede bir el merdiveni buldu. Dama çıkarak Nort’un el ve ayaklarına çakılı kazıkları çıkardı. Adamın cesedi dal dolu bir çuvaldan bile hafifti. Silahşor, ölüyü diğer cesetlerin arasına attı.</p>

  <p>Sonra içeri girerek hamburger yedi. Üç bira içti. O sırada hava karardı ve kumlar uçuşmaya başladı. Silahşor o gece Alice’le yattığı karyolada uyudu. Hiç rüya görmedi. Ertesi sabah rüzgâr kesilmişti. Güneş yine pırıl pırıl ve unutkandı. Rüzgâr cesetleri diken tohumları gibi sürükleyip güneye doğru götürmüştü.</p>

  <p>Silahşor yaralarını sardıktan sonra öğleye doğru köyden ayrıldı.</p>

  <p><br /></p>

  <h2 id="sigil_toc_id_18" style="text-align: center;">X<b class="calibre5">VIII</b></h2>

  <p>Silahşor, Brown’un uyukladığını sanıyordu. Ateş sönmek üzereydi. Sadece birkaç kıvılcım gözüküyordu. Kuş Zoltan başını kanadının altına sokmuştu.</p>

  <p>Silahşor tam kalkıp örtüsünü köşeye sereceği sırada Brown, "Tamam," dedi. "İşte anlattın. Kendini daha iyi hissediyor musun?"</p>

  <p>Silahşor irkildi. "Kendimi kötü hissetmem için bir neden var mı?"</p>

  <p>"İnsan olduğunu söyledin. İblis değilmişsin. Yoksa o sözlerin yalan mıydı?"</p>

  <p>"Ben yalan söylemedim." Silahşor içinden, istemeye istemeye itiraf etti. Brown’dan hoşlandım. Gerçekten. Ve ben ona hiçbir konuda yalan söylemedim.</p>

  <p>Sonra, "Sen kimsin, Brown?" diye sordu. "Gerçekten yani."</p>

  <p>Delikanlı sakin sakin, "Ben benim," dedi. "Çok esrarlı bir insan olduğumu düşünmek zorunda mısın?"</p>

  <p>Silahşor cevap vermeyerek sigarasını yaktı.</p>

  <p>Brown mırıldandı. "Bana siyahlı adama çok yaklaşmışsın gibi geliyor. Çaresiz durumda mı o?"</p>

  <p>"Bilmiyorum."</p>

  <p>"Ya sen?"</p>

  <p>Silahşor, "Henüz çaresiz durumda değilim," dedi. Brown’a biraz da meydan okurcasına bakıyordu. "Ben yapmam gerekeni yapıyorum."</p>

  <p>Brown, "İyi öyleyse," diye cevap verdi. Sonra dönerek uykuya daldı.</p>

  <p><br /></p>

  <h2 id="sigil_toc_id_19" style="text-align: center;">X<b class="calibre5">IX</b></h2>

  <p>Sabah Brown, Silahşora kahvaltı verdi ve onu yolcu etti. Gündüz ışığında sıska çökük göğsü, kalem gibi köprücük kemikleri ve kıvırcık kızıl saçlarıyla şaşılacak bir tipti. Kuş omzuna tünemişti.</p>

  <p>Silahşor, "Katır?" diye sordu.</p>

  <p>"Onu yiyeceğim."</p>

  <p>"Pekâlâ."</p>

  <p>Brown elini uzattı. Silahşor de bu eli sıktı. Delikanlı başıyla güneyi işaret etti. "Dikkatli ol."</p>

  <p>"Öyle yapacağım."</p>

  <p>Birbirlerine başlarıyla selam verdiler.</p>

  <p>Silahşor yürümeye başladı. Beline tabancalarını ve su tulumlarını takmıştı. Bir tek defa dönüp geriye baktı. Brown küçücük mısır tarlasında bütün gücüyle çabalıyordu. Kuzgun delikanlının kulübesinin alçak damına tünemişti. Çirkin bir heykele benziyordu.</p>

  <p><br /></p>

  <h2 id="sigil_toc_id_20" style="text-align: center;">XX</h2>

  <p>Ateş sönmeye yüz tutmuş, yıldızların ışıltısı uçuklaşmaya başlamıştı. Rüzgâr huzursuzca dolaşıyordu.</p>

  <p>Silahşor uykusunda ellerini ayaklarını oynattı, sonra da hareketsiz kaldı. Susuzluğunu arttıran bir rüya görüyordu. Karanlıkta dağların biçimleri belli olmuyordu.</p>

  <p>Genç adam suç duygusuyla ilgili düşünceleri kafasından kovmuştu. Çöl onu kavururken bu düşünceleri unutmuştu.</p>

  <p>Artık daha çok Cort’u hatırlıyordu. Ona ateş etmesini öğretmiş olan adamı. Cort siyahla beyazı ayırt etmesini bilen insanlardandı.</p>

  <p>Genç adam yine kımıldandı, sonra uyandı. Sönmüş ateşe bakarak gözlerini kırpıştırdı. Siyahlı adamın ateşinin üzerine kendi şeklini çizmişti. Daha geometrikti bu biçim.</p>

  <p>Silahşor romantik biriydi. Bunu biliyor ve bu bilgisini kıskançça gizliyordu. Tabii bu yüzden yine aklına Cort geldi. Artık onun nerede olduğunu bilmiyordu. Dünya çoktan değişmişti.</p>

  <p>Silahşor torbasını omzuna vurarak yürümeye başladı.</p>
</body>
</html>
