<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre4" style="text-align: justify;"><b class="calibre5"><br class="calibre2" /></b></p>

  <h1 class="calibre4" style="text-align: center;"><b class="calibre5">Durak Yeri</b></h1>

  <div class="calibre2">
    <b class="calibre5"><br class="calibre2" /></b>
  </div>

  <h2 class="calibre6" id="sigil_toc_id_21" style="text-align: center;"><b class="calibre5">I</b></h2>

  <p>Bütün gün bir çocuk şarkısı Silahşorun kafasının içinde yankılanıp duruyordu. İnsanın kafasını kemiren çıldırtıcı bir şeydi bu. Bilincin sınırlarının hemen dışında duruyor ve içerideki mantıklı varlıkla alay ediyordu. Şarkı şöyleydi:</p>

  <p>"İspanya’da yağmur daha çok ovaya yağar Sevinç ve acı da vardır</p>

  <p>Ama İspanya’da yağmur daha çok ovaya yağar.</p>

  <p>Güzel-çirkin, deli-akıllı Dünyanın gidişi değişecek,</p>

  <p>Bütün yollar aynı kalacak.</p>

  <p>Ama sen deliysen ya da sadece akıllıysan İspanya’da yağmur daha çok ovaya yağar.</p>

  <p>Biz sevgiyle yürür ama prangayla uçarız Ve İspanya’da ovalar daha çok yağmurda çöker."</p>

  <p>Silahşor bu şarkının aklına neden geldiğini biliyordu. Tekrar tekrar şatodaki odasını ve babasını rüyasında görüyordu. Renk renk pencerenin önündeki küçücük karyolasında yatarken babası bu şarkıyı söylerdi.</p>

  <p>Annesi o uyuyacağı zaman böyle şarkı söylemezdi. Çünkü Soylu Dilini konuşacak bütün küçük erkek çocukların karanlıkta yalnız başlarına kalmaları gerekirdi.</p>

  <p>Ama Silahşor gündüz uykusuna yatacağı zaman annesi başucunda otururdu. O da bu şarkıyı söylerdi o zaman. Silahşor kurşuni yağmur ışığının camlardan süzülerek yatak örtüsünün üzerinde renk renk şekiller çizdiğini hatırlıyor, odanın serinliğini ve battaniyelerin sıcaklığını adeta hissediyordu. Kırmızı dudaklı annesine duyduğu sevgiyi, bu saçmasapan sözlü güzel melodiyi hiç unutmamıştı. Annesinin tatlı sesini de.</p>

  <p>Şimdi bu şarkı kafasında yankılanarak onu çıldırtıyordu. İsilik gibi rahatsız edici bir şeydi bu. Kafasının içinde dönüp duruyordu. Kendi kuyruğunu kovalamaya çalışan bir köpek gibi.</p>

  <p>Silahşorun bütün suyu bitmişti. Artık ölmesinin işten bile olmadığını anlıyordu. Bu duruma düşeceği hiç aklına gelmemişti. Bu yüzden üzülüyordu. Öğleden beri ileriye bakmıyordu. Gözlerini ayaklarına dikmişti. Burada şeytanotları bile cüceleşip sarılaşmalardı. Sert toprak tabakası yer yer ufalanmıştı. Silahşor <span class="calibre8">dağları da daha kolaylıkla göremiyordu. Oysa çölün sınırında yaşayan son insanın, o akıllı-deli gencin kulübesinden ayrılalı on altı gün olmuştu. Delikanlının bir kuzgunu olduğunu hatırlıyordu. Ama kuşun adını unutmuştu. Ayaklarının toprakların üzerinde kalkıp inmelerini seyrediyor, o saçmasapan çocuk şarkısının kafasının içinde karmakarışık bir hal almasını dinliyordu.</span></p>

  <p>Yere ilk kez ne zaman yığılacağım, diye düşünüyordu. Düşmek istemiyordu. Etrafta görecek kimse olmamasına rağmen. Bir Silahşor gururun ne olduğunu bilirdi. İnsanın kafasını dimdik tutmasına neden olan, o gözle görünmeyen kemiği.</p>

  <p>Silahşor birdenbire durup yukarıya doğru baktı. Kulakları çınlamaya başladı. Sanki uçuyordu. Dağlar uzaklardaki ufukta uyukluyor, rüya görüyorlardı. Ama ileride bir şey daha vardı. Daha yakında bir şey. Belki yedi kilometre kadar ötedeydi bu. Gözlerini kıstı. Ama gözleri ışıktan kamaşmıştı ve suratına çarpan kumlar yüzünden yanıyordu. Başını salladı ve tekrar yürümeye başladı. Şarkı kafasının içinde döneniyor, vızıldıyordu.</p>

  <p>Bir saat kadar sonra yere düştü ve ellerinin derileri soyuldu. Avuçlarındaki küçücük kan damlacıklarına gözlerine inanamıyormuş gibi baktı. Kanı pek de azalmışa benzemiyordu. Dilsiz ama canlıydı. Adeta çöl kadar hayatından memnundu. Silahşor kanlarına karşı körcesine bir nefret duyarak damlaları yere akıttı. Hayatından memnun mu? Neden olmasın? Kanım susuzluk çekmiyor ki. Ona hizmet ediliyor. Kan uğruna kurbanlar veriliyor. Kanlı kurbanlar. Kanın yapması gereken tek şey akmak… Ve akmak… Ve akmak…</p>

  <p>Sert toprağa damlayan kanlara baktı. Onların inanılmayacak bir hızla emilivermelerini seyretti. E, buna ne dersin, kan? Hoşuna gitti mi?</p>

  <p>Ah, Tanrım, sen iyice çıldırdın.</p>

  <p>Ayağa kalkarak ellerini göğsüne bastırdı. Ve daha önce gördüğü şeyin tam karşısında olduğunu farkederek hayretle bağırdı. Sesi tozdan boğuklaşmış, karganınkine benzemişti. Karşısındaki bir binaydı. Hayır, etraflarını yıkılmış parmaklıkların çevrelediği iki bina. Tahtalar eskiye benziyordu. Bu nedenle binalar peri masallarındaki evleri andırıyorlardı. Tahta değişerek kuma dönüşüyordu. Binalardan birinin bir ahır olduğu anlaşılıyordu. Biçimi belirliydi. Bunun kuşku götürecek bir tarafı da yoktu. Diğeri ise bir evdi ya da bir han. Arabaların uğrak yeri. Çarpılmış olan kumdan evin yere ince bir gölgesi düşüyordu. (Rüzgâr tahtaya ince taşları çarpa çarpa onu delik deşik etmişti. Şimdi ev güneşin deniz çekildiği zaman kavurup geçici olarak sertleştirdiği kumdan bir şatoya benziyordu.) Evin gölgesinde biri oturuyordu. Sırtını duvara dayamıştı. Ve bina sanki onun ağırlığı yüzünden yana doğru eğilmişti.</p>

  <p>Silahşor, işte o, dedi kendi kendine. Sonunda. Siyahlı adam.</p>

  <p>Elleri göğsünde öylece durdu. Ağzı bir karış açık kalmıştı. Heyecanlı bir konuşma yapacakmış gibi bir tavır takınmış olduğunun farkında bile değildi. Siyahlı adamla karşılaştığı zaman heyecan duyacağını sanmıştı. Ya da korku veya huşu. Ama şimdi sadece birkaç dakika önce kendi kanına karşı ani ve müthiş bir kin duyduğu için utanıyordu. Ve kafasının içinde o çocukluk şarkısı dönüyor, dönüyordu.</p>

  <p>"… İspanya’da yağmur…"</p>

  <p>Biraz ilerleyerek tabancalarından birini çekti.</p>

  <p>"… daha çok ovaya yağar… "</p>

  <p>Son üç yüz elli metreyi koşarak aştı. Gizlenmeye çalışmıyordu. Zaten arkasına saklanabileceği bir şey de yoktu. Yere vuran kısa gölgesi onunla yarışıyordu. Suratının bitkinlik yüzünden sırıtkan, kurşuni bir ölüm maskesine dönüşmüş olduğunun farkında değildi. Tek bir şeyin farkındaydı. Gölgedeki kişinin. Çok daha sonra, ölmüş bile olabilirdi, diye düşünecekti.</p>

  <p>Eğrilmiş parmaklıklardan birine bir tekme indirdi. Parmaklık adeta özür dilercesine, sessizce ikiye ayrıldı. Silahşor ahırın önündeki gözkamaştıran, sessiz avluda öne doğru atılarak tabancasını havaya kaldırdı.</p>

  <p>"Namlumu üzerine çevirdim! Namlumu üzerine çevirdim! Namlumu… "</p>

  <p>Gölge huzursuzca kımıldanarak ayağa kalktı.</p>

  <p>Silahşor, Tanrım, diye düşündü. Mum gibi erimiş. Ne olmuş ona?</p>

  <p>Çünkü siyahlı adam ufalmış, boyu altmış santime inmişti. Saçları beyaz gibiydi. Silahşor şaşkın şaşkın durakladı. Kafası uğulduyordu. Kalbi delice bir hızla çarpıyordu. Kendi kendine, hemen şuracıkta öleceğim, dedi.</p>

  <p>Kızgın havayı ciğerlerine çekerek bir an başını öne eğdi. Tekrar kaldırdığı zaman karşısındakinin siyahlı adam değil bir çocuk olduğunu gördü. Güneşten sarı saçlarının rengi iyice açılmış bir çocuk. Küçük, Silahşora ilgisizce bakıyordu. Genç adam da onu anlamsızca bakışlarla süzdü. Sonra da, "Olamaz…" der gibi başını salladı. Ama inanmazlığına rağmen çocuk hâlâ karşısında duruyordu. Arkasına kaba dokunmuş kahverengi bir gömlek, ayaklarına da tek dizi yamalı bir blucin giymişti.</p>

  <p>Silahşor tekrar başını salladı. Ve kafasını eğerek ahıra doğru gitti. Tabancası hâlâ elindeydi. Henüz düşünecek durumda değildi. Kafasının içi toz zerreleriyle dolmuştu sanki. Beyni sızlıyor, zonkluyordu.</p>

  <p>Ahırın içerisi sessiz ve karanlık, fırın kadar da sıcaktı. İrileşmiş, ifadesiz gözlerle çabucak etrafına bakındı. Bir sarhoş gibi döndü ve çocuğun yıkık kapıda durduğunu farketti. Gözlerini ona dikmişti.</p>

  <p>Silahşorun beynine sancı bıçak gibi saplandı. Bir şakağından diğerine kadar uzandı, sanki beynini ikiye böldü. Tabancasını kılıfına soktu. Yalpaladı. Sanki hayaletleri uzaklaştırmaya çalışıyormuş gibi ellerini uzattı. Ve yüzüstü devrildi.</p>

  <p>Silahşor uyandığı zaman arkaüstü yattığını farketti. Başının altında kokusuz, hafif bir saman yığını vardı. Çocuk onu başka yere götürememişti ama oldukça rahatlatmaya çalışmıştı. Vücudunun sepserin olduğunun farkındaydı. Başını eğerek baktı ve gömleğinin ıslaklığı yüzünden daha koyu renk durduğunu gördü. Diliyle dudaklarını yaladı ve ağzına su tadı geldi. Şaşkın şaşkın gözlerini kırptı.</p>

  <p>Çocuk onun yanında çömelmişti. Silahşorun gözlerini açtığını görünce arkasına doğru uzandı ve ona su dolu çarpılmış bir tenekeyi uzattı. Silahşor tenekeyi titreyen elleriyle kavradı ve kendini zorlayarak az su içmeye çalıştı. Azıcık su. Sonra geri kalan suyu yüzüne döktü. Sanki şok geçiriyormuş gibi soludu. Çocuğun biçimli dudakları hafif, ciddi bir gülümsemeyle aralandı. "Yiyecek bir şey ister misin?"</p>

  <p>Silahşor, "Hemen istemem," dedi. Güneş çarpması yüzünden başı fena halde ağrıyordu. Su midesine oturmuştu. Sanki nereye gideceğini bilmiyormuş gibi hafifçe çalkalanıp duruyordu. "Kimsin sen?"</p>

  <p>"Adım John Chambers. Beni ‘Jake’ diye çağırabilirsin."</p>

  <p>Silahşor doğrulup oturdu ve başındaki ağrı iyice şiddetlendi. Kafası çatlıyordu sanki. Öne doğru eğildi ve midesiyle giriştiği kısa savaşı kaybetti.</p>

  <p>Jake, "Su çok," diyerek tenekeyi aldı. Ahırın dibine doğru gitti. Bir an durarak Silahşora kararsızca gülümsedi.</p>

  <p>Genç adam ona başını salladı, sonra kafasını eğdi. Başını iki elinin arasına alarak ona destek olmaya çalıştı.</p>

  <p>Çocuk sağlam yapılı ve güzeldi. Dokuz yaşlarında kadar gözüküyordu. Ama yüzüne bir gölge düşmüştü. Tabii artık bütün yüzler böyle gölgeliydiler.</p>

  <p>Ahırın dibinden takırtıyla karışık iniltiye benzeyen acayip bir ses geldi. Silahşor hemen başını kaldırdı. Ellerini tabancalarının kabzalarına attı. Ses ancak on beş saniye kadar sürdü. Sonra kesildi. Çocuk elinde tenekeyle döndü. Yeniden doldurmuştu.</p>

  <p>Silahşor yine biraz su içti. Bu kez kendisini biraz daha iyi hissetti. Başındaki ağrı hafifliyordu.</p>

  <p>Jake, "Yere yuvarlandığın zaman ne yapacağımı bilemedim," dedi. "Daha önce beni vuracağını sandım. Bir iki saniye…"</p>

  <p>"Seni başkası sandım."</p>

  <p>"O rahip mi?"</p>

  <p>Silahşor çabucak başını kaldırdı. "Hangi rahip?"</p>

  <p>Çocuk ona bakarak hafifçe kaşlarını çattı. "O rahip işte. Avluda kamp kurdu. Ben şuradaki evdeydim. Ondan hiç hoşlanmadım. Onun için de dışarı çıkmadım. Rahip gece geldi ve ertesi sabah gitti. Sana da gözükmemeye çalışabilirdim. Ama sen geldiğin sırada uyuyordum." Silahşorun başının üzerinden ileriye doğru sıkıntıyla baktı. "Ben insanlardan hoşlanmıyorum. Onlar tepemi attırıyorlar."</p>

  <p>"O rahip neye benziyordu."</p>

  <p>Çocuk omzunu silkti. "Bir rahibe işte. Siyahlar giymişti."</p>

  <p>"Kukuletası ve cüppesi var mıydı?"</p>

  <p>"Cüppe nedir?"</p>

  <p>"Uzun entari gibi bir şey."</p>

  <p>Jake başını salladı. "Evet. Kukuletası ve cüppesi vardı."</p>

  <p>Silahşor öne doğru eğildi. Yüzündeki ifade çocuğun biraz gerilemesine neden oldu. "O gideli ne kadar oldu?"</p>

  <p>"Ben-Ben…"</p>

  <p>Genç adam sabırla, "Sana bir zarar verecek değilim," dedi.</p>

  <p>"Bilmiyorum… Zamanı hatırlıyamıyorum… Her gün birbirinin aynı."</p>

  <p>Silahşor ilk defa o zaman bilinçli bir biçimde, bu çocuk buraya nasıl geldi, diye düşündü. Burası insan öldüren dev çölün ortasında. Ama bu konuyla ilgilenmeyecekti. Hiç olmazsa şimdilik. Jake’e döndü. "Bir tahminde bulun.</p>

  <p>Gideli çok mu oldu?"</p>

  <p>"Hayır. Çok olmadı. Ben de zaten buraya yeni geldim."</p>

  <p>Silahşorun içindeki ateş alevleniverdi. Tenekeyi kaparak hafifçe titreyen elleriyle kavradı ve su içti. Kafasının içinde o çocuk şarkısı yeniden yankılandı. Ama bu kez annesinin yüzünü değil, Alice’in yaralı suratını gördü. Tull’dayken onun kadını olan Allie’nin.</p>

  <p>Genç adam çocuğa, "Ne kadar oldu?" diye sordu. "Bir hafta? İki? Üç?"</p>

  <p>Jake ona dalgın dalgın baktı. "Evet."</p>

  <p>"Hangisi?"</p>

  <p>"Bir hafta. Ya da iki. Dışarı çıkmadım. O rahip su bile içmedi. Onun bir papazın hayaleti olabileceğini düşündüm. Çok korktum. Zaten artık durmadan korkuyorum." Yüzü titreşti. Tiz bir sesin parçalamak üzere olduğu bir kristal bardak gibi. "Rahip ateş bile yakmadı. Orada sadece öyle oturdu. Uyuyup uyumadığını bile bilmiyorum."</p>

  <p>Silahşor, ona yakınım, diye düşündü. Her zamankinden daha fazla yaklaştım ona… Vücudunun bütün suyunun buharlaşmış olmasına rağmen avuçları ona nemliymiş gibi geldi. Yağlı gibi.</p>

  <p>Jake, "Burada kurutulmuş et var," diye açıkladı.</p>

  <p>"Pekâlâ." Silahşor başını salladı. "İyi."</p>

  <p>Çocuk eti getirmek için kalkarken dizleri hafifçe çatırdadı. Küçük vücuduyla güzelce, dimdik duruyordu. Çöl henüz kanını iliğini kurutmamış, onu güçsüzleştirmemişti. Kolları zayıftı. Ama cildi güneşten yanmış olmasına rağmen henüz kuruyup çatlamamıştı.</p>

  <p>Silahşor, vücudunda hâlâ yeterince sıvı var, dedi kendi kendine. Tekrar tenekeden su içti. Vücudunda yeterli sıvı var. Ve buralı olmadığı da kesin.</p>

  <p>Jake geri döndü. Elindeki güneşte kavrulmuş ekmek tahtasına benzeyen şeye şerit şerit kesilerek kurutulmuş et parçaları yığılmıştı. Güneşte kurutulmuşlardı bu etler.</p>

  <p>Et lif lif ve sertti. Çok tuzlu oldukları için de Silahşorun ağzının yaralı dişetlerini ve yanak içlerini yaktı. Genç adam midesi iyice şişinceye kadar et yedi ve su içti. Sonra da arkasına yaslandı.</p>

  <p>Jake etten küçük bir parça aldı sadece.</p>

  <p>Silahşor çocuğu uzun uzun süzdü. Jake de gözlerini kaçırmadan dikkatle ona baktı.</p>

  <p>Genç adam sonunda, "Buraya nereden geldin, Jake?" diye sordu.</p>

  <p>"Bilmiyorum…" Jake kaşlarını çattı. "Aslında biliyordum. Buraya ilk geldiğim zaman her şeyi biliyordum. Ama şimdi her şey bulanıklaştı. Hani uyandığın zaman kötü bir rüyayı hatırlayamazsın ya. İşte öyle bir şey. Çok sık kâbus görüyorum… "</p>

  <p>"Seni buraya biri mi getirdi?"</p>

  <p>Çocuk, "Hayır," dedi. "Kendimi burada buldum."</p>

  <p>"Sözlerinden bir anlam çıkmıyor."</p>

  <p>Jake’in yüzü birden buruştu. Neredeyse ağlayacaktı çocuk. "Elimde değil ki. Kendimi burada buldum. Şimdi sen de çıkıp gideceksin. Ben de açlıktan öleceğim. Buradan hiç hoşlanmıyorum. Korkunç bir yer burası."</p>

  <p>"Kendine acıma. Elinden geldiği kadar alışmaya çalış."</p>

  <p>Çocuk şaşkınlıkla karışık bir meydan okumayla, "Ben burada olmayı istemedim… " diye tekrarladı.</p>

  <p>Silahşor bir parça et daha yedi. Yutmadan önce tuzunu giderebilmek için uzun uzun çiğnedi.</p>

  <p>Çocuk da maceranın bir parçası halini aldı, diye düşünüyordu. Jake’in doğruyu söylediğinden eminim. Buraya gelmek istememiş. Ne yazık. Ben… Ben burada olmak <span class="calibre8">istedim. Ama oyunun bu kadar pisleşmesini istemiş değilim. Tabancalarımı Tull’ın silahsız insanlarına çevirmek hiç hoşuma gitmedi. Bunu istemedim. Allie’yi vurmayı da. Yüzünde o acayip, ışıltılı yara izi olan Allie’yi. Bende bir saplantı halini alan görevim ve macerayla, ilgisi olmayan bir katile dönüşmek arasında bir seçim yapmak zorunda kalmayı da istemedim. Siyahlı adam çaresizliği yüzünden bazı kötü oyunlara başvurmaya başladı. Tabii bu onun işiyse. Masum seyircileri bilmedikleri bir sahneye çıkarmak ve onlara anlamadıkları birtakım</span> <span class="calibre8">sözleri söyletmek haksız bir davranış… Allie… Allie hiç olmazsa bu</span> <span class="calibre8">dünyadandı. Kendi kendisini kandırmasına rağmen öyleydi. Ama bu çocuk… Bu lanet olasıca çocuk…</span></p>

  <p>Genç adam Jake’e, "Bana hatırlayabildiklerini anlat," dedi.</p>

  <p>"Pek az şeyi hatırlıyorum. Ve artık onlardan hiçbir anlam çıkmıyor."</p>

  <p>"Sen yine de anlat. Belki ben onların anlamını kavrayabilirim."</p>

  <p>"Bir yer vardı… Buradan önceki yer… Çok odalı, yüksek binaların olduğu bir kent. Bir verandadan o yüksek binalara ve suya bakabiliyordun. Suyun içinde bir heykel duruyordu."</p>

  <p>"Suyun içinde bir heykel mi duruyordu?"</p>

  <p>"Evet. Elinde bir meşale tutan taçlı bir hanım heykeli."</p>

  <p>"Bunları sen mi uyduruyorsun?"</p>

  <p>Çocuk umutsuzca, "Galiba öyle…" diyerek içini çekti. "Sokaklarda taşıtlar vardı. Küçük taşıtlar, büyük taşıtlar. Sarı arabalar. Sürüyle sarı araba. Ben yürüyerek okula gidiyordum. Sokakların kenarında betondan yollar vardı. Sonra bakılacak büyük pencereler ve içeride elbiseler giymiş heykeller. Elbiseleri o heykeller satıyorlardı. Biliyorum bu sözlerim çok delice ama… elbiseleri o heykeller satıyorlardı."</p>

  <p>Silahşor başını salladı ve çocuğun yalan söyleyip söylemediğini anlamak için ona baktı. Ama Jake’in yüzünden masal anlatmadığı belliydi.</p>

  <p>Çocuk, "Yürüyerek okula gidiyordum…" diye tekrarladı. Bu onda bir saplantı halini almış gibiydi. "Ve elimde…" Gözlerini yumdu. Hatırlamaya çalışarak dudaklarını kıpırdattı. "Elimde… kahverengi., bir… kitap… çantası vardı. Öğle yemeğimi de yanıma almıştım. Ve…" Yine kendini zorlayarak hatırlamak için çabaladı. "… bir kravat takmıştım."</p>

  <p>"Bir ne?"</p>

  <p>"Bilmiyorum…" Jake farkına varmadan parmaklarıyla usulca boynunu sardı. Silahşora asılmayı hatırlatan bir hareketti bu.</p>

  <p>"Bilmiyorum… Her şeyi unuttum." Ve Jake gözlerini uzaklara dikti.</p>

  <p>Silahşor, "Seni uyutabilir miyim?" diye sordu.</p>

  <p>"Uykum yok ki."</p>

  <p>"Uykunu getirebilirim. Sana her şeyi hatırlatabilirim."</p>

  <p>Jake kuşkuyla, "Bunu nasıl yapabilirsin?" dedi.</p>

  <p>"Sununla."</p>

  <p>Silahşor fişekliğinden bir kurşunu alarak parmaklarının arasında çevirmeye başladı. Bu hareketi çok ustalıkla yapıyordu. Yumuşakça. Kurşunu önce kolaylıkla baş ve işaret parmaklarının arasında döndürdü. Sonra işaret parmağıyla üçüncüsü arasında. Kurşunu üçüncüyle dördüncü parmaklarına geçirdi. Sonunda dördüncüyle serçe parmağına. Kurşun bir ara gözden kayboldu. Sonra birdenbire gözüktü. Sanki bir an havada uçtu. Döndü. Kurşun Silahşorun parmaklarının arasında ilerledi. Parmakları rüzgârda dalgalanan boncuktan oluşmuş bir perdeye benziyorlardı.</p>

  <p>Çocuk kurşunu izliyordu. İlk inanmazlığın yerini sevinç almıştı; sonra dalgınlığa ve nihayet ağır ağır ifadesiz bir bakışa dönüştü. Jake’in gözleri kapandı. Kurşun hâlâ sağa sola oynuyordu. Jake gözlerini tekrar açtı. Silahşorun parmaklarının arasında düzgünce, usulca dans eden kurşunu uzun bir süre seyretti. Ve sonra gözleri tekrar kapandı. Silahşor hâlâ kurşunu parmaklarının arasında döndürüyordu. Ama Jake gözlerini açmadı. Sakin sakin, düzenli soluk alıyordu.</p>

  <p>Bu da oyunun bir parçası mı? Evet. Bunun güzel bir tarafı var. Mantıklı bir yanı. Sert mavi buz dağlarının kenarlarındaki dantele benzeyen izler gibi… Silahşorun kulağına rüzgâr çanlarının sesleri gelir gibi oldu. Ruh hastalığının kurşuna benzeyen o tadını duydu. İlk kez olmuyordu bu. Parmaklarının arasında farkına varmadan zarif hareketlerle çevirdiği kurşun birdenbire ona korkunç bir şeymiş gibi geldi. Canlıydı o. Bir canavarın izlerini taşıyordu. Kurşunu avucuna alarak, parmaklarını canı yanıncaya kadar sıktı. Bu dünyada ırza geçmek diye tanımlanacak bir şey vardı. Irza geçmek, cinayet, ağza alınmayacak çirkin davranışlar Ve bütün bunlar iyilik etmek için yapılıyordu. Kahrolasıca iyilik. Efsane için. Kutsal amaç uğruna. Kule için. O Kara Kule.</p>

  <p>"Ah, o Kule bir yerlerde. Gökyüzüne kapkara bir gölge gibi yükseliyor." Silahşorun çöl kumlarının yaraladığı kulaklarına rüzgâr çanlarının sesi geldi. Genç adam, "Neredesin sen?" diye sordu.</p>

  <p>Jake Chambers elinde kitap çantasıyla merdivenden iniyordu. Çantada Yeryüzü Bilimi, Ekonomik Coğrafya, not defteri, bir kurşun kalem, annesinin aşçısı Bayan Greta Shaw’un krom ve formikadan oluşan mutfakta onun için hazırladığı yemek vardı. Mutfakta durmadan bir aspiratör çalışıyor ve yabancı kokuları emerek götürüyordu. Jake’in yemek torbasına fıstık ezmesi ve reçelli bir sandviç, bir salam, marul ve soğanlı sandviç ve dört de kurabiye konmuştu. Anne ve babası çocuktan nefret etmiyorlardı. Ama onunla ilgilendikleri de yoktu. Çıkıp gidiyor ve onu Bayan Greta Shaw’a, dadılara, yazın bir öğretmene bırakıyorlardı. Çoğu zaman da okula. (İyi bir özel okuldu. En önemlisi de öğrencilerin hepsi beyazdı.) Bütün bu insanlar hiçbir zaman olduklarından başka türlü gözükmeye kalkışmamışlardı. Birer profesyoneldi onlar. Kendi alanlarındaki uzmanların en iyileri. Hiçbiri de Jake’i annesinin okuduğu ve çocuğun da göz gezdirerek "heyecanlı bölümlerini" aradığı tarihi romanlarda olduğu gibi göğsüne bastırmaya kalkmıyordu. Babası bu kitaplardan "isterik canlar" diye söz ederdi. Bazen de "gömlek yırtıcılar" diye.</p>

  <p>Jake kapalı kapının arkasından dinlerken annesi, babasını aşağılarcasına, "Şu sözleri söyleyene bak," diyordu.</p>

  <p>Adam televizyon şirketi için çalışıyordu. Jake onu birkaç kişinin arasından seçebilirdi. Herhalde.</p>

  <p>Jake bütün profesyonellerden nefret ettiğinin farkında değildi. Ama gerçekten de nefret ediyordu onlardan. Merdivenlerden hoşlanıyor ve oturdukları apartmandaki asansöre binmiyordu. Sıska ama seksi bir kadın olan annesi çoğu zaman hasta ahbaplarıyla yatıyordu.</p>

  <p>Jake Chambers şimdi sokaktaydı. Temiz, terbiyeli, güzel ve duyguluydu. Hiç arkadaşı yoktu. Sadece tanıdıkları vardı. Bu konuyu düşünmek zahmetine hiçbir zaman girmemişti. Ama yine de bu durum ona acı veriyordu. Profesyonellerle uzun yıllar beraber olduğu için onların pek çok özelliğini kapmış olduğunu bilmiyor, bunu anlamıyordu. Bayan Greta Shaw profesyonelce sandviçler yapıyordu. Dilimleri dörde bölüyor ve kabuklarını çıkarıyordu. Bu yüzden de Jake beden eğitimi saatinde elinde okul kitaplığından aldığı sporla ilgili bir romanla otururken insan onun kokteyl partide olması gerektiğini düşünüyordu. Elinde de kitap yerine bir içki kadehi olması gerektiğini.</p>

  <p>Jake’in babası bir hayli para kazanıyordu. Çünkü "öldürmekte ustaydı. Yani rakip televizyon şebekesindeki pek tutulmayan bir oyuna karşılık güçlü programlar hazırlayabiliyordu. Günde dört paket sigara içmekteydi. Öksürmüyordu. Yalnız haşin bir tavırla gülümserdi. Gülüşü insanın aklına süpermarketlerde satılan biftek bıçaklarını getiriyordu.</p>

  <p>Jake yoldan aşağıya inmeye başladı. Annesi onun için taksi parası bırakıyordu. Ama yağmur yağmadığı zaman hep yürürdü.</p>

  <p>Kitap çantasını sallayarak ilerliyordu. Sarı saçları ve mavi gözleriyle tam bir Amerikan çocuğuydu. Kızlar onu farketmeye başlamışlardı bile. (Tabii annelerinin onayıyla.) Jake de o çocuksu küstahlıkla onlardan kaçmıyordu. Farkına varmadan profesyonelce bir tavırla kızlarla konuşuyor ve onları şaşırtarak kendisinden uzaklaştırıyordu. Jake coğrafyadan hoşlanır, akşam üzerleri bowling oynardı. Babasının kukaları otomatik olarak yerleştiren makineleri üreten bir fabrikada hissesi vardı. Ama Jake’in gittiği bowling salonunda babasının ürettiği makineleri kullanmıyorlardı. Jake bu konuyu düşünmediğini sanıyordu. Ama düşünmüştü aslında.</p>

  <p>Kaldırımda ilerlerken Brendio mağazasının önünden geçti. Vitrinde mankenler duruyordu. Bazılarına kürk, bazılarına da altın düğmeli Edward tarzı takımlar giydirilmişti. Kimi ise çıplaktı. Çırılçıplak. Bu modeller… bu mankenler tümüyle profesyoneldiler. Ve Jake profesyonelce olan her şeyden nefret ediyordu. Henüz kendinden nefret edecek yaşta değildi. Ama o tohum içine ekilmişti bile. Kalbindeki o acı yarığa ekilmişti.</p>

  <p>Jake köşeye gelince yanında kitap çantasıyla durdu. Trafik homurdanarak akıyordu. Gürültülü otobüsler, taksiler, Volkswagenler, büyük bir kamyon. Jake sadece bir çocuktu. Ama sıradan bir çocuk da değildi. Gözünün ucuyla onu öldürecek olan adamı gördü. Siyahlı adamdı. Çocuk yabancının yüzünü seçemedi. Sadece adamın etekleri uçuşan cüppesini ve onu itmek için uzattığı ellerini farketti. Jake ellerini öne doğru uzatarak yola yuvarlandı. İçinde Bayan Greta Shaw’un profesyonelce hazırladığı yiyecekler olan kitap çantasını bırakmamıştı. Bir an yaklaşan arabanın polorize camının arkasındaki işadamının dehşet dolu suratını gördü. Başındaki koyu lacivert şapkanın kurdelesine küçük ama gösterişli bir tüy takılmıştı. Karşı kaldırımda duran yaşlı bir kadın çığlık attı. Onun başında da tüllü siyah bir şapka vardı. Tül gösterişli değildi, yas tutan birinin kara peçesine benziyordu. Jake hayretten başka hiçbir şey hissetmiyordu. O her zamanki şaşkınlığı. Her şey böyle mi sona eriyor? Yola düştü ve gözlerinden beş santim ilerideki asfalt doldurulmuş çatlağa baktı.</p>

  <p>Kitap çantası elinden fırladı. Acaba dizlerim sıyrıldı mı, diye düşündüğü sırada gösterişli tüyü olan lacivert şapkalı işadamının arabası üzerinden geçti. Kırk santim eninde lastikleri olan 1976 modeli mavi, büyük bir Cadillac’tı. Araba Jake’in belkemiğini kırdı, midesini ezdi. Ve ağzından kanlar fışkırmasına neden oldu. Yüksek basınçlı bir fıskiye gibi. Jake başını çevirdi ve Cadillac’in alev alev yanan stop lambalarını gördü. İşadamı fren yapmıştı. Cadillac’in duraklayan arka lastiklerinden dumanlar çıkıyordu. Araba kitap çantasını da çiğnemiş, üzerinde siyah, enli bir lastik izi bırakmıştı. Jake başını öbür tarafa döndürdü. Büyük sarı bir Ford çığlığa benzeyen sesler arasında hemen yanıbaşında durdu. El arabasıyla tuzlu baton ve soda satan bir zenci koşarak ona doğru geliyordu. Jake’in burnundan, gözlerinden, kulaklarından ve makatından kan akıyordu. Cinsel organı yamyassı olmuştu. Öfkeyle, dizlerimi çok kötü mü çizdim, diye kendi kendine sordu. Şimdi Cadillac’in sürücüsü de anlaşılmaz bir şeyler söyleyerek ona doğru koşuyordu.</p>

  <p>Sonra bir ses duyuldu. Korkunç ve sakin bir ses. Felaketin sesi. "Ben rahibim. İzin verin de geçeyim. Nedamet getirmesi… "</p>

  <p>Jake siyah cüppeyi gördü ve ani bir dehşete kapıldı. Bu oydu. Siyahlı adam.</p>

  <p>Çocuk son gücünü kullanarak başını çevirdi. Bir yerde bir radyoda Kiss adlı rock grubunun bir parçası çalıyordu. Jake elinin kaldırıma sürüldüğünü farketti. Küçük, beyaz ve biçimliydi eli. Hiçbir zaman tırnaklarını kemirmezdi. Jake eline bakarken öldü.</p>

  <p>Silahşor kaşlarını çatmış düşünüyordu. Yorgundu. Bütün vücudu sızlıyor, kafasında düşünceler onu kızdıracak kadar yavaş beliriyordu. Karşısında, o şaşılacak çocuk ellerini kucağına bırakmış uyuyor, hâlâ sakin sakin soluyordu. Olanları fazla duygulanmadan anlatmıştı. Ancak sonlarda, sıra "Rahip" ve "Nedamet"e geldiği zaman ses titremeye başlamıştı. Tabii Silahşora kendi ailesinden ve ruhunu ikiye bölen o şaşkınlığından söz etmemişti. Ama yeteri kadar gerçek de sözlerine sızmıştı.</p>

  <p>Aslında bu dünyada çocuğun anlattığı gibi bir kent yoktu. (Ya da belki vaktiyle vardı. Ama bu kent artık tarih öncesi çağlarla ilgili efsanelerde yaşıyordu.) Jake’in hikâyesinin en sarsıcı yanı bu değildi. Ama Silahşor yine de etkilenmişti. Bütün bunların hepsi insanı sarsıyordu. Silahşor bunların ne anlama geldiğini düşünüyor ve varacağı sonuçtan korkuyordu.</p>

  <p>"Jake?"</p>

  <p>"Ha-hı?"</p>

  <p>"Bütün bunları uyandığın zaman hatırlamak istiyor musun? Yoksa unutmayı mı tercih edersin?"</p>

  <p>Çocuk hemen, "Olayı unutmalıyım," dedi. "Kanlarım aktı."</p>

  <p>"Pekâlâ. Artık uyuyacaksın. Anlıyor musun? Haydi, yat bakalım."</p>

  <p>Jake uzandı. Huzurlu ve zararsız gibi bir hali vardı. Ufak bir çocuktu. Ama Silahşor, Jake’in zararsız olduğuna inanmıyordu. Çocuk insanda öldürücü bir şeymiş izlenimini bırakıyordu. Jake kader kokuyordu. Bu duygu hiç hoşuna gitmiyordu Silahşorun. Ama çocuktan hoşlanıyordu yine de. Hem de çok hoşlanıyordu.</p>

  <p>"Jake?"</p>

  <p>"Hişş… Uyumak istiyorum."</p>

  <p>"Evet. Ve uyandığın zaman bunların hiçbirini hatırlamayacaksın."</p>

  <p>"Tamam."</p>

  <p>Silahşor kısa bir süre çocuğu seyretti. Kendi çocukluğunu düşünüyordu. Sanki o günleri bir başkası yaşamıştı. Osmotik bir mercekten geçerek bambaşka bir kimliğe bürünen biri. Ama şu anda o çocukluk yılları içini sızlatacak kadar yakınmış gibi gözüküyordu.</p>

  <p>Durak yerinin ahırı çok sıcaktı. Genç adam dikkatle biraz daha su içti. Ayağa kalkarak ahırın dibine gitti. Orada durup atlar için yapılmış olan bölmelere baktı. Bir köşede beyaz samanlardan oluşan bir yığın vardı. Bir de dikkatle katlanmış bir battaniye. Ama buraya at kokusu sinmemişti. Zaten ahırda hiç koku yoktu. Güneş bütün kokuları emmiş ve geride hiçbir şey bırakmamıştı. Hava dışarıdaki gibiydi.</p>

  <p>Ahırın gerisinde küçük, karanlık bir oda vardı. Ortaya paslanmaz çelikten yapılmış bir makine konmuştu. Alet paslanmamış, çürümemişti. Bir yayığa benziyordu. Solundan krom bir boru uzanıyor, yerdeki bir deliğin üzerinde sona eriyordu. Silahşor başka kurak yerlerde de buna benzer bir tulumba görmüştü. Ama bu kadar büyüğünü değil. Kimbilir burada yaşayanlar su bulabilmek için toprağı ne kadar kazmışlardı. Çölün altındaki o gizli ve sonsuza dek kapkara kalacak olan suyu.</p>

  <p>Bu durak yerini terkettikleri zaman neden tulumbayı da alıp götürmediler?</p>

  <p>Belki de iblisler yüzünden.</p>

  <p>Silahşor birdenbire titredi. Vücudunu sağa doğru büktü. Tüyleri diken diken oldu. Sonra geçti.</p>

  <p>Kontrol levhasına giderek, tulumbayı çalıştıracak olan düğmeye bastı. Yarım dakika kadar sonra borudan berrak ve soğuk bir su fışkırdı… Ve yeniden dolaşması için delikten akarak gözden kayboldu. Tulumba keskin bir şıkırtıyla kendi kendini kapatmadan önce yaklaşık üç galon su aktı. Bu makine bu yere ve zamana uymayacak bir şeydi. Gerçek aşk kadar uymayacak bir şey. Ama yine de Hüküm Günü kadar kesindi. Dünyanın değişmeden önceki çağlarını hatırlatan sessiz bir anıt. herhalde atom enerjisiyle çalışıyordu. Çünkü burada elektrik yoktu. Binlerce kilometrelik bir bölgede de. Ve kuru akümülatörler bile çoktan güçlerini kaybederlerdi.</p>

  <p>Silahşor geri dönerek çocuğun yanına oturdu. Jake bir elini yanağının altına sokmuştu. Hoş bir çocuktu. Silahşor biraz daha su içti. Sonra da bağdaş kurdu.</p>

  <p>Bu çocuk da, çölün sınırında yaşayan o delikanlı gibi zaman kavramını kaybetmiş. Onun bir kuşu vardı… Genç adam birdenbire hatırladı. Kuşun adı Zoltan’dı. Evet… İkisi de zaman kavramını kaybetmişler. Ama siyahlı adama iyice yaklaştığım da kesin. Siyahlı adam kendince bir nedenle onu yakalamama izin verecek. Aklına ilk kez gelmiyordu bu. Belki de onun istediğini yapmış olacağım… Genç adam düşmanıyla karşılaştıkları zaman neler olacağını düşündü ama bu olayı hayal bile edemedi.</p>

  <p>Sıcak boğucuydu ama Silahşor artık kendini hasta gibi hissetmiyordu. O çocuk şarkısı yine kafasında yankılandı. Ama bu sefer annesini değil Cort’u hatırladı. Yüzünde tuğlaların, kurşunların ve sopaların açtığı yaraların izleri kalmış olan Cort’u. Savaş yaralarıydı bunlar.</p>

  <p>Silahşor, acaba Cort o görkemli yaralara uygun bir aşk yaşadı mı, diye kendi kendine sordu. Hiç sanmıyorum… Sonra aklına Aileen geldi. Ve Marten. O tam sayılamayacak büyücü.</p>

  <p>Silahşor geçmişin üzerinde uzun uzadıya duracak bir insan değildi. Gelecekle ilgili belli belirsiz bir tahminde bulunabilmesi ve duygusal yapısı onu hayal gücü olmayan, iç sıkıcı bir yaratık olmaktan kurtarıyordu. O yüzden şimdi kafasına üşüşen anılar onu şaşırtıyorlardı. Her ad bir başkasını hatırlatmaktaydı: Cuthbert, Paul, ihtiyar Jonas… ve Susan, penceredeki güzel kız.</p>

  <p>Tull’daki piyanist eski şarkılardan hoşlanıyordu. (O da ölmüştü. Tull’lıların hepsi ölmüşlerdi. Vurmuştu onları.) O eski şarkılardan birini ahenksizce, usulca mırıldandı:</p>

  <p>"Aşk, ey ilgisiz aşk Bak ilgisiz aşk ne yaptı."</p>

  <p>Silahşor şaşkın şaşkın güldü. "O sıcak renkli, yemyeşil dünyadan bir ben kaldım." Bütün özlemine rağmen kendi kendine acımıyordu. Dünya amansızca değişmiş, geçip gitmişti. Ama Silahşorun bacakları hâlâ güçlüydü. Ve siyahlı adam da yakındaydı. Böyle düşünürken uyuyakaldı.</p>

  <p>Uyandığı zaman hava kararmak üzereydi. Çocuk gitmişti.</p>

  <p>Ayağa kalkarken dizleri çatırdadı. Ahırın kapısına gitti. Hanın karanlık verandasında küçük bir alev titreşiyordu. O tarafa doğru gitti. Batan güneşin sarımsı kızıl ışığında peşinden sürüklediği gölgesi uzun ve kapkaraydı.</p>

  <p>Jake bir gaz lambasının yanında oturuyordu. "Yakıt varildeydi," dedi. "Ama lambayı evde yakmaktan korktum. Her şey kupkuru…"</p>

  <p>"İyi yapmışsın." Silahşor oturdu. Kalçalarının altından kalkan tozları gördü ama üzerinde durmadı. Uzun yıllar boyunca birikmişti bu tozlar. Lambanın alevi çocuğun yüzünde ince ışık oyunları yapıyordu.</p>

  <p>Silahşor kesesini çıkarıp bir sigara sardı. Çocuğa, "Seninle konuşmamız gerekiyor," dedi.</p>

  <p>Jake, "Evet," der gibi başını salladı.</p>

  <p>"Herhalde gördüğün o siyahlı adamın peşinde olduğumu anladın."</p>

  <p>"Onu öldürecek misin?"</p>

  <p>"Bilmiyorum… Onu bana bir şey söylemesi için zorlayacağım. Belki de beni bir yere götürmesini de isterim."</p>

  <p>"Nereye?"</p>

  <p>Silahşor, "Bir kuleyi bulmak istiyorum," diye cevap verdi. Sigarasını lambanın şişesinin ağzına tutarak yaktı. Dumanlar şiddetlenmeye başlayan akşam rüzgârında savruldu.</p>

  <p>Jake dumanları seyrediyordu. Yüzünde ne korku vardı, ne de merak. Hevesli olduğu da söylenemezdi.</p>

  <p>Silahşor, "Onun için yarın tekrar yola çıkacağım," diye konuşmasını sürdürdü. "Benimle gelmen gerekecek. O etten ne kadar kaldı?"</p>

  <p>"Sadece bir avuç."</p>

  <p>"Ya mısır?"</p>

  <p>"Pek az."</p>

  <p>Silahşor başını salladı. "Bu evin mahzeni var mı?"</p>

  <p>"Evet, var." Jake ona baktı. Gözbebekleri irileşmişti. "Yerdeki halkayı çektiğin zaman kapak açılıyor. Ama ben mahzene inmedim. Merdivenin kırılmasından korktum.</p>

  <p>O zaman bir daha yukarı çıkamazdım. Burada kokusu olan tek yer o mahzen."</p>

  <p>"Yarın erkenden kalkar ve mahzende yanımıza almaya değecek bir şey olup olmadığına bakarız. Ondan sonra da yola çıkarız"</p>

  <p>"Pekâlâ." Jake bir an durdu. Sonra da ekledi. "Seni uyurken öldürmediğime seviniyorum. Bir yaba vardı. Ve seni öldürmeyi düşündüm. Ama bunu yapmadım. Ve artık uyumaktan da korkmayacağım."</p>

  <p>"Neden korkuyordun ki?"</p>

  <p>Çocuk ona tehlikeli bir tavırla baktı. "Hortlaklardan… O adamın geri gelmesinden."</p>

  <p>Silahşor, "Siyahlı adamın geri gelmesinden," dedi. Bu bir soru değildi.</p>

  <p>"Evet. Kötü bir insan mı o?"</p>

  <p>"Takındığın tavra bağlı." Genç adam dalgın dalgın konuşmuştu. Ayağa kalkarak sigarasını sert toprakların üzerine attı. "Artık uyuyacağım."</p>

  <p>Jake ona çekine çekine baktı. "Ben de ahırda seninle birlikte uyuyabilir miyim?" "Tabii."</p>

  <p>Silahşor basamaklarda durup gökyüzüne baktı. Çocuk da yanına geldi. Kutup yıldızı yukarıda ışıldıyordu. Mars da.</p>

  <p>Genç adam, gözlerimi yumduğum takdirde, diye düşündü. Baharın ilk kurbağalarının vakvaklarım duyabileceğim sanki. Burnuma sarayın ilk kez biçilen çimlerinin o güzel kokusu gelecek. Yazın yaklaştığını müjdeleyen kokusu. Belki doğu kanadında hanımların kroket oynarlarken çıkardıkları gürültüleri duyacağım.</p>

  <p>Alacakaranlıkta gölgeler koyulaşırlarken bu hanımların arkalarında sadece ince ve dümdüz elbiseleri olacak. Aileen’in çitlerin arasındaki açıklıktan çıktığını farkedeceğim…</p>

  <p>Geçmişi bu kadar çok düşünmek ondan beklenmeyecek bir şeydi.</p>

  <p>Silahşor dönerek lambayı aldı. "Haydi, gidip yatalım."</p>

  <p>Jake’le birlikte avludan geçip ahıra gittiler.</p>

  <p>Silahşor ertesi sabah mahzeni inceledi.</p>

  <p>Jake haklıydı. Mahzen çok pis kokuyordu. Silahşorun midesini bulandıran ve ona bataklıkları hatırlatan ıslak bir kokuydu bu. Kokusuz çöl ve ahırdan sonra başı dönmeye başladı biraz. Mahzene çoktan çürümüş olan lahana, şalgam ve <span class="calibre8">patateslerin pis kokusu sinmişti. Ama merdiven sağlama benziyordu. Silahşor aşağıya indi.</span></p>

  <p>Zemin topraktı. Neredeyse ellerini tavan kirişlerine dokundurabilecekti. Burada örümcekler hâlâ yaşıyorlardı. İnsanı ürkütecek kadar iri, kurşuni gövdeleri leke leke örümcekler. İçlerinden çoğu değişime uğramıştı. Kimisinin gözleri sap gibi çıkıntıların uçundaydı. Kimisinin ise on altı bacağı vardı.</p>

  <p>Silahşor etrafına bakınarak gözlerinin karanlığa alışmasını bekledi.</p>

  <p>Jake yukarıdan endişeli endişeli, "İyisin ya?" diye seslendi.</p>

  <p>"Evet." Genç adam dikkatle bir köşeye bakıyordu. "Burada tenekeler var. Bekle." Köşeye giderken başını eğdi. Orada bir yanı açılmış eski bir kutu duruyordu. Tenekelerde sebzeler vardı. Yeşil fasulye, kuru fasulye… Ve üç teneke sığır kavurması.</p>

  <p>Silahşor kucak dolusu tenekeyle merdivene gitti. Yarıya kadar çıkarak kutuları Jake’e vermeye başladı. Çocuk onları alabilmek için yere diz çöktü. Genç adam da başka kutular getirmek için tekrar aşağıya indi.</p>

  <p>Üçüncü defa mahzene indiği zaman temellerden gelen iniltiye benzer sesleri duydu.</p>

  <p>Dönerek baktı. Ve adeta uykuda gibi dehşet duydu. Tembelce ama tiksinti uyandırıcı bir duyguydu. Suyun içinde sevişerek boğulmaya benziyordu.</p>

  <p>Temel dev kumtaşı bloklarından yapılmıştı. Herhalde han yeniyken yan yana düzgünce dizilmişlerdi. Ama taşlar şimdi çarpılmış, birbirleriyle türlü açı oluşturuyorlardı. Duvar sanki üzerine acayip bir hiyeroglifle uzun bir yazı yazılmış gibi duruyordu. Ve böyle iki temel taşının arasındaki bu garip açılardan birinden kumlar ince ince akıyordu. Sanki dışarıda biri mahzene girebilmek için salyalarını akıtarak, telaşla yeri kazıyordu.</p>

  <p>İniltiye benzeyen ses yükselip alçalıyordu. Gitgide tizleşiyordu da. Sonunda bütün mahzeni doldurdu. Müthiş bir acı ve çaresizce bir çabayı andırmaktaydı. Jake, "Yukarı çık," diye haykırdı. "Ah, Tanrım! Bayım, hemen yukarı çık!" Silahşor sakin sakin, "Haydi oradan," dedi.</p>

  <p>Jake yine bir çığlık attı. "Yukarı gel!"</p>

  <p>Genç adam cevap vermedi. Elini uzatarak duvarın önündeki kuru deri parçasını çekti.</p>

  <p>Şimdi duvarda bir delik vardı. Bozuk para büyüklüğünde bir delik. Silahşor kendi dehşetinin oluşturduğu perdenin arkasından korkuyla kaçan Jake’in ayak seslerini duyabiliyordu. Sonra kumların akışı durdu. İniltiler kesildi. Ama şimdi birinin zorlukla kesik kesik soluduğunu duyuyordu.</p>

  <p>"Kimsin sen?" diye sordu.</p>

  <p>Cevap veren olmadı.</p>

  <p>Adı aslında Roland olan Silahşor Soylu Diliyle konuşmaya başladı. Emrediyordu. Sesi gökgürültüsüne dönüşmüştü sanki. "Kimsin sen, İblis? Konuşabiliyorsan konuş! Zamanım az. Ellerimin sabrı tükenmeye başlıyor."</p>

  <p>Duvarın içinden boğuk bir ses ağır ağır, zorlukla yükseldi. "Acele etme."</p>

  <p>Ve Silahşor o dehşetin arttığını, adeta katı bir cisim halini aldığını hissetti. Duvarın içinden yükselen Alice’in sesiydi. Tull köyünde yanında kaldığı kadın. Ama Alice öldü, diye düşündü. Onun yere yığıldığını gözlerimle gördüm. İki kaşının arasında bir delik açılmıştı. Silahşora sanki bir denizin derinliklerine iniyormuş gibi geliyordu.</p>

  <p>"Acele etme, Silahşor. ‘Çekiciler’in önünden ağır ağır geç. Sen çocukla ilerlerken, siyahlı adam cebinde senin ruhunla yürüyecek."</p>

  <p>"Ne demek istiyorsun? Konuş!"</p>

  <p>Ama o soluklar kesilmişti.</p>

  <p>Silahşor bir an donmuş gibi durdu. Sonra o dev örümceklerden biri koluna atlayarak omzuna kadar çıktı. Genç adam farkına varmadan homurdanarak örümceği bir vuruşta yere attı ve kendini zorlayarak ayaklarını kımıldattı. Böyle yapmak istemiyordu.; Ama töreler kesindi. Onlara karşı gelinemezdi.</p>

  <p>Eski bir atasözü vardı. "Ölüden ölüye." Buna göre ancak bir •ceset konuşabilirdi.</p>

  <p>Silahşor duvardaki deliğe giderek taşa yumruğunu indirdi. Kumtaşı blokun kenarları kolaylıkla ufalandı. Delikten elini uzatırken kasları hafifçe büzüldüler.</p>

  <p>Silahşorun parmakları sert bir cisme geldi. Üzerinde kabartmalar ve yumrular vardı. Bu cismi çekip çıkardı. Bir çene kemiğiydi. Uçtaki eklem yeri çürümüştü. Dişler sağa sola doğru çarpılmışlardı.</p>

  <p>Usulca, "Pekâlâ… " diye mırıldanarak kemiği kabaca bir hareketle arka cebine soktu. Sonra merdivenden çıktı. Son tenekeleri beceriksizce taşıyordu. Mahzen kapağını kapatmadı. Böylece güneşin ışıkları içeri dolacak ve o örümcekleri öldürecekti.</p>

  <p>Jake ahırın önündeki avlunun ortasına kadar gitmişti. Çatlamış, ufalanmış sert toprağın üzerinde büzülmüştü çocuk. Silahşoru görünce bir çığlık attı. Bir iki adım geriledi. Sonra da bağırarak ona doğru koştu.</p>

  <p>"Onun seni yakaladığını sandım! Seni yakaladığını sandım! Seni yakaladığını… " "Beni yakalamadı." Silahşor zavallı çocuğu göğsüne bastırdı. Jake’in yüzü alev alev yanıyordu. Kaburgalarının üzerine bastırdığı elleri kupkuru ve sıcaktı. Silahşor sonradan, o anda bu çocuğu sevmeye başladım sanırım, diye düşünecekti. Tabii siyahlı adam tâ başından beri bunu planlamıştı.</p>

  <p>"O bir iblis miydi?"</p>

  <p>Jake’in sesi boğuktu.</p>

  <p>"Evet. Konuşan iblis. Artık oraya dönmemize gerek yok. Haydi, gel."</p>

  <p>Silahşorla çocuk ahıra girdiler. Genç adam Jake’in üzerine örttüğü battaniyeyle bir bohça yaptı. Battaniye fazla sıcaktı ve insana batıyordu. Ama yararlanabileceği başka hiçbir şey yoktu. Bu işi tamamladıktan sonra tulumlara tulumbadan su doldurdu.</p>

  <p>Jake’e, "Tulumlardan birini sen taşı," dedi. "Şöyle omzuna at. Yılanını taşıyan bir fakir gibi. Görüyor musun?"</p>

  <p>"Evet." Jake genç adama hayran hayran baktı. Sonra tulumlardan birini omzuna vurdu.</p>

  <p>"Çok ağır mı?"</p>

  <p>"Hayır, hayır. İyi."</p>

  <p>"Haydi, haydi, bana doğruyu söyle. Başına güneş geçerse seni taşıyamam."</p>

  <p>"Başıma güneş geçmeyecek. Hiçbir şey olmayacak."</p>

  <p>Silahşor başını salladı.</p>

  <p>"Dağlara gidiyoruz, değil mi?"</p>

  <p>"Evet."</p>

  <p>Toprakları devamlı kavuran güneşe çıktılar. Jake başını dimdik tutuyordu. Başı Silahşorun hafifçe oynayan dirseklerinin hizasındaydı. Genç adamın sağından, biraz önden yürüyordu. Su tulumunun ham deriye sarılı uçları hemen hemen ayak bileklerine kadar iniyordu. Silahşor de omzuna çaprazlamasına iki su tulumunu almış, yiyecek çıkınını ise koltuğunun altına sokmuştu. Sol koluyla iyice sıkıştırıyordu.</p>

  <p>Hanın ilerideki bahçe kapısından çıktılar. Ve tekrar bozuk araba yolunun izlerine rastladılar.</p>

  <p>On beş dakika kadar yürüdükten sonra Jake dönerek iki binaya doğru el salladı. Hanla ahır dev çölde birbirlerine sokulmuş duruyormuş gibiydiler.</p>

  <p>Jake, "Hoşçakalın!" diye bağırdı. "Hoşçakalın!"</p>

  <p>Yürümeyi sürdürdüler. Araba yolu donmuş bir kum tepeceğini aştı. Silahşor tekrar arkasına baktığı zaman han artık gözükmüyordu. Etrafta sadece çöl vardı yine. Sadece çöl.</p>

  <p>Handan ayrılalı üç gün olmuştu. Dağlar iyice yakınmış gibi gözüküyorlardı. Ama bu aslında doğru değildi. Silahşorla çocuk çölün yükselerek dağların eteklerine eriştiğini görebiliyorlardı. İlk çıplak yamaçları, dünyanın derisinden somurtkan bir zaferle çıkan aşınmış kaya tabakalarını da. Daha yukarıda meyil biraz hafifliyor, sonra yamaç yeniden dikleşiyordu.</p>

  <p>Ve Silahşor aylardan ya da yıllardan beri ilk kez yeşili görüyordu. Gerçek, yaşayan yeşilliği. Çimen, cüce ladinler, hatta belki de söğütler. Bu bitkileri yukarıdaki eriyen karlar besliyorlardı.</p>

  <p>Daha yukarıda yine kayalar vardı. Yuvarlanmış bu dev kayalar göz kamaştıran, şahane tepelere doğru haşmetle yükseliyorlardı. Sonra dev bir yar uzaktaki daha alçak, aşınmış kumtaşı kayalıklarına, yuvarlak tepelere ve küçük yaylalara giden yolu gösteriyordu. Hemen hemen durmadan yağan yağmur, yarın özelliklerinin iyice görülmesini engellemekteydi.</p>

  <p>Jake geceleri uykuya dalmadan önce birkaç dakika uzaklarda çakan şimşeklerin parlak kılıç oyunlarını büyülenmiş gibi seyrediyordu. Beyaz ve mor şimşekler berrak gecede karanlıkları yarıyorlardı.</p>

  <p>Jake rahatlıkla yolculuk yapılabilecek bir çocuktu. Çok sağlam ve dayanıklıydı. Ama daha da önemlisi yorgunlukla, Silahşorun takdir ettiği bir sükûnet ve profesyonel bir irade gücüyle savaşıyordu. Fazla konuşmuyor, sorular da sormuyordu. Hatta o çene kemiği konusunda bile. Genç adam akşamları sigarasını içerken kemiği elinde evirip çeviriyordu. Çocuğun, onun dostluğunu gurur okşayacak bir şey saydığını seziyordu. Hatta Jake bu yüzden kendini yücelmiş bile sayıyordu belki, işte bu, Silahşoru rahatsız etmekteydi.</p>

  <p>Bu çocuğu mahsus karşıma çıkardılar, diye düşünüyordu.</p>

  <p>Sen çocukla ilerlerken siyahlı adam cebinde senin ruhunla yürüyecek.</p>

  <p>Jake yavaşlamasına neden olmuyor, onu engellemiyordu. Bu da kötü ihtimaller olduğunu ortaya koymaktaydı.</p>

  <p>Zaman zaman, düzensiz aralarla siyahlı adamın simetrik kamp ateşinin kalıntılarına rastlıyorlardı. Bu kalıntılar daha tazeydi artık.</p>

  <p>Üçüncü gece Silahşor uzaklardaki bir kamp ateşinin parıltısını görür gibi oldu. ilk yamaçların biraz yukarısındaydı.</p>

  <p>Ertesi gün öğleden sonra ikiye doğru Jake sendeledi. Az kalsın yuvarlanıyordu. Handan ayrılalı dört gün olmuştu.</p>

  <p>Silahşor, "Hemen otur," dedi.</p>

  <p>"Hayır. Ben iyiyim."</p>

  <p>"Otur."</p>

  <p>Çocuk itaatle oturdu. Silahşor de onun yakınına çömeldi. Böylece Jake’in onun bölgesinde kalmasını sağlamış oldu.</p>

  <p>"İç."</p>

  <p>"Daha su içme zamanı gelmedi ki… "</p>

  <p>"İç."</p>

  <p>Çocuk su içti. Üç yudum.</p>

  <p>Silahşor artık hafiflemiş olan battaniyeden çıkının ucunu ıslattı. Islak kumaşı çocuğun bileklerine ve alnına sürdü. Jake’in elleri de, alnı da kupkuruydu ve alev alev yanıyordu. Ateşi varmış gibi.</p>

  <p>"Bundan sonra her gün bu saatte dinleneceğiz. On beş dakika. Uyumak ister misin?"</p>

  <p>"Hayır." Çocuk Silahşora utançla baktı.</p>

  <p>Genç adam da onu süzdü ama ifadesiz bir suratla. Dalgın dalgın fişekliğinde takılı olan kurşunlardan birini çıkararak parmaklarının arasında döndürmeye başladı.</p>

  <p>Çocuk büyülenmiş gibi onu seyrediyordu. "Bu numara çok güzel."</p>

  <p>Silahşor başını salladı. "Evet, öyle." Bir an durdu. "Senin yaşındayken etrafı surlarla çevrili bir kentte yaşıyordum. Sana bundan söz ettim mi?"</p>

  <p>Çocuk uykulu uykulu mırıldandı. "Hayır."</p>

  <p>"Öyle ya. Ve orada kötü bir adam vardı…"</p>

  <p>"O rahip mi?"</p>

  <p>Silahşor, "Hayır," dedi. "Ama sözünü ettiğim kötü adamla siyahlı düşmanım arasında bir bağ olduğunu düşünüyorum artık. Belki de onlar üvey kardeşler. Marten bir büyücüydü… Merlin gibi. Senin geldiğin yerde ünlü Merlin’den söz ederler miydi?"</p>

  <p>Jake dalgın dalgın, "Merlin ve Kral Arthur ve yuvarlak masa şövalyeleri," diye mırıldandı.</p>

  <p>Silahşor korkunç bir biçimde sarsıldı. "Evet… Ben o zaman, çocuktum…"</p>

  <p>Jake oturduğu yerde uyuyordu şimdi. Kavuşturduğu ellerini kucağına bırakmıştı. "Jake! Parmaklarımı şıklattığım zaman uyanacaksın. Kendini dinlenmiş ve canlanmış hissedeceksin. Anlıyor musun?"</p>

  <p>"Evet."</p>

  <p>"O halde uzan."</p>

  <p>Silahşor kesesini çıkarıp bir sigara sardı. Eksik bir şey var, diye düşünüyordu Eksik bir şey… Dikkatli ve titiz tavırlarıyla bunu aradı ve sonunda da buldu. Beni çıldırtan o acele etme isteği kayboldu. Sanki geride kalacakmışım gibi bir duyguya kapılmıyorum artık. İzlerin kaybolmasından ve elimde kopuk bir sicim</p>

  <p>parçasıyla kalakalmaktan da korkmuyorum. Bütün bunlar kayboldu. Ve yavaş yavaş siyahlı adamın kendisini yakalamamı istediğinden emin olmaya başlıyorum.</p>

  <p>Peki, ondan sonra ne olacak?</p>

  <p>Bu soru, Silahşorun ilgisini çekmeyecek kadar belirsizdi.</p>

  <p>Kendi kendine, bu soru Cuthbert’i ilgilendirirdi, dedi. Çok ilgilendirirdi hem de. Ama Cuthbert gitti artık.</p>

  <p>Bense ancak bildiğim biçimde ilerleyebilirim. Başka hiçbir şey yapamam. Sigarasını içerken çocuğu seyretti. Sonra da aklına yine Cuthbert geldi. Her zaman gülen Cuthbert. Ve o ölüme de gülerek gitmişti.</p>

  <p>Sonra Cort. O hiç gülmezdi.</p>

  <p>Marten… Arada sırada gülümserdi. İnsanı endişelendiren hafif, sessiz ve ışıltılı bir gülümseyişi vardı. Karanlıkta açılan kanlı bir göz gibi.</p>

  <p>Tabii bir şahin de vardı. Adı David’di onun. Ya da Davud. Efsanedeki o sapanlı çocuğun adı gibi.</p>

  <p>David öldürme, parçalama ve dehşet uyandırma ihtiyacından başka bir şey bilmezdi, dedi kendi kendine. Bundan eminim. Benim gibiydi… Hiçbir şeyden kaçınmazdı David. Her zaman başrolü oynamaya çalışırdı.</p>

  <p>Belki de aslında Şahin David herkesten çok Marten’e yakındı. Ve belki de annem Gabrielle bunu biliyordu…</p>

  <p>Silahşorun midesi içinde ıstırapla yükselerek kalbine dayandı sanki. Ama yüzündeki ifade değişmedi. Sigarasının dumanlarının sıcak çöl havasında yükselerek ortadan kaybolmasını seyretti. Ve yine geçmişe döndü.</p>

  <p class="calibre4" id="sigil_toc_id_22"><br class="calibre2" /></p>

  <h2 style="text-align: center;">II</h2>

  <p>Gökyüzü beyazdı. Bembeyaz. Havada yağmur kokusu vardı. Etrafa çitlerin ve büyüyen yeşil şeylerin tatlı ve keskin kokuları yayılıyordu.</p>

  <p>David, Cuthbert’in koluna tünemişti. Boş boş bakan altın gözlü küçük bir ölüm makinesiydi kuş. Cuthbert, David’in ayaklarındaki kösteğe bağlı ham deriden şeridi koluna dikkatsizce sarmıştı.</p>

  <p>Cort iki çocuktan biraz uzakta duruyordu. Sessiz bir adamdı. Deriden yamalı bir pantolon giymiş, yeşil pamuklu gömleğinin beline eski piyade kayışını takmıştı. Yeşil gömleği çitler ve arka avluların renklerine karışıyordu. Saraylı hanımlar henüz kroket oynamaya başlamamışlardı.</p>

  <p>Roland, Cuthbert’e, "Hazır ol," diye fısıldadı.</p>

  <p>Cuthbert güvenle, "Biz hazıra," dedi. "Öyle değil mi, David?"</p>

  <p>Konuşurken Adi Dili kullanıyorlardı. Ayak takımının ve uşakların diliydi bu. İki çocuğun herkesin önünde kendi dilleriyle konuşacakları gün daha çok uzaklardaydı.</p>

  <p>"Hava çok güzel. Bu işe uygun. Yağmurun kokusunu alıyor musun? Bu…"</p>

  <p>Cort birdenbire elindeki ökseyi kaldırarak yanını açtı. Kumru dışarıya, yukarıya doğru fırladı. Telaşla, hızla kanat çırparak gökyüzüne doğru yükselmeye çalışıyordu. Cuthbert şeridi çekiştirdi. Ama ağır hareket ediyordu. Şahin beceriksizce havalanmıştı. Sonra kanadını çırparak dengesini buldu. Yukarıya doğru uçup kumrudan daha fazla yükseldi. Bir kurşun hızıyla gidiyordu.</p>

  <p>Cort kayıtsız bir tavırla iki çocuğun yanına gitti. İri, çarpık yumruğunu hızla Cuthbert’in kulağına indirdi. Çocuk sessizce yere devrildi. Ama can acısından dudakları gerilmiş, dişetleri ortaya çıkmıştı. Kanlar kulağından ağır ağır yemyeşil otların üzerine aktı.</p>

  <p>Cort, "Çok ağır davrandın," dedi.</p>

  <p>Cuthbert ayağa kalkmaya çalışıyordu. "Affedersin, Cort. Ben sadece…"</p>

  <p>Adam tekrar yumruğunu salladı. Çocuk da yine yere devrildi. Şimdi kanlar kulağından daha hızlı akıyordu.</p>

  <p>Cort, "Soylu Diliyle konuş," dedi usulca. Sesi ifadesizdi. Sarhoşça bir hırıltı vardı bu seste. "Pişmanlığını uygarlık diliyle açıkla, solucan. O uğurda senin erişemeyeceğin ululukta insanlar öldü."</p>

  <p>Cuthbert yine ayağa kalkmaya çalışıyordu. Gözlerinde yaşların ışıltısı vardı.</p>

  <p>Ama dudaklarını birbirine bastırmıştı, ince bir nefret çizgisi halini alan bu dudaklar hiç titremiyordu.</p>

  <p>Cuthbert, "Üzgünüm," dedi. Sesi kontrollüydü ama kesik kesik soluyordu. "İleride silahlarını taşımayı umduğum babamın yüzünü artık hatırlayamıyorum."</p>

  <p>Cort, "Evet, öyle piçkurusu," diye homurdandı. "Hatanı düşüneceksin. Ve bu fikirlerini açlıkla da destekleyeceksin. Sana akşam yemeği yok. Sabah kahvaltısı da."</p>

  <p>Roland, "Bakın!" diye haykırarak gökyüzünü işaret etti.</p>

  <p>Şahin gökyüzünde uçan kumrunun daha yukarılarına çıkmıştı. David bir an kaydı. Kaslı küt kanatlarını açmıştı. Sakin, beyaz bahar havasında hiç kımıldamadan ilerliyordu. Sonra kanatlarını kapattı ve bir taş gibi inmeye başladı. İki kuş biraraya geldiler.</p>

  <p>Roland bir an gökyüzünde etrafa kanlar fışkırıyormuş gibi bir duyguya kapıldı… Ama tabii böyle düşünmesine hayal gücü yol açmış olabilirdi. David zaferle kısaca öttü. Kumru kanat çırptı, sonra döne döne yere indi. Roland ava doğru koştu. Cort’la cezaya çarptırılmış olan Cuthbert geride kaldılar.</p>

  <p>Şahin avının yanına inmişti. Sakin sakin kumrunun beyaz göğsünü parçalıyordu. Birkaç tüy etrafta zikzaklar çizerek uçuştular.</p>

  <p>Çocuk, "David!" diye bağırdı. Ve kesesinden çıkardığı bir parça tavşan etini şahine doğru fırlattı. David eti havada yakaladı, kuyruğunu sallayıp gırtlağını titreterek yuttu. Roland, David’in ayağını tekrar bağlamaya başladı.</p>

  <p>Ama şahin adeta dalgınca denecek bir hareketle döndü ve Roland’ın kol derisini parçaladı. Deri ince uzun bir şerit gibi sarktı. Sonra kuş tekrar avının yanına döndü.</p>

  <p>Roland homurdanarak şeride yine bir ilmek yaptı. Ve David’in yırtıp parçalayan gagasını eldivenli eliyle tuttu. Şahine bir parça daha et verdi. Sonra da kuşun kafasına gözbağını geçirdi. David uysalca çocuğun bileğine kondu.</p>

  <p>Roland kolunda şahin, gururla ayağa kalktı.</p>

  <p>Cort, Roland’ın kolundaki kanlar akan yarığı işaret ederek, "Bu da nesi?" diye sordu. Çocuk onun yumruğuna dayanmak için bütün gücünü topladı. Bağırmak istemediği için boğazı büzülmüştü. Ama adam ona vurmadı.</p>

  <p>Roland, "Beni pençeledi," dedi.</p>

  <p>Cort, "Onu kızdırdın," diye söylendi. "Şahin senden korkmuyor, oğlum. Ve hiçbir zaman da korkmayacak. Şahin, Tanrının Silahşorudur."</p>

  <p>Roland sadece Cort’a baktı. Fazla hayalci bir çocuk değildi. Belki Cort onun kıssadan hisse çıkarmasını istiyordu ama Roland bunu da anlayamadı. Yeterince pragmatikti, bu yüzden de, Cort’un şimdiye kadar söylediği birkaç saçmasapan sözden bira de bu, diye düşündü.</p>

  <p>Cuthbert arkadan yaklaşarak Cort’a dilini çıkardı. Adamın görmeyen gözünün tarafında durduğu için güvendeydi. Roland gülmedi ama Cuthbert’e başını salladı. Cort şahini aldı. "İçeri girin." Cuthbert’i işaret etti. "Ama neler düşünmen gerektiğini unutma, solucan. Oruç tutacağını da. Bu gece ve yarın sabah." Cuthbert son derecede resmi ve soğuk bir tavır takındı. "Evet. Bu öğretici ve eğitici gün için teşekkür ederim."</p>

  <p>Cort, "Öğreniyorsun…" diye homurdandı. "Ama dilinin, öğretmeninin arkası dönükken ahmakça ağzından fırlamak gibi kötü bir alışkanlığı var. Belki ileride bir gün hem sen, hem de dilin haddinizi bileceksiniz." Cuthbert’e yine vurdu. Yumruğunu bu kez çocuğun iki gözünün arasına indirdi. Öyle de sert vurdu ki, Roland çıkan sesi duydu. Tıpkı bir uşak balyozla bira fıçısına vurduğu zaman çıkan sese benziyordu.</p>

  <p>Cuthbert arkaüstü çimlerin üzerine devrildi. Gözleri bulanıklaşmıştı. Sersem sersem bakıyordu. Sonra gözleri berraklaştı ve kinle alev alev yanan gözlerini Cort’a dikti. Nefretini gizlemiyordu artık. Gözlerinin tam ortasında kumrunun kanları kadar parlak birer nokta vardı.</p>

  <p>Cuthbert başını salladı ve dudaklarını aralayarak gülümsedi. Roland o ana kadar böyle ürkütücü bir gülümseme hiç görmemişti.</p>

  <p>Cort, "O halde senin için hâlâ umut var," dedi. "Bu işi başarabileceğine inandığın zaman gelip beni bul, solucan."</p>

  <p>Cuthbert, dişlerinin arasından, "Bunu nasıl anladın?" diye fısıldadı.</p>

  <p>Cort birdenbire Roland’a döndü. Müthiş bir hızla. Çocuk az kalsın bir adım geriliyordu. O zaman ikisi birden yerde yatacak ve taze çimenleri kanlarıyla süsleyeceklerdi.</p>

  <p>Cort, Roland’ı işaret ederek Cuthbert’in sorusunu cevapladı. "Suratın bu solucanın gözlerine yansımıştı. Bunu her zaman hatırla, Cuthbert. Bugünkü son ders bu."</p>

  <p>Cuthbert yine başını salladı. Yine yüzünde o korkutucu gülümseme vardı. "Yüzümün böyle yansıyabileceğini unuttuğum için üzgünüm…" diye başladı.</p>

  <p>Cort’un ilgisi sönmüştü. "Kes palavrayı." Roland’a baktı. "Haydi git. İkiniz de gidin. Ahmak ifadeli solucan suratlarınıza daha fazla baktığım takdirde kusacağım."</p>

  <p>Roland, Cuthbert’e, "Haydi, gel," dedi.</p>

  <p>Çocuk kendini toplayabilmek için başını salladı. Sonra da ayağa kalktı.</p>

  <p>Cort kısa eğri bacaklarıyla yamaçtan inmeye başlamıştı bile. Güçlü bir hali vardı. Ve tarih öncesi çağlardan kalma bir yaratığa benziyordu. Kamburunu çıkarmıştı. Tepesinde, kırçıl saçlarının arasındaki traş edilmiş daire hafifçe parlıyordu.</p>

  <p>Cuthbert, "O aşağılık köpeği öldüreceğim," diye homurdandı. Hâlâ gülümsüyordu. Alnında iri bir kaz yumurtası büyüklüğünde mor bir yumru mistik bir biçimde kabarmaya başlıyordu.</p>

  <p>"Ne sen, ne de ben." Roland birdenbire güldü. "Batı kanadındaki mutfakta benimle birlikte akşam yemeği yiyebilirsin. Aşçı bize biraz yiyecek verir."</p>

  <p>"Ama sonra bunu Cort’a söyler."</p>

  <p>Roland, "O Cort’un arkadaşı değil," diye hatırlattı. Sonra da omzunu silkti. "Söylerse söylesin. Ne çıkar bundan?"</p>

  <p>Cuthbert de güldü. "Tabii ya. Doğru. Ben her zaman başın geriye döndüğü ve tepeüstü geldiği zaman dünyanın nasıl gözüktüğünü merak ettim."</p>

  <p>İki çocuk yeşil çimenlikte ilerlediler. Güzel beyaz bahar ışığında gölgeleri çimlerin üzerine düşüyordu.</p>

  <p>Batı mutfağında çalışan aşçının adı Hax’ti. Yemek lekeleri içinde kalmış beyaz kılığıyla dev gibiydi. Cildi ham petrol rengindeydi. Melezdi; dörtte bir zenci, dörtte bir sarı, dörtte bir Güney Adaları kanı vardı. Dörtte bir de kimbilir ne kanı. (Güney Adaları artık hemen hemen unutulmuştu. Dünya çok değişmişti çünkü.) Hax buhar dolu yüksek tavanlı üç odada ağır ağır ilerleyen bir traktör gibi ayaklarını sürüyerek dolaşıyordu. Ayaklarına Ortadoğuluların terliklerini andıran koskocaman pabuçlar giyerdi.</p>

  <p>Küçük çocuklarla oldukça iyi anlaşan, ender bulunan olgun insanlardandı. Hiçbir ayrılık gözetmeden küçüklerin hepsini de seviyordu. Öyle iç bayıltacak bir biçimde değil ama. Ciddi ciddi. Bazen onları kucakladığı olurdu. Bu davranışı büyük bir iş anlaşmasından sonra tarafların el sıkışmalarına benzerdi.</p>

  <p>Hax "eğitime" başlamış olan çocukları bile severdi. Onların diğer küçüklerden farklı olmalarına rağmen hem de. Sanki bu çocuklar duygularını her zaman belli etmeyen ama tehlikeli yaratıklardı. Ama tehlike bakımından olgun insanlar gibi değillerdi. Daha çok biraz çıldırmış sıradan çocuklar gibiydiler.</p>

  <p>Hax’in Cort’un gizlice yemek verdiği ilk öğrencisi Cuthbert değildi.</p>

  <p>Şu anda büyük ve geniş elektrik fırınının önünde duruyordu.</p>

  <p>Bütün şatoda çalışabilir halde olan altı makineden biri de buydu. Bu mutfak Hax’in krallığıydı sanki. Şimdi orada duruyor ve iki çocuğun verdiği salçalı etleri yutmalarını seyrediyordu. Önde, arkada, her tarafta aşçı yamakları, uşaklar ve hizmetkârlar nemli, buğulu mutfaklarda koşuşuyor, tencereleri tıkırdatıyor, yahnileri karıştırıyor, karanlık köşelerde patates soyuyor ve sebze ayıklıyorlardı. Loş kilerde şişman, mutsuz suratlı bir çamaşırcı kadın yerleri siliyordu. Saçlarını bir paçavrayla bağlamıştı.</p>

  <p>Bulaşıkçı çocuklardan biri peşinde Muhafız Birliğinden bir adamla koşarak geldi. "Bu adam seni istiyor, Hax."</p>

  <p>"Pekâlâ." Hax, muhafıza bakarak başını salladı. Adam da selamına karşılık verdi. Sonra Hax, Cuthbert’le Roland’a döndü. "Çocuklar, siz Maggie’ye gidin. O size tatlı verir. Ondan sonra da buradan çıkarsınız."</p>

  <p>İki çocuk başlarını salladılar, sonra Maggie’ye gittiler. Kadın iki tabağa koskocaman tatlı dilimleri koyarak onlara uzattı. Ama bu işi çekine çekine yaptı. Sanki Roland’la Cuthbert birer vahşi köpekmiş de onu ısırabilirlermiş gibi.</p>

  <p>Cuthbert, "Gel tatlımızı merdivene oturup yiyelim," dedi.</p>

  <p>"Tamam."</p>

  <p>İki çocuk sıra sıra sütûnlu geçide giderek oturdular. Oradan mutfak gözükmüyordu. Dev sütunlar terlemiş gibi ıslak ıslaktı. Cuthbert’le Roland birkaç dakika sonra geniş merdivenin yanındaki kavisli duvara gölgelerin düştüğünü farkettiler.</p>

  <p>Roland, Cuthbert’in kolunu tuttu. "Haydi gel. Birileri yaklaşıyor."</p>

  <p>Böğürtlen tatlısı yüzünden yüzü boyanmış olan Cuthbert başını kaldırdı, şaşırmıştı.</p>

  <p>Ama o gölgeler durakladılar. Çocuklar oturdukları yerden onları iyice göremiyorlardı. Hax’la muhafızdı gelenler. Cuthbert’le Roland oturdukları yerden kalkamıyorlardı. Kımıldadıkları takdirde çıkacak sesleri duyabilirlerdi. Muhafız,"… iyi adam…" diyordu.</p>

  <p>"Farson’da mı?"</p>

  <p>Muhafız, "İki hafta sonra," diye cevap verdi. "Ya da üç hafta. Bizimle birlikte gelmen gerekiyor. Mal deposundan bir şeyler gönderildi…"</p>

  <p>Mutfakta tencereler tavalar müthiş bir şangırtıyla devrildi. Zavallı bir bulaşıkçı çocukla alay ettiler. Tencereleri tavaları o düşürmüştü.</p>

  <p>Roland’la Cuthbert bütün bu gürültüler yüzünden konuşmanın bir bölümünü duyamadılar.</p>

  <p>Sonra muhafızın sözlerini, "… zehirli et…" diye tamamladığını işittiler. "Tehlikeli bir şey bu."</p>

  <p>Muhafız, "O ‘iyi adam’ın senin için neler yapabileceğini sorma…" diye başladı. "… Kendi kendine onun için ne yapabileceğini sor." Hax, içini çekti. "Sorma, dostum."</p>

  <p>Muhafız usulca, "Bunun ne kadar önemli olduğunu biliyorsun," dedi.</p>

  <p>"Evet. Ve ben o ‘iyi adam’a karşı olan sorumluluklarımı biliyorum. Bana nutuk çekmene hiç gerek yok. Ben de onu senin kadar seviyorum."</p>

  <p>"Pekâlâ. Etin üzerine işaret konacak. Soğuk hava deposunda kısa bir süre kalması için. Ama hızlı hareket etmelisin. Bunu anlaman gerekir."</p>

  <p>Ahçı, "Farson’da çocuklar var mı?" diye sordu. Sesi kederliydi. Aslında onunkisi soru sayılmazdı.</p>

  <p>Muhafız anlayışla, "Her yerde çocuklar var," dedi. "Ve biz… ve o… aslında çocukları düşünüyoruz."</p>

  <p>"Zehirli et. Çocukları düşünmenin pek garip bir yolu bu." Hax ağır ağır içini çekerken ıslığı andıran bir ses duyuldu. "Küçükler ikibüklüm mü olacaklar? Ellerini karınlarına dayayarak, ‘Anne,’ diye mi ağlayacaklar? Herhalde…" Muhafız, "Uykuya dalmaya benzeyecek," diye cevap verdi. Sesi haddinden fazla mantıklı ve güvenliydi.</p>

  <p>Hax, "Tabii," diyerek güldü.</p>

  <p>"Sen kendin söyledin. ‘Sorma, dostum.’ Çocukların silahın yönetiminde yaşamalarını seyretmek hoşuna mı gidiyor? Oysa onlar o ‘iyi adam’ tarafından yönetilebilirler. O, aslanla kuzunun yan yana yatmalarını sağlıyor."</p>

  <p>Hax sesini çıkarmadı.</p>

  <p>Muhafız, "Yirmi dakika sonra nöbetim var," dedi. Sesi yine sakinleşmişti. "Bana bir koyun budu ver. Ben de mutfakta çalışan kızlardan birini çimdikleyerek onun kıkır kıkır gülmesini sağlayayım… Ben gittikten sonra…"</p>

  <p>"Sana vereceğim koyun eti midene kramp girmesine neden olmayacak, Robeson." "Şimdi sen…" Gölgeler uzaklaştı ve sesler de duyulmaz oldu.</p>

  <p>Roland sanki donmuş, büyülenmişti. Onları öldürebilirdim, diye düşünüyordu. İkisini de bıçağımla gebertebilirdim. Gırtlaklarını kesebilirdim. Birer domuzmuşlar gibi… Ellerine baktı. Parmakları hem o günkü dersler, hem de etin salçası ve böğürtlenler yüzünden kirlenmişti.</p>

  <p>"Roland."</p>

  <p>Roland, Cuthbert’e döndü. İki çocuk o mis kokulu loşlukta uzun bir an birbirine baktılar. Roland’ın gırtlağına çaresizlikten oluşan sıcak bir şey takıldı sanki. Hissettiği bir tür ölümdü belki de. Oyun alanının yukarısında bembeyaz gökyüzünde parçalanan kumrunun ölümü kadar kesin ve vahşice bir şey.</p>

  <p>Roland şaşkın şaşkın, Hax, dedi kendi kendine. Geçenlerde bacağımdaki yaranın üzerine lapa koyan Hax? Hax? Sonra birdenbire durdu sanki. Böylece bu konuyu kapatmış oldu.</p>

  <p>Cuthbert’in neşeli ve zeki yüzü bile ifadesizleşmişti. Hiçbir ifade yoktu suratında. Hiçbir ifade. Cuthbert’in gözlerinden Hax’ın akıbeti okunuyordu. Çocuğa göre her şey olup bitmişti bile.</p>

  <p>Hax onlara yemek vermişti. İki çocuk da tatlılarını yemek için merdivene gelmişlerdi. Sonra Hax, Robeson adlı muhafızı ihanetle ilgili o gizli konuşma için mutfağın yalnız köşesine götürmüştü. Hepsi bu kadar.</p>

  <p>Roland, Cuthbert’in gözlerinden Hax’in akıbetini okuyordu. Aşçı ihaneti yüzünden ölecekti. Bir engerek yılanının bir çukurda öldüğü gibi. Hepsi bu kadardı. Başka bir şey yoktu. Hiçbir şey.</p>

  <p>Cuthbert’inkiler bir Silahşorun gözleriydiler.</p>

  <p>Roland’ın babası yaylalardan yeni dönmüştü. Kılığı ana kabul salonunun perdelerine ve şifon süslerine hiç uymuyordu. Roland’ın bu salona girmesine son zamanlarda izin verilmişti. Bu onun "Çıraklık Devresi"nde olduğunun bir işaretiydi.</p>

  <p>Çocuğun babasının arkasında mavi bir iş gömleği, ayağında da siyah bir blucin vardı. Toz içinde kalıp lekelenmiş, astarı yırtılmış, pelerinini omzuna atmıştı. Bunun zarif odayla taban tabana zıt olmasına da aldırdığı yoktu. Son derecede zayıf bir adamdı. Başını eğerek oğluna bakarken burnunun altındaki pos bıyığı sanki kafasını aşağıya doğru çekiyordu. Kalçalarının üzerine çaprazlamasına taktığı tabancaları elleri için çok uygun açılarla asılmışlardı. Silahların Sedir ağacından yapılmış, eskimiş kabzaları salonun tatlı ışığında donuk donuk parlıyordu.</p>

  <p>Roland’ın babası usulca, "Aşçıbaşı…" diye fısıldadı. "Düşün bir kere! Yaylada patlamalar yüzünden parçalanan demiryolu rayları. Hendrickson’da ölen sığırlar. Ve hatta belki de… Düşün! Düşün!" Oğluna daha da dikkatle baktı. "Kafana takıldı değil mi?"</p>

  <p>Roland, "Evet," dedi. "Şahin gibi… Pençelerini kafama geçirdi…" Sonra birdenbire güldü. Olay eğlenceli olduğu için değil, bu benzetmeyi uygun bulduğundan.</p>

  <p>Babası gülümsedi.</p>

  <p>Roland, "Evet," diye mırıldandı. "Galiba… aklımdan çıkmıyor."</p>

  <p>Babası, "Demek Cuthbert de yanındaydı," dedi. "Herhalde o da durumu babasına açıkladı bile."</p>

  <p>"Evet."</p>

  <p>"Cort’un yasağına rağmen Hax size yemek verdi…"</p>

  <p>"Evet."</p>

  <p>"Ve Cuthbert. Bu olay onun da aklına takıldı mı dersin?"</p>

  <p>"Bilmiyorum." Bu tür bir kıyaslama aslında Roland’ı ilgilendirmiyordu. Duygularının başkalarınınkine göre ne durumda olduğunu anlamaya meraklı değildi. "Öldürdüğünü düşündüğün için bu olay aklından çıkmıyor sanırım. Öyle değil mi?" Roland istemeye istemeye omzunu silkti. Babasının nedenleri böyle araştırması birdenbire hoşuna gitmemeye başlamıştı.</p>

  <p>"Ama yine de bana gelip öğrendiklerini açıkladın. Neden?"</p>

  <p>Çocuğun gözleri irileşti. "Bunu yapmaktan nasıl kaçınırdım. Vatana ihanet…" Babası sert bir tavırla elini salladı. "Eğer bu işi okul kitaplarındaki bir fikir gibi ucuz bir nedenle yaptıysan bu davranışının hiçbir değeri yok demektir. Bu durumda bütün Farson’luların zehirlenmelerini tercih ederim."</p>

  <p>"Neden bu değildi!" Roland heyecanla konuşuyordu şimdi. "Hax’i öldürmek istedim! İkisini de! Yalancılar! Yılanlar! Onlar… "</p>

  <p>"Devam et."</p>

  <p>Roland sözlerini meydan okurcasına tamamladı. "Onlar beni yaraladılar! İçimde bir şeyin değişmesine neden oldular. O yüzden ikisini de öldürmek istedim." Babası başını salladı. "İşte bu değerli bir neden. Ahlak kurallarıyla bir ilgisi yok. Ama ahlaklı olmak sana düşmez zaten. Hatta…" Adam gözlerini kısarak Roland’ı süzdü. "Belki de ahlak kurallarını hiçbir zaman anlayamayacaksın. Fazla aceleci değilsin. Cutbert ya da Wheeler’in oğlu gibi. O yüzden tehlikeli bir insan olacaksın."</p>

  <p>Daha önce sabırsızlanan çocuk bu sözleri duyunca hem sevindi, hem de endişelendi. "Hax…"</p>

  <p>"Asılacak."</p>

  <p>Çocuk başını salladı. "Bunu görmek isterim."</p>

  <p>Büyük Roland başını arkaya atarak kahkahalarla gülmeye başladı. "Sandığım kadar tehlikeli değilmişsin… Ya da belki sadece aptalsın." Birdenbire sustu. Bir</p>

  <p>elini yıldırım hızıyla uzatarak oğlunun kolunu sıkıca, onun canını acıtacak kadar sıkıca kavradı.</p>

  <p>Roland yüzünü buruşturdu ama kurtulmaya çalışmadı. Babası gözlerini ona dikmişti. Çocuk da bu bakışlara karşılık verdi. Ama bu şahinin kafasına bağı geçirmekten daha zordu.</p>

  <p>Büyük Roland, "Pekâlâ," diyerek hızla döndü.</p>

  <p>"Baba?"</p>

  <p>"Ne var?"</p>

  <p>"Onlar kimden söz ediyorlardı? Bunu biliyor musun?"</p>

  <p>Babası tekrar dönerek düşünceli bir tavırla Roland’a baktı. "Evet. Bildiğimi sanıyorum."</p>

  <p>Roland ağır ağır, düşünceli düşünceli, "Onu yakaladığın takdirde," dedi. "Artık kimsenin… boynunun kırılmasına gerek kalmaz. Aşçıbaşı gibilerin…"</p>

  <p>Babası öfkeyle gülümsedi. "Belki bir süre için. Ama sonunda bazı erkek ya da kadınların… senin o garip deyiminle… boyunlarının kırılması yine de gerekir."</p>

  <p>Roland, "Evet," diye cevap verdi. Bu kavramı hemen anlamıştı. Ve bu sözleri bir daha da unutmayacaktı. "Ama o adamı yakalarsanız…"</p>

  <p>Büyük Roland kesin bir tavırla, "Hayır," dedi.</p>

  <p>"Neden?"</p>

  <p>Biran nedeni açıklayacakmış gibi durdu. Ama sonra vazgeçti. "Şimdilik yeteri kadar konuştuk sanırım. Haydi git artık."</p>

  <p>Roland babasına, "Hax darağacına çekileceği zaman bana haber vermeyi unutma," demek istedi. Ama babasının ruh halini çabuk sezerdi. Şimdi de Büyük Roland’ın sevişmek için sabırsızlandığını sanıyordu. Çocuk bu fikri çabucak kafasından kovdu. Evli çiftlerin nasıl davrandıklarını biliyordu… Bu konuda oldukça bilgiliydi. Ama hayalinde böyle bir sahne canlandığı zaman hem endişeleniyor, hem de garip bir biçimde suçluluk duyuyordu. Yıllar sonra Susan ona Kral Oedipus’un hikâyesini anlatacaktı. Roland sessiz ve düşünceli bir tavırla onu dinleyecekti. Ve sonra da aklına babası, annesi ve Marten’in oluşturdukları o tuhaf, kanlı üçgen gelecekti. Marten’i bazıları "iyi adam" diye tanıyorlardı. Roland, "İyi geceler, baba," dedi.</p>

  <p>Babası da dalgın dalgın, "İyi geceler, oğlum," diye mırıldanarak gömleğinin düğmelerini açmaya başladı. Oğlunu unutmuştu artık.</p>

  <p>Roland bu bakımdan babasına çok benziyordu.</p>

  <p>Darağacı Tepesi, Farson Yolundaydı. Olaya çok uygundu orası. Cuthbert kaderin bu nüktesini takdir edebilirdi. Ama Roland etmiyordu.</p>

  <p>Çocuk parlak mavi gökyüzüne doğru yükselen o uğursuz görünüşlü harika darağacını beğendi. Araba yolunun yanından yükselen kapkara bir siluetti bu.</p>

  <p>Cuthbert’le Roland’ın "Sabah Egzersizlerine katılmamalarına izin verilmişti.</p>

  <p>Cort iki çocuğun babalarının yazdıkları pusulaları ağır ağır okumuştu. Dudaklarını oynatıyor, bazı yerlerde başını sallıyordu. İki pusulayı da okuduktan sonra şafak zamanı morumsu bir maviliğe bürünmüş olan gökyüzüne bakmış ve tekrar kafasını sallamıştı.</p>

  <p>Sonra, "Burada bekleyin," diyerek oturduğu taştan yapılmış, çarpılmış kulübeye gitmişti. Geri döndüğü zaman elinde mayasız bir ekmek dilimi vardı. Ekmeği ortadan bölmüş ve parçaları çocuklara vermişti.</p>

  <p>"Her şey sona erdikten sonra bu ekmek parçalarını Hax’in ayaklarının altına serpin. Dediklerimi harfi harfine yerine getirin. Yoksa ikinizi de pestiliniz çıkıncaya kadar döverim."</p>

  <p>Çocuklar Darağacı Tepesine erişinceye kadar Cort’un ne demek istediğini anlayamadılar. İki arkadaş Cuthbert’in iğdiş edilmiş atına binmişlerdi. Tepeye ilk gelen onlar oldular. Herkesten iki saat önce gittiler oraya, idam vaktinden de dört saat önce. Darağacı Tepesi bomboştu. Sadece kuzgunlar ve ekinkargaları uçuşuyorlardı etrafta. Her taraf kuş doluydu. Ve hepsi de kapkaraydılar. Sehpadaki kapağın üzerine doğru uzanan sert kolon üzerine tünemişler, cırlak seslerle ötüyorlardı. Ölüm koluydu bu. Kuşlar sahne gibi yüksek yerin kenarlarına da konmuşlardı. Merdivenin basamaklarında da itişerek kendilerine yer açmaya çalışıyorlardı.</p>

  <p>Cuthbert, "Onları kuşlara bırakıyorlar," diye mırıldandı.</p>

  <p>Roland, "Yukarı çıkalım," dedi.</p>

  <p>Cuthbert ona adeta dehşetle baktı. "Sence…"</p>

  <p>Roland elini sallayarak arkadaşını susturdu. "Çok erken geldik. Kimse gelip bizi görmez."</p>

  <p>"Pekâlâ."</p>

  <p>İki çocuk ağır ağır darağacına doğru gittiler. Kuşlar öfkeyle havalandılar. Cırlak seslerle ötüyor ve evlerinden atılmış öfkeli köylüler gibi etrafta dolaşıyorlardı. Gökyüzünün şafağa özgü berrak ışığında siyah gövdeleri yamyassı duruyordu.</p>

  <p>Roland ilk kez bu olaydaki o müthiş sorumluluğunu hissetti. Bu tahta şey uygarlığın huşu uyandıran makinelerinden değildi. Sadece üstü kuş pisliği içinde kalmış, çam tahtasından çarpılmış bir şeydi. Kuşlar her tarafa pislemişlerdi. Merdivenin basamaklarına, parmaklığa, platforma. Ve her taraf pek pis kokuyordu. Roland, Cuthbert’e dönerek hayret ve dehşet dolu gözlerle ona baktı. Cuthbert’in yüzünde de aynı ifade vardı.</p>

  <p>Çocuk, "Yapamayacağım…" diye fısıldadı. "İdamı seyredemeyeceğim…"</p>

  <p>Roland ağır ağır başını salladı. Bu olaydan ders alınması gerektiğini anlıyorum, diye düşünüyordu. Öyle ışıl ışıl bir şey değil bu. Eski, paslı ve çarpık. İşte babalarımız da bu yüzden bizim buraya gelmemize izin verdiler. Roland sözcüklerle tanımlayamayacağı inat ve azmiyle bu özelliği yakaladı. "Seyredebilirsin, Bert."</p>

  <p>"Bu gece uyuyamayacağım."</p>

  <p>Roland, "Uyumazsan uyumazsın," dedi. "Ne yapalım?" Uykusuzluğun bu olayla ne ilgisi olduğunu anlayamıyordu.</p>

  <p>Cuthbert birdenbire arkadaşının elini yakalayarak ona sessiz, müthiş bir ıstırapla baktı. Roland’ın kuşkuları da yeniden uyandı o zaman.</p>

  <p>Midesi bulanmaya başlayan çocuk kendi kendine, keşke o gece batı kanadındaki mutfağa hiç gitmeseydik, dedi. Babam haklıydı. Bu sahneyi göreceğime,</p>

  <p>Forsan’daki bütün kadın, erkek ve çocuklar ölselerdi.</p>

  <p>Ama alınacak o ders neyse, paslıydı ve yarı gömülmüştü. Ve Roland onu elinden kaçırmak, unutmak niyetinde de değildi.</p>

  <p>Cuthbert, "Yukarı çıkmayalım," dedi. "Nasıl olsa her şeyi gördük."</p>

  <p>Roland istemeye istemeye, "Peki," der gibi başını salladı. Yakaladığı o şey neyse, artık gevşekçe tutuyordu onu.</p>

  <p>Cort burada olsaydı, diye düşünüyordu. Bizi birer yumrukta yere devirirdi. Sonra da her basamakta ayrı küfrederek bizi yukarıya çıkmaya zorladı. Ve biz de platforma çıkarken genzimize dolan kanların kokusunu alırdık. Burnumuzu çeke çeke çıkardık basamaklardan. Herhalde Cort direğin tepesinden uzanan sopaya yeni yapılmış kendir ipini bağlar ve boyunlarımıza ilmekleri geçirirdi. Her şeyi kavramamız için bizi platformdaki kapağın üzerinde durmaya zorlardı. Ağladığımız ya da altımıza kaçırdığımız takdirde bizi tekrar döverdi. Ve tabii bu konuda yine de haklı o olurdu.</p>

  <p>Roland hayatında ilk defa çocuk olmasından nefret etti. Olgunluğun sağladığı boyu posu, nasırı ve güveni istiyordu.</p>

  <p>Parmaklıktan mahsus bir tahta parçası kopararak göğüs cebine koydu. Ancak ondan sonra döndü.</p>

  <p>Cuthbert, "Bunu neden yaptın?" diye sordu.</p>

  <p>Roland ona kabadayıca bir cevap vermek istedi. "Ah, darağacı şans getirir…" gibi bir şey. Ama sadece Cuthbert’e bakarak başını sallayabildi. "Öyle bir tahta parçam olması için… Bunu her zaman yanımda taşıyacağım…"</p>

  <p>İki çocuk darağacından uzaklaşarak oturdular ve beklemeye başladılar.</p>

  <p>Bir saat kadar sonra kalabalık toplanmaya başladı. Seyircilerin çoğu ailelerden oluşuyorlardı. Eski yük arabası ya da briçka’larla gelmişlerdi. Kahvaltılarını da yanlarına almışlardı. Sepetler dolusu, bükülerek aralarına yabani çilek reçeli konulmuş soğuk gözlemeler.</p>

  <p>Roland karnının açlıktan guruldadığının farkındaydı. Ve yine çaresizce, bu işin şerefli ve soylu yanı nerede, diye kendi kendine sordu. Kirli beyaz kılığıyla bodrumdaki buhar dolu mutfağında dolaşan Hax bence bundan daha şerefliydi… Darağacından kopardığı tahta parçasını mide bulantısıyla karışık bir şaşkınlıkla yokladı.</p>

  <p>Cuthbert yerde, yanında yatıyordu, ifadesiz bir yüzle beklemek için elinden geleni yapıyordu.</p>

  <p>Sonunda fazla bir şey olmadı. Roland da böyle olmasına sevindi. Hax’i açık bir arabayla getirdiler. Sadece iri gövdesi onun kim olduğunu açıklıyordu. Başına yüzünü iyice örten siyah bir torba geçirmişlerdi. Birkaç kişi Hax’a taş attılar. Ama seyircilerin çoğu kahvaltı etmeyi sürdürdüler.</p>

  <p>Roland’ın tanımadığı bir Silahşor, şişman aşçıbaşının basamaklardan çıkmasına yardım etti. Çocuk bu iş için kura çekildiğini biliyor, görev babasına düşmediği için seviniyordu. İki muhafız önden yukarı çıkmışlardı. Şimdi platformdaki kapağın iki yanında bekliyorlardı.</p>

  <p>Yukarıya çıktıkları zaman, Silahşor ucunda ilmek olan ipi, direkle dikey bir açı yapan tahta kolun üzerinden aşırdı. Sonra ilmeği Hax’in başından geçirerek sol kulağının altına kadar indirdi.</p>

  <p>Kuşların hepsi de uçarak kaçışmışlardı. Ama Roland onların beklediklerini biliyordu.</p>

  <p>Silahşor Hax’a, "İtirafta bulunmak istiyor musun?" diye sordu.</p>

  <p>Hax, "İtiraf edecek bir suçum yok," dedi. Sesi en gerilerden bile duyuluyordu. Aşçıbaşının sesi ağzını örten siyah torba yüzünden boğuklaşmıştı. Ama garip bir vakar vardı yine de bu seste. Siyah torba esmeye başlamış olan hafif rüzgârda dalgalanıyordu. Hax ekledi. "Babamın yüzünü unutmadım. O her zaman yanımdaydı." Roland çabucak kalabalığa baktı ve seyircilerin yüzlerindeki ifadeleri farkederek sarsıldı. Hax’a sempati mi duyuyorlar? Yoksa hayranlık mı? Bunu babama soracağım… Kaşlarını çattı. Vatan hainleri kahraman, kahramanlar da vatan haini diye tanımladıkları zaman karanlık günler başlamış demektir. Keşke şu işi daha iyi anlayabilseydim. Çocuğun aklına Cort ve onun verdiği ekmek parçası gelince horgörü duydu. Cort’un bana hizmet edeceği gün yaklaşıyor. Belki Cuthbert için aynı şey söyleyemez. Belki Cuthbert, Cort’un devamlı zorbalıklarına dayanamayacak ve boyun eğecek. O zaman da saray görevlisi ya da seyis olarak kalacak. Belki de daha da kötüsü kabul salonlarında bekleyen parfümler sürünmüş bir diplomat olacak. Bunak krallar ve prenslerle birlikte kristal kürelere bakacak. Ama ben bu duruma düşmeyeceğim. Bunu kesinlikle biliyorum.</p>

  <p>"Roland?"</p>

  <p>"Buradayım." Çocuk Cuthbert’in elini tuttu, iki arkadaş güçlü parmaklarını birbirlerine doladılar.</p>

  <p>Platformda kapak birdenbire açıldı. Ve Hax hızla aşağı düştü. Ve o ani sessizlikte bir çatırtı duyuldu. Soğuk bir kış gecesinde ocakta patlayan bir çam kütüğünün çıkardığı sese benziyordu.</p>

  <p>Ama o kadar yüksek de değildi. Aşçı bir defa debelendi ve ayaklarıyla büyük bir Y harfi çizdi. Kalabalık memnun memnun ıslığı andıran bir ses çıkardı.</p>

  <p>Muhafızlar dimdik durmaktan vazgeçerek, eşyaları toplamaya başladılar. Silahşor ağır ağır basamaklardan inip atına bindi. Hayvanı mahmuzlayarak piknik yapan bir grubun arasından geçirdi. Köylüler telaşla kaçıştılar.</p>

  <p>Ondan sonra kalabalık çabucak dağıldı. Kırk dakika sonra iki çocuk seçtikleri küçük tepecikte yalnız kaldılar. Kuşlar yeni ödüllerini incelemek için geri dönüyorlardı. Kargalardan biri Hax’in omzuna konarak dostça bir tavırla oraya tünedi. Ahçıbaşının her zaman sağ kulağına taktığı ışıltılı, parlak halkayı gagalamaya başladı.</p>

  <p>Cuthbert, "Hax’a hiç benzemiyor," diye mırıldandı.</p>

  <p>Roland güvenle, "Pekâlâ da benziyor," dedi.</p>

  <p>İki arkadaş ellerinde ekmek parçalarıyla darağacına doğru gittiler. Cuthbert’in yüzünden utandığı anlaşılıyordu.</p>

  <p>Darağacının altında durup ipin ucundan sallanarak dönen cesede baktılar.</p>

  <p>Cuthbert elini uzatarak Hax’in kıllı bileklerinden birine, meydan okurcasına dokundu. Ölü sallanarak bir kavis çizdi.</p>

  <p>Sonra iki arkadaş ekmekleri çabucak parçalayarak kırıntıları Hax’in sallanan ayaklarının altına serptiler.</p>

  <p>Oradan uzaklaşmadan önce Roland bir defa dönerek arkasına baktı. Şimdi darağacına binlerce kuş üşüşmüştü.</p>

  <p>Ekmek sembolik bir şey sanırım, diye düşündü.</p>

  <p>Cuthebrt birdenbire, "Bu iyi bir şeydi," dedi. "O… Ben… Ben olaydan hoşlandım. Gerçekten."</p>

  <p>Bu sözler Roland’ı sarsmadı. Ama aslında bu sahneden pek de hoşlanmış sayılmazdı. Ama arkadaşını anladığını sanıyordu.</p>

  <p>Sonra, "O kadarını bilmem…" diye mırıldandı. "Ama önemli bir olaydı bu. Gerçekten."</p>

  <p>Ülke daha on yıl "iyi adam"ın eline geçmedi. O sırada Roland Silahşor olmuştu artık. Babası ölmüş, Roland da annesini öldürmüştü. Ve dünya çok değişmiş, o eski günler çok gerilerde kalmıştı.</p>

  <p class="calibre4" id="sigil_toc_id_23"><b class="calibre5"><br class="calibre2" /></b></p>

  <h2 style="text-align: center;"><b class="calibre5">III</b></h2>

  <p>Jake, "Bak," diyerek yukarıları işaret etti.</p>

  <p>Silahşor başını kaldırarak bakarken sırtındaki bilmediği bir eklemin hafifçe çatırdadığını duydu.</p>

  <p>Dağların eteklerine erişeli iki gün olmuştu. Su tulumları hemen hemen boşalmışlardı ama artık o kadar önemli değildi. Kısa bir süre sonra istedikleri kadar su bulabileceklerdi.</p>

  <p>Silahşor, Jake’in parmağını yukarıya doğru izledi. Yemyeşil düzlüğün üzerinden geride yükselen ışıltılı, çıplak kayalara ve daha yukarıdaki yarlara doğru baktı… Karlı doruğa doğru.</p>

  <p>Pek uzaklarda, zorlukla görülebilen küçücük bir nokta vardı, insanın gözlerinin önünde dans eden o beneklere benziyordu. Ama bu nokta bir görülüp kaybolmuyordu. Siyahlı adamdı bu. Öldürücü bir kararlılıkla yamaca tırmanıyordu. Granitten dev bir duvara tırmanan bir sineği andırmaktaydı.</p>

  <p>Jake, "Bu o adam mı?" diye sordu.</p>

  <p>Silahşor uzaklarda çabalayan noktaya baktı yine. Ve önsezileri ona yaklaşan kaderi fısıldadı sadece. Başka hiçbir şey hissetmedi.</p>

  <p>"Evet, o, Jake."</p>

  <p>"Ona yetişebilecek miyiz dersin?"</p>

  <p>"Bu tarafta yetişemeyiz. Ama öbür taraftaki yamaçta evet. Tabii burada durup gevezelik ettiğimiz takdirde bu işi başaramayız"</p>

  <p>Jake, "Dağlar öyle yüksek ki," diye mırıldandı. "Diğer tarafta ne var?"</p>

  <p>Silahşor, "Bilmiyorum…" dedi. "Başkalarının bildiğini de sanmıyorum. Belki vaktiyle biliyorlardı. Haydi, gel, oğlum."</p>

  <p>Yeniden yamaca tırmanmaya başladılar. Arkalarında sanki sonsuza dek uzanan dümdüz, kızgın çöle kumların ve küçük çakılların yuvarlanmalarına neden oluyorlardı. Yukarılarında, çok yukarılarında siyahlı adam yamaca tırmanıyor, tırmanıyordu. Onun geriye bakıp bakmadığını anlamak mümkün değildi. Siyahlı adam inanılmayacak kadar derin uçurumları aşıyor, dimdik kayalara tırmanıyormuş gibiydi. Bir iki defa gözden kayboldu. Ama Silahşorla çocuk çok geçmeden onu tekrar gördüler. Sonunda alacakaranlığın oluşturduğu menekşe rengi perde siyahlı adamı gözlerinden gizledi.</p>

  <p>O akşam kamp kurdukları zaman Jake pek konuşmadı.</p>

  <p>Silahşor, acaba çocuk benim sezdiğim şeyi biliyor mu, diye kendi kendine sordu. Gözlerinin önünde Cuthbert’in yüzü belirdi. Sıcaktan terlemiş, üzüntülü ve heyecanlı yüzü. Sonra o kuşları düşündü. Ekmek ufaklarını.</p>

  <p>Her şey böyle sona eriyor, dedi kendi kendine. Tekrar tekrar böyle sona eriyor. Amaçlar ve hep ileriye doğru giden yollar var. Hepsi de aynı yerde sona eriyorlar. Ölüm alanında.</p>

  <p>Ama belki Kuleye giden yol farklı.</p>

  <p>Çocuk fasulyesini yerken uyuyakaldı. Küçücük ateşin ışığında yüzü çok saf ve pek de gençti. Bir kurbandı o.</p>

  <p>Silahşor, Jake’in üzerine at battaniyesini örttü. Sonra da uyumak için yere uzandı.</p>
</body>
</html>
