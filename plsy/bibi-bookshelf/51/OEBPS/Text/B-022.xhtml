<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R22" src="../Images/R22.jpg" /></h1>

  <p class="p1">Malorie kapının diğer tarafında bir şeylerin hareket ettiğini işitti. Kesik kesik soluklar da duyuyordu. Bir şeyler ahşap yüzeyi tırmalıyordu. O ve diğerleri evin giriş salonundaydı. Felix az önce seslenmiş, dışarıdakilere kim olduklarını sormuştu. Sorduğu anla yanıt aldığı an arasında geçen süre boyunca duydukları tırmalama sesi herhangi bir şeyden geliyor olabilirdi.</p>

  <p><i>Yaratıklar</i>, diye düşündü Malorie.</p>

  <p>Ama kapıdakiler yaratık değildi. Tom ve Jules’tu.</p>

  <p>“Felix! Benim, Tom!”</p>

  <p>“Tom!”</p>

  <p>“Hâlâ kasklarımızı takıyoruz. Ama yalnız değiliz. Köpekleri bulduk.”</p>

  <p>Ter içindeki Felix gürültülü bir şekilde soluk verdi. Malorie’nin duyduğu rahatlama o kadar büyüktü ki canının yandığı bile söylenebilirdi.</p>

  <p>Victor havlıyordu. Kuyruğunu bir o yana bir bu yana sallıyordu. Jules ona seslendi.</p>

  <p>“Victor, dostum! Geri döndüm!”</p>

  <p>“Pekâlâ,” dedi Felix içerideki ev arkadaşlarına. “Gözlerinizi kapatın.”</p>

  <p>“Bekle,” dedi Don.</p>

  <p>“Neden?” diye sordu Felix.</p>

  <p>“Yalnız olduklarını nereden biliyoruz? Takip edilmediklerini nereden biliyoruz? Peşlerinden içeri girebilecekleri kim bilebilir ki?”</p>

  <p>Felix duraksadı. Sonra Tom’a seslendi.</p>

  <p>“Tom! İkiniz yalnız mısınız? Sadece ikiniz ve köpekler mi var?”</p>

  <p>“Evet.”</p>

  <p>“Bu, söylediğinin doğru olduğu anlamına gelmez,” dedi Don.</p>

  <p>“Don,” dedi Malorie sabırsızca, “eğer birileri bu eve girmek istemiş olsaydı bunu istedikleri zaman yapabilirlerdi.”</p>

  <p>“Sadece güvenliğimizi düşünüyorum Malorie.”</p>

  <p>“Biliyorum.”</p>

  <p>“Ben de burada yaşıyorum.”</p>

  <p>“Biliyorum. Ama Tom ve Jules kapının hemen diğer tarafında. Geri dönmeyi başardılar. Şimdi içeri girmelerine izin vermeliyiz.”</p>

  <p>Don bakışlarını kadınınkinden kaçırmadı, sonra giriş salonunun zeminine indirdi.</p>

  <p>“Bir gün sizin yüzünüzden hepimiz öleceğiz,” dedi.</p>

  <p>“Don,” dedi Malorie, sonunda adamın geri adım attığını görerek. “Şimdi kapıyı açacağız.”</p>

  <p>“Evet. Biliyorum. Ben ne dersem diyeyim açacaksınız.”</p>

  <p>Don gözlerini yumdu.</p>

  <p>Malorie de aynısını yaptı.</p>

  <p>“Hazır mısınız Tom?” diye seslendi Felix.</p>

  <p>“Evet.”</p>

  <p>Malorie sokak kapısının açıldığını duydu. Giriş odasının fayans kaplı döşemelerinden gelen pati sesleri, içeri aynı anda birden fazla kişinin girdiği hissine kapılmasına neden oldu.</p>

  <p>Ön kapı hızla kapandı.</p>

  <p>“Bana süpürge saplarından birini verin,” dedi Felix.</p>

  <p>Malorie süpürgenin duvarlara, zemine ve tavana sürttüğünü duydu.</p>

  <p>“Tamam,” dedi Felix. “Hazırız.”</p>

  <p>Yeni dünyada, gözlerinizi açmaya karar verdiğiniz anla gözlerinizi gerçekten açtığınız an arasında geçen süre son derece korku vericiydi.</p>

  <p>Malorie gözlerini açtı.</p>

  <p>Giriş odası renklenmişti. İki Sibirya kurdu hızla hareket ediyor, yeri kokluyor, yeni insanları ve Victor’u kontrol ediyorlardı.</p>

  <p>Tom’un yüzünü gördüğü anda Malorie’nin hissettiği heyecan herkese yayılmışa benziyordu. Oysaki iyi görünmüyordu. Yorgundu. Kirlenmişti. Ve başından, Malorie’nin hayal bile edemeyeceği şeyler geçmiş gibiydi.</p>

  <p>Elinde bir şey tutuyordu. Beyazdı. Bir kutuyu andırıyordu. İçine küçük bir televizyon koyulabilecek kadar büyüktü. İçinden sesler geliyor, ötüşmeler duyuluyordu.</p>

  <p>Olympia öne atıldı ve kaskını çıkarmaya çalışırken kahkahalara boğulan Tom’a sarıldı. Jules kendisininkini çoktan çıkarmış, Victor’a sarılmak için eğilmişti. Cheryl ağlıyordu.</p>

  <p>Don’un yüzündeki ifade büyülenmeyle utanç arasında bir şeydi.</p>

  <p><i>Neredeyse birbirimizi pataklayacaktık</i>, diye düşündü Malorie. <i>Tom sadece bir buçuk gündür ortalıkta yoktu ve biz az kalsın birbirimizi pataklayacaktık.</i></p>

  <p>“Pekâla, aman Tanrım,” dedi Felix fal taşı gibi açılmış gözlerle yeni hayvanlarına bakarken. “İşe yaramış!”</p>

  <p>Tom ve Malorie’nin gözleri buluştu. Evden ayrılırken gözlerinde taşıdığı ışıltı kaybolmuştu.</p>

  <p><i>Dışarıda ne yaşadılar?</i></p>

  <p>“Bunlar Sibirya kurtları,” dedi Jules eliyle köpekleri işaret ederek. “Oldukça arkadaş canlısı hayvanlar ama size ısınmaları biraz sürebilir.”</p>

  <p>Sonra Jules rahatlamayla inledi.</p>

  <p><i>Eve dönen savaş gazileri gibi,</i> diye düşündü Malorie. <i>Bir blokluk bir yolculuktan dönen savaş gazileri gibi.</i></p>

  <p>“Kutunun içinde ne var?” diye sordu Cheryl.</p>

  <p>Tom kutuyu biraz daha havaya kaldırdı. Gözleri cam gibiydi. Uzaktı.</p>

  <p>“<i>Kutunun</i> içinde, Cheryl,” dedi kutuyu bir eliyle tutup diğeriyle kapağını aralarken, “kuşlar var.”</p>

  <p>Ev arkadaşları daire halinde kutunun etrafında toplandılar.</p>

  <p>“Ne tür kuşlar?” diye sordu Olympia.</p>

  <p>Tom başını yavaşça iki yana salladı.</p>

  <p>“Bilmiyoruz. Onlar bir avcının garajında bulduk. Nasıl hayatta kaldıklarına dair en ufak bir fikrimiz yok. Sahiplerinin onları bol miktarda yemle bıraktığını düşünüyoruz. Sizin de gördüğünüz gibi epeyce gürültücüler. Ama sadece biz yanlarındayken. Bunu denedik. Ne zaman kutuya yaklaşsak gürültü yapmaya başlıyorlar.”</p>

  <p>“Akşam yemeğimiz bu mu?” diye sordu Felix.</p>

  <p>Tom’un yüzünde yorgun bir gülümseme belirdi.</p>

  <p>“Hayır, alarm sistemimiz.”</p>

  <p>“Alarm sistemimiz mi?” diye sordu Felix.</p>

  <p>Jules, “Kutuyu dışarı asacağız. Ön kapının yanına. Böylece onları buradan duyabileceğiz,” dedi.</p>

  <p><i>Sadece bir kutu dolusu</i> <i>kuş</i>, diye düşündü Malorie. Yine de ilerleme kaydetmişler gibi hissediyordu.</p>

  <p>Tom kapağı yavaşça kapattı.</p>

  <p>“Başınızdan geçen her şeyi anlatmalısınız,” dedi Cheryl.</p>

  <p>“Anlatacağız,” dedi Tom. “Ama yemek odasına girelim. İkimiz de biraz oturmak istiyoruz.”</p>

  <p>Ev arkadaşları gülümsedi.</p>

  <p>Don hariç.</p>

  <p>Öldüklerini iddia eden Don. Çoktan onların erzaklarını sahiplenmeye meraklı olan Don.</p>

  <p>Koridorda Tom, kuşlarla dolu kutuyu yere koyup duvara dayadı. Sonra ev arkadaşları yemek odasında toplandı. Felix, Tom ve Jules için biraz su getirdi. Bardakları önlerine koyulduktan sonra dışarıda başlarına gelenleri anlatmaya koyuldular.</p>
</body>
</html>
