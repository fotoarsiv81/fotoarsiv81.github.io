<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R8" src="../Images/R8.jpg" /></h1>

  <p class="p1">Malorie yeni yatak odasında uyandı. Hava karanlıklı. Huzurlu bir an boyunca, belki de yaşadığı son huzur dolu anda tüm o yaratıklarla ve delilikle ilgili haberlerin sadece bir kâbustan ibaret olduğuna inanarak uyandı. Yoğun bir sis perdesinin ardından Riverbridge’i, Tom’u, Victor’u, araba yolculuğunu hatırladı ama bakışları tavana kayıp da daha önce hiç bu odada uyanmadığını fark edene kadar hatıralarının hiçbiri netleşmedi.</p>

  <p>Ve Shannon hâlâ ölüydü.</p>

  <p>Yavaşça yatakta doğrularak odanın yegâne penceresine baktı. Siyah renkli bir battaniye duvara çivilenmiş, onu dışarıdaki dünyadan koruyordu. Ayaklarının dibinde eski bir makyaj masası vardı. Pembe boyası solmuştu ama aynaları temiz görünüyordu. Aynadaki aksi her zamankinden daha solgundu. Bu nedenle, siyah saçları da hiç olmadığı kadar koyu görünüyordu. Aynanın hemen yanında yedek çiviler, vidalar, bir çekiç ve İngiliz anahtarı duruyordu. Yatağı dışında odadaki mobilyalar bunlardan ibaretti.</p>

  <p>İyice doğrularak ayaklarını şiltenin kenarından aşağı salladı ve gri renkli halının üzerinde özenle katlanmış ikinci bir battaniye gördü. Siyah battaniyenin yedeklerden biri olduğunu düşündü. Onun yanında da küçük bir kitap yığını duruyordu.</p>

  <p>Yatak odasının kapısına doğru dönen Malorie, alt kattan gelen sesleri duydu. Henüz bu insanları tanımıyordu ve evdeki tek kadın olan Cheryl ya da sesiyle yıllar boyunca ona rehberlik yapacak Tom olmadığı sürece konuşanın kim olduğunu da anlayamıyordu.</p>

  <p>Ayağa kalktığında ayaklarının altındaki halının kaba ve eski dokusunu hissetti. Yatak odasını boydan boya geçip koridora baktı. Kendini iyi hissediyordu. Dinlenmişti. Artık başını dönmüyordu. Bir önceki gece kendinden geçtiği sırada giydiği kıyafetlerle merdivenlerden inip oturma odasına girdi.</p>

  <p>Ahşap döşemelere ayak basmadan hemen önce Jules, kucağında bir yığın kıyafetle yanından geçti.</p>

  <p>“Merhaba,” dedi başıyla Malorie’yi selamlayarak. Malorie adamın koridorun aşağısındaki banyoya doğru yürüyüşünü izledi. Orada, kıyafetleri bir kova suya batırıp çıkardığını duydu.</p>

  <p>Mutfağa doğru döndüğünde Cheryl ile Don’u lavabonun başında buldu. Mutfağa girdiği sırada Don kovadan bir bardak çıkarıyordu. Cheryl onu duyup kendi etrafında döndü.</p>

  <p>“Dün gece bizi endişelendirdin,” dedi. “Kendini daha iyi hissediyor musun?”</p>

  <p>Bir önceki gece bayıldığını hatırlayan Malorie’nin yüzü kızardı.</p>

  <p>“Evet, iyiyim. Sadece hazmetmem gereken çok fazla şey var.”</p>

  <p>“Hepimiz aynı süreçten geçtik,” dedi Don. “Ama alışacaksın. Yakında lüks bir hayatımız olduğunu söylemeye bile başlayabilirsin.”</p>

  <p>“Don alaycı bir tiptir,” dedi Cheryl iyi huylu bir şekilde.</p>

  <p>“Kesinlikle değilim,” dedi Don. “Burada olmayı seviyorum.”</p>

  <p>Victor aniden elini yalamaya başlayınca Malorie sıçradı. Onu sevmek için dizlerinin üzerine çöktüğünde yemek odasından gelen müziğin sesini duydu. Mutfaktan geçip içeri baktı. Oda boştu ama radyo çalışıyordu.</p>

  <p>Tekrar lavabonun başındaki Cheryl’e ve Don’a baktı. Hemen arkalarında kilere açılan bir kapı vardı. Malorie kiler konusunda soru sormak üzereydi ki oturma odasından gelen Felix’in sesini duydu. Evin adresini tekrarlıyordu.</p>

  <p>“...Shillingham iki yüz yetmiş üç numara... adım Felix... hayatta kalanları arıyoruz... eğer beni duyuyorsanız...”</p>

  <p>Malorie kafasını oturma odasına uzattı. Felix sabit hattı kullanıyordu.</p>

  <p>“Rastgele telefon numaralarını arıyor.”</p>

  <p>Malorie bir kere daha sıçradı. Bu defa irkilmesine neden olan, onunla birlikte oturma odasına bakan Tom’un sesiydi.</p>

  <p>“Telefon rehberimiz yok mu?” diye sordu.</p>

  <p>“Hayır. Ve bu aklıma geldikçe sinirlerim bozuluyor.”</p>

  <p>Felix başka bir numara çevirmeye koyuldu. Elinde bir parça kâğıtla bir kalem tutan Tom, “Benimle birlikte kileri görmek ister misin?” diye sordu.</p>

  <p>Malorie, adamın peşinden mutfağa girdi.</p>

  <p>“Erzakları mı kontrol edeceksin?” diye sordu Don, Tom kilerin kapısını açarken.</p>

  <p>“Evet.”</p>

  <p>“Ne kadar kaldığını bana da söyle.”</p>

  <p>“Tabii ki.”</p>

  <p>Kilere ilk giren Tom oldu. Malorie ahşap basamakları teker teker inen Tom’u takip etti. Kilerin zemini toprakla kaplıydı. Karanlıkta, çıplak ayaklarının altındaki toprağın kokusunu alabiliyor, onu hissedebiliyordu.</p>

  <p>Tom ampulün yanından sarkan ipi çektiğinde oda aniden aydınlandı. Gördükleri Malorie’yi korkutmuştu. Burası kilerden ziyade bir depoya benziyordu. Sonsuz sayıda gibi görünen ahşap raflar, konservelerle doluydu. Tavandan toprak zemine kadar her yer bir ambarı andırıyordu.</p>

  <p>“Bunların tümünü George yaptı,” dedi Tom eliyle ahşap rafları göstererek. “Her şeyi önceden tahmin etmişti.”</p>

  <p>Malorie, ışığın güçlükle aydınlattığı sol tarafta asılı şeffaf örtüyü gördü. Çamaşır ve kurutma makineleri örtünün hemen arkasındaydı.</p>

  <p>“Çok fazla yiyeceğimiz var gibi görünüyor,” dedi Tom konservelere işaret ederek. “Ama aslında öyle değil. Ve Don’dan başka kimse ne kadar yiyeceğimiz kaldığını pek önemsemiyor gibi.”</p>

  <p>“Erzakları ne kadar zamanda bir kontrol ediyorsun?” diye sordu Malorie.</p>

  <p>“Haftada bir. Ama bazen canım sıkıldığında buraya inip her şeyi baştan sayıyorum. Erzakları sadece bir gün önce kontrol etmiş olsam bile.”</p>

  <p>“Burası epeyce serin.”</p>

  <p>“Evet. Klasik bir soğuk hava deposu. Yiyecek saklamak için idealdir.”</p>

  <p>“Yiyeceğimiz biterse ne olacak?”</p>

  <p>Tom ona döndü. Işık yüzünden yüz hatları yumuşamıştı.</p>

  <p>“O zaman gidip biraz daha alırız. Marketleri yağmalıyoruz. Diğer evleri de. Elimizden ne gelirse.”</p>

  <p>“Doğru,” dedi Malorie başıyla onaylayarak.</p>

  <p>Tom kâğıda bir şeyler yazarken Malorie de kileri inceledi.</p>

  <p>“O zaman burası evdeki en güvenli oda olmalı.”</p>

  <p>Tom duraksadı. Malorie’nin söylediklerini düşünüyor gibiydi.</p>

  <p>“Katılmıyorum. Tavan arasının daha güvenli olduğunu düşünüyorum.”</p>

  <p>“Neden?”</p>

  <p>“Buraya inerken kapının üzerindeki kilidi gördün mü? Kapı gerçekten çok eski. Kilitleniyor ama kolaylıkla kırılabilir durumda. Sanki yıllar önce ilk olarak kileri inşa etmişler de sonradan üzerine bir ev kondurmaya karar vermişler gibi. Ama tavan arasının kapısı... işte <i>o</i> kilit inanılmaz durumda. Kendimizi güvenceye almak istersek, o şeylerden biri eve girerse gitmek isteyeceğimiz yerin tavan arası olduğunu düşünüyorum.”</p>

  <p>Malorie içgüdüsel olarak yukarı baktı. Omuzlarını ovuşturdu.</p>

  <p><i>Kendimizi güvenceye almak istersek.</i></p>

  <p>“Elimizde kalanlara bakarak,” dedi Tom, “üç ya da dört ay daha yeteceklerini söyleyebiliriz. Bu, kulağa uzun bir zaman gibi geliyor ama burada zaman çabuk geçer. Günler birbirine karışır. Bu nedenle, oturma odasının duvarına bir takvim çizdik. Biliyorsun, zaman bir yerden sonra anlamını yitiriyor. Ama eskiden yaşadığımız hayatı bize anımsatan tek şey o.”</p>

  <p>“Akıp giden zaman mı?”</p>

  <p>“Evet. Ve onunla ne yaptığımız.”</p>

  <p>Malorie alçak ahşap bir taburenin yanına geçip oturdu. Tom not almaya devam ediyordu.</p>

  <p>“Üst kata çıktığımız zaman sana evde yapılması gereken tüm işleri göstereceğim,” dedi Tom. Sonra raflarla örtünün arasında bir yeri işaret ederek, “Şuradakini görüyor musun?” diye sordu.</p>

  <p>Malorie adamın gösterdiği yere baktı ama ne demek istediğini anlayamadı.</p>

  <p>“Buraya gel.”</p>

  <p>Tom ona duvara kadar eşlik etti. Buradaki tuğlalardan bazıları kırılmıştı. Arkasındaki toprak görünüyordu.</p>

  <p>“Bunun beni korkutup korkutmadığını ya da ondan hoşlanıp hoşlanmadığımı bilmiyorum,” dedi.</p>

  <p>“Ne demek istiyorsun?”</p>

  <p>“Pekâlâ, toprağı görebiliyoruz. Bu kazmaya başlayabileceğimiz anlamına mı geliyor? Bir tünel kazabilir miyiz? Ya da ikinci bir kiler? Veya daha fazla oda? Yoksa içeri girmek için bundan yararlanabilirler mi?”</p>

  <p>Tom’un gözleri kileri aydınlatan ışık altında parlak ve keskindi.</p>

  <p>“Mesele şu ki,” dedi, “yaratıklar gerçekten evimize girmeyi istemiş olsalardı... hiçbir sorun yaşamadan bunu yapabilirlerdi. Ve bence çoktan buraya girmiş olurlardı.”</p>

  <p>Malorie duvardaki açıklığın ardından görülen toprak parçasına baktı. Hamile bir halde emekleyerek tünellerden geçtiğini hayal etti. Solucanları düşündü.</p>

  <p>Kısa bir sessizliğin ardından, “Tüm bunlardan önce ne yapıyordun?” diye sordu.</p>

  <p>“İşim mi? Öğretmendim. Sekizinci sınıfları okutuyordum.”</p>

  <p>Malorie başıyla onayladı. “Aslında bir öğretmen gibi göründüğünü düşünmüştüm.”</p>

  <p>“Ne var biliyor musun? Bunu daha önce de duydum. Hem de kaç defa! Sanırım bundan hoşlanıyorum.” Gömleğinin yakasını düzeltir gibi yaptı. “Sınıf,” dedi, “bugün konserve gıdalar hakkında yeni şeyler öğreneceğiz. Bu yüzden, hepiniz lanet olasıca çenelerinizi kapatın.”</p>

  <p>Malorie güldü.</p>

  <p>“Sen ne yapıyordun?” diye sordu Tom.</p>

  <p>“Henüz oraya gelememiştim,” dedi Malorie.</p>

  <p>“Kız kardeşini kaybettin, öyle değil mi?” diye sordu Tom nazikçe.</p>

  <p>“Evet.”</p>

  <p>“Üzgünüm.” Sonra, “Ben de kızımı kaybettim,” dedi.</p>

  <p>“Ah, Tanrım, Tom.”</p>

  <p>Tom duraksadı. Sanki Malorie’ye daha fazlasını anlatıp anlatmamaya karar vermeye çalışıyordu. Sonra konuşmaya devam etti.</p>

  <p>“Robin’in annesi doğum sırasında öldü. Şu andaki durumumuza bakılınca bunu sana anlatıyor olmam çok acımasızca. Ama eğer birbirimizi tanıyacaksak hikâyemi bilmen gerekiyor. Robin harika bir çocuktu. Sekiz yaşındayken bile babasından daha zekiydi. Tuhaf şeylerden hoşlanırdı. Mesela oyuncaktansa oyuncağın kullanım talimatlarıyla ilgilenirdi. Filmdense film bittikten sonra ekranda akan yazıları takip ederdi. Kelimelerin yazımına dikkat ederdi. Yüzümdeki herhangi bir ifadeye. Bir defasında saçım yüzünden güneş gibi göründüğümü söylemişti. Ona güneş gibi parlayıp parlamadığımı sormuştum. O zaman bana, ‘Hayır babacığım, daha çok dışarısı karanlıkken parlayan aya benziyorsun,’ demişti.”</p>

  <p>“Raporlar haberlerde yer almaya başladığında ve insanlar raporları ciddiye almaya karar verdiğinde korku içinde yaşamayacağını söyleyen o babalardan biriydim. Gündelik hayatımıza devam etmek için gerçekten elimden geleni yaptım. Ve özellikle Robin’e de bu fikri aşılamaya çalıştım. Okulda bir şeyler duyuyordu. Tek istediğim korkmasına engel olmaktı. Ama daha fazla rol yapamadığım o an gelip çattı. Kısa bir süre sonra aileler çocuklarını okuldan almaya başladılar. Sonra da okul kapandı. Geçici olarak. Ya da ‘çocuklar için güvenli bir yer sağlayabileceklerine dair toplumun güvenini kazanana’ dek. Karanlık günlerdi Malorie. Biliyorsun, ben de bir öğretmendim ve ders verdiğim okul da hemen hemen aynı dönemde kapandı. Dolayısıyla tüm zamanımızı evde geçirmeye başladık. Kızımın ne kadar büyüdüğünü fark ettim. Öylesine akıllanmıştı ki. Yine de haberlerdeki hikâyelerin ne kadar korkutucu olduğunu anlayamayacak kadar küçüktü. Haberleri ondan gizlememek için elimden geleni yaptım ama içimdeki baba arada sırada dayanamayıp kanalı değiştiriyordu.”</p>

  <p>“Radyoda anlatılanlar ona çok fazla geldi. Robin kâbuslar görmeye başladı. Zamanımın çoğunu onu sakinleştirmeye çalışarak geçiriyordum. Sürekli ona yalan söylüyormuşum gibi hissediyordum. Bir daha asla pencereden dışarı bakmamaya karar verdik. Benim iznim olmadan dışarı çıkmamayı kabul etti. Bir şekilde onu, hayatımızın hem güvenli hem de aynı zamanda son derece tehlikeli olduğuna inandırmanın bir yolunu bulmalıydım.”</p>

  <p>“Geceleri benimle birlikte yatmaya başladı ama bir sabah uyandığımda onu yanımda göremedim. Bir önceki gece her şeyin eskiye dönmesini istediğini söyleyip duruyordu. Hiç tanışmadığı annesini istiyordu. Sekiz yaşındaki kızımın hayatın hiç adil olmadığını söylediğini duymak beni kahretmişti. Uyanıp da onu yanımda bulamadığımda yeni hayatımıza alışmaya başladığını düşündüm. Şimdi o günü hatırladığımda Robin’in çocukluğunun bir parçasının o gece öldüğünü düşünüyorum çünkü evimizin dışında olup bitenlerin ciddiyetini benden önce o fark etti.”</p>

  <p>Tom duraksadı. Kilerin zeminine baktı.</p>

  <p>“Onu küvette buldum, Malorie. Suyun üstünde yüzüyordu. Küçücük bilekleri, binlerce defa tıraş olduğumu gördüğü jiletle kesilmişti. Su kıpkırmızıydı. Küvetin kenarından kanlar damlıyordu. Duvarlar kan içindeydi. O bir çocuktu. Sadece sekiz yaşındaydı. Dışarı mı bakmıştı? Ya da bunu yapmaya kendi kendine mi karar vermişti? Asla bunun yanıtını bilemeyeceğim.”</p>

  <p>Malorie, uzanıp Tom’a sarıldı.</p>

  <p>Ama adam ağlamıyordu. Bunun yerine kısa bir süre sonra raflara yaklaşıp kâğıda bir şeyler yazmaya koyuldu.</p>

  <p>Malorie, Shannon’ı düşündü. O da banyoda ölmüştü. O da kendi canına kıymıştı.</p>

  <p>Tom işi bittiğinde Malorie’ye üst kata çıkmaya hazır olup olmadığını sordu. Ampulden sarkan ipe uzandığı sırada Malorie’nin duvardaki açıklığa baktığını fark etti.</p>

  <p>“Korkutucu, değil mi?” dedi.</p>

  <p>“Evet.”</p>

  <p>“Seni korkutmasına izin verme. Bu, eski dünyaya ait korkularımızdan biri.”</p>

  <p>“O neymiş?”</p>

  <p>“Kilerlerden korkmak.”</p>

  <p>Malorie başıyla onayladı.</p>

  <p>Sonra Tom ipi çekti ve ışıklar söndü.</p>
</body>
</html>
