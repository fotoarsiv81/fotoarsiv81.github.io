<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R41" src="../Images/R41.jpg" /></h1>

  <p class="p1">Ağaçlardaki kuşlar huzursuzdu. Binlerce dal aynı anda sallanıyor gibiydi. Sanki yükseklerde tehlikeli bir rüzgâr esiyordu. Ama Malorie nehirde en ufak bir esinti hissetmiyordu. Hayır. Rüzgâr yoktu.</p>

  <p>Ama kuşları bir şey rahatsız ediyordu.</p>

  <p>Omzundaki acı daha önce hiç tatmadığı türden bir seviyeye ulaşmıştı. Son dört yıldır bedenine yeterince özen göstermediği için kendi kendine küfretti. Bunun yerine zamanının tamamını çocukları eğiterek harcamıştı. Ta ki çocukların becerileri Malorie’nin aklına gelen alıştırmaların üstüne basıp geçene dek.</p>

  <p><i>Anneciğim, kuyuya bir yaprak düştü!</i></p>

  <p><i>Anneciğim, yolun aşağısında yağmur hafif hafif çiseliyor ve bize doğru yaklaşıyor!</i></p>

  <p><i>Anneciğim, penceremizin dışındaki dala bir kuş kondu!</i></p>

  <p>Çocuklar ses kaydını Malorie’den önce mi duyacaklardı? Öyle olmalıydı. Ve duydukları zaman Malorie’nin gözlerini açması gerekecekti. Nehrin dört kola ayrıldığı yere bakacaktı. Sağdan ikincisine girmek zorundaydılar. Ona böyle söylenmişti.</p>

  <p>Ve yakında bunu yapmak zorunda kalacaktı.</p>

  <p>Ağaçlardaki kuşlar ötüyordu. Sazlıklarda hareketlilik vardı. İnsan, hayvan, <i>canavar.</i> Ne olduğuna dair hiçbir fikri yoktu.</p>

  <p>Yaşadığı korku ruhunun tam ortasında oturuyordu.</p>

  <p>Ve hemen üzerindeki dallara konan kuşlar ötüyordu.</p>

  <p>Evi düşündü. Ev arkadaşlarıyla geçirdiği son geceyi. Hiçbir eksik olmadan. Rüzgâr gürültülü bir şekilde pencereleri dövüyordu. Yaklaşan bir fırtına vardı. Hem de büyük bir fırtına. Belki de ağaçlardaki kuşlar bunun farkındaydı ya da bambaşka bir şey biliyorlardı.</p>

  <p>“Duyamıyorum,” dedi Kız aniden. “Kuşlar Anneciğim. Çok gürültü yapıyorlar!”</p>

  <p>Malorie kürek çekmeyi kesti. Victor’u düşündü.</p>

  <p>“Sesleri size ne düşündürüyor?” diye sordu çocuklara.</p>

  <p>“Korkmuşlar!” dedi Kız.</p>

  <p>“Delirmişler!” dedi Oğlan.</p>

  <p>Malorie ağaçları daha dikkatli dinlemeye çalıştıkça iş çığırından çıkıyordu.</p>

  <p><i>Orada kaç tane kuş var? Sanki milyonlarcaydılar.</i></p>

  <p>Çocuklar gökyüzündeki kakofoniye rağmen kaydı duyabilecekler miydi?</p>

  <p>Victor deliye dönmüştü. Hayvanlar akıllarını kaçırıyorlardı.</p>

  <p>Kuşların hali de pek iyi değil gibiydi.</p>

  <p>Malorie gözlerini açmadan yavaşça arkasına dönerek omzunun üzerinden onları izlemekte olan şeye doğru baktı.</p>

  <p><i>Gözlerin kapalı,</i> diye düşündü. <i>Tıpkı su çekmek için kuyuya her gidişinde olduğu gibi. Hoparlör bulmak için araba sürmeyi denediğin tüm o anlardaki gibi. Victor’un gözleri açıkken seninkiler değildi. Neden endişeleniyorsun? Daha önce de onlara yaklaşmadın mı? Onların kokusunu bile alabileceğin kadar yaklaşmadın mı onlara?</i></p>

  <p><i>Yaklaşmıştı.</i></p>

  <p><i>Detayları sen ekliyorsun,</i> diye düşündü. <i>Neye benzediklerini sen uyduruyorsun, hakkında hiçbir şey bilmediğin bir bedene ve şeye ayrıntılar ekliyorsun. Belki de yüzü bile olmayan bir şeye gerçek bir yüz veriyorsun.</i></p>

  <p>Zihninin ürettiği yaratıklar ufuk nedir bilmeden açık alanlarda dolaşıyordu. Eski evlerin camlarının dışında duruyor ve merakla camdan içeriyi izliyorlardı. İrdeliyorlardı. İnceliyorlardı. Gözlemliyorlardı. Malorie’nin izni olmayan tek şeyi yapıyorlardı.</p>

  <p><i>Bakıyorlardı.</i></p>

  <p>Bahçedeki çiçeklerin güzel olduğunu düşünüyorlar mıydı? Nehrin hangi yönde aktığını anlıyorlar mıydı? Bunları yapabiliyorlar mıydı?</p>

  <p>“Anneciğim,” dedi Oğlan.</p>

  <p>“<i>Ne var?</i>”</p>

  <p>“Şu gürültü Anneciğim. Galiba biri konuşuyor.”</p>

  <p>Malorie, teknedeki adamı düşündü. Gary’yi düşündü. Şimdi bile, evden böylesine uzakta olmasına rağmen Gary’yi düşünüyordu.</p>

  <p>Oğlan’a ne demek istediğini sormayı denedi ama kuş sesleri, senfonik ve grotesk sayılabilecek bir şekilde yükseldi.</p>

  <p>Sanki kuşların sayısı ağaçların taşıyamayacağı kadar çoktu.</p>

  <p>Sanki bütün gökyüzünü kaplamışlardı.</p>

  <p><i>Delirmiş gibi ötüyorlar. Delirmiş gibi ötüyorlar. Ah Tanrım, delirmiş gibi ötüyorlar.</i></p>

  <p>Malorie göremiyor olsa da bir kere daha omzunun üzerinden arkasına baktı. Oğlan bir ses duymuştu. Kuşlar deliye dönmüştü. Onları takip eden kimdi?</p>

  <p>Ama artık biri tarafından takip edildiklerini düşünmüyordu. Onları takip eden şey sonunda onlara yetişmiş gibi hissediyordu.</p>

  <p>“Bu bir insan sesi!” diye bağırdı Oğlan. Gökyüzünden gelen korkunç gürültüye rağmen sesini annesine duyurmayı başarmıştı.</p>

  <p>Malorie bundan emindi. Kuşlar kesinlikle aşağıda bir şey görmüşlerdi.</p>

  <p>Kuşların topluca ötüşleri gitgide arttı ve tek düze bir sese dönüşüp sınırların ötesine geçmeden önce iyice yükseldi. Malorie kuş seslerinin içinden geldiğini sandı. Sanki aklını kaçırmış binlerce kuşla dolu kocaman bir kuş kafesine kısılıp kalmıştı. Hepsinin üzerine devasa bir kafesin indiğini hayal etti. Karton bir kutunun. Güneşi sonsuza dek kesen bir kuş kapanının.</p>

  <p><i>O ne? O ne? O ne?</i></p>

  <p><i>Sonsuzluk.</i></p>

  <p><i>Nereden geldi? Nereden geldi? Nereden geldi?</i></p>

  <p><i>Sonsuzluktan.</i></p>

  <p>Kuşlar çığlıklar attı. Çıkardıkları ses, kuşlara özgü o tatlı melodiye hiç benzemiyordu.</p>

  <p>Kız yerinden sıçradı.</p>

  <p>“Anneciğim, bana bir şey çarptı! Bir şey düştü!”</p>

  <p>Malorie de hissediyordu. Yağmurun başladığını düşündü.</p>

  <p>Her ne kadar imkânsız olsa da kuşların sesi gittikçe yükselip sağır edici bir seviyeye ulaştı. Malorie kulaklarını kapatmak zorunda kaldı. Çocuklara seslenip aynısını yapmaları için onlara yalvardı.</p>

  <p>Bir şey sertçe yaralı omzuna düştü ve acı içinde kıvranarak yerinden sıçramasına neden oldu.</p>

  <p>Bir eliyle göz bağını tutarak ona çarpan şeyi bulmak için kayığı yokladı.</p>

  <p>Kız tekrar irkildi.</p>

  <p>“Anneciğim!”</p>

  <p>Malorie onu bulmuştu. Başparmağıyla işaret parmağının arasındaki şey yağmur damlası değil, minicik bir kuşun harap haldeki bedeniydi. Kuşun kırılgan kanadını hissetti.</p>

  <p>Malorie artık biliyordu.</p>

  <p>Başlarının üzerinde olmasına rağmen bakmalarının yasak olduğu gökyüzünde kuşlar birer birer ölüyordu. Birbirlerini öldürüyorlardı.</p>

  <p>“<i>Başlarınızı koruyun! Göz bağlarınıza sahip çıkın!</i>”</p>

  <p>Sonra kuşlar tıpkı bir dalga gibi saldırıya geçtiler. Gökyüzünden tüylü bedenler yağıyordu. Nehir, sularına düşen binlerce kuşun ağırlığıyla hırçınlaştı. Kuşlar kayığa çarptılar. Dimdik bir şekilde düşüyorlardı. Malorie bir darbe aldı. Başına, koluna çarptılar. Sonra bir darbe daha aldı. Ardından bir tane daha.</p>

  <p>Kuşların kanı yanaklarından süzülürken onların tadını alabiliyordu.</p>

  <p><i>Sen de kokusunu alabilirsin. Ölüm. Ölüyorlar. Çürüyorlar. Gökyüzü yarılıyor, gökyüzü ölüyor, gökyüzü öldü.</i></p>

  <p>Malorie çocuklara seslendi ama Oğlan zaten konuşuyor, ona bir şeyler söylemeye çalışıyordu.</p>

  <p>“Riverbridge,” diyordu. “İki yüz yetmiş üç Shillingham... benim adım...”</p>

  <p>“<i>Ne?</i>”</p>

  <p>Malorie iki büklüm halde öne doğru eğildi. Oğlanın dudakları sertçe kulağına bastırdı.</p>

  <p>“Riverbridge,” dedi. “İki yüz yetmiş üç Shillingham. Benim adım Tom.”</p>

  <p>Malorie yaralı halde doğrulup göz bağını kavradı.</p>

  <p><i>Benim adım Tom.</i></p>

  <p>Kuşlar vücuduna çarpıyordu. Sağır edici patırtılarla kayığın içine düşüyorlardı.</p>

  <p>Ama Malorie’nin düşündüğü onlar değildi.</p>

  <p>O, Tom’u düşünüyordu.</p>

  <p><i>Merhaba! Sizi Riverbridge'den arıyorum. İki yüz yetmiş üç Shillingham. Benim adım Tom. Telesekreterinize ulaşmanın beni nasıl rahatlattığını eminim tahmin edebiliyorsunuzdur çünkü bu hâlâ elektriğiniz olduğu anlamına geliyor. Böylece biz...</i></p>

  <p>Malorie başını iki yana sallamaya başladı.</p>

  <p><i>Hayır Hayır. Hayır Hayır. Hayır. Hayır. Hayır. Hayır. Hayır. Hayır. Hayır</i></p>

  <p>“HAYIR!”</p>

  <p>Onu ilk duyan Oğlan’dı. Tom’un sesini. Kaydedilmiş ve durmaksızın tekrar eden sesini. Ses, hareketle tetikleniyordu. Onun için. Malorie için. Nehirden gelmeye karar vermesi ihtimaline karşı. O gün ne zaman olursa olsun. Tom, tatlı Tom onca yıldır konuşuyordu. Onunla iletişim kurmaya çalışıyordu. Birine ulaşmaya çalışıyordu. Evdeki hayatlarıyla başka bir yerdeki daha iyi bir hayat arasında köprü kurmak için didiniyordu.</p>

  <p><i>Tanıyacağını bildikleri için onun sesini kullandılar. Zamanı geldi Malorie.</i></p>

  <p><i>Gözlerini açman gereken o an geldi.</i></p>

  <p>Çimler ne kadar yeşildi? Yapraklar ne kadar renkliydi? Ayaklarının altındaki nehre yayılan kuşların kanı ne kadar kırmızıydı?</p>

  <p>“Anneciğim!” diye seslendi Oğlan.</p>

  <p><i>Anneciğinin gözlerini açması gerekiyor,</i> demek istedi. <i>Annen bakmak zorunda.</i></p>

  <p>Ama kuşlar deliye dönmüştü.</p>

  <p>“Anneciğim!” dedi Oğlan tekrar.</p>

  <p>Yanıt verdi. Kendi sesini güçlükle tanıdı.</p>

  <p>“Ne oldu Oğlan?”</p>

  <p>“Burada bizden başka bir şey var Anneciğim. <i>Hemen burada.</i>”</p>

  <p>Kayık durdu.</p>

  <p>Bir şey kayığı durdurmuştu.</p>

  <p>Yanı başlarındaki suda onun hareket ettiğini duyabiliyordu.</p>

  <p><i>Bu bir hayvan değil,</i> diye düşündü. <i>Bu Gary de değil. Bu, dört buçuk yıldır saklandığın şey. Dışarı bakmana izin vermeyen şey.</i></p>

  <p>Malorie kendini hazırladı.</p>

  <p>Sol tarafında suda bir şey vardı. Kolunda sadece birkaç santim uzaklıktaydı.</p>

  <p>Başının üzerindeki kuşlar gittikçe uzaklaşıyordu. Delice bir telaşla gökyüzünün sınırına doğru yükseliyor gibiydiler.</p>

  <p>Yanındaki şeyin varlığını <i>hissedebiliyordu.</i></p>

  <p>Kuşlar sessizleşti. Suskunlaştı. Soldu. Yükseldi. Gitti.</p>

  <p>Tom’un sesini duymaya devam ediyordu. Nehir kayığın iki yanından akmayı sürdürüyordu.</p>

  <p>Malorie göz bağının yüzünden çekilerek çıkarılmaya çalıştığını hissedince çığlık attı.</p>

  <p>Hareket etmedi.</p>

  <p>Göz bağı, kapalı gözlerinden bir santim kadar uzaklıkta durdu.</p>

  <p>Onu duyabiliyor muydu? Nefes alıp verişini? Duyduğu o muydu? <i>Soluk alıp veriyor olabilir miydi?</i></p>

  <p><i>Tom,</i> diye düşündü. <i>Tom bir mesaj bıraktı.</i></p>

  <p>Tom’un sesi nehir boyunca yankılanıyordu. Sesi kulağa umut dolu geliyordu. Canlıydı.</p>

  <p><i>Tom. Gözlerimi açmak zorunda kalacağım. Konuş benimle. Lütfen. Bana ne yapacağımı söyle. Tom, gözlerimi açmak zorunda kalacağım.</i></p>

  <p>Sesi yükseklerden geliyordu. Sesi güneş gibiydi, tüm o karanlığın içindeki tek ışık kaynağı gibi.</p>

  <p>Göz bağı yüzünden biraz daha uzaklaştı. Düğüm başının arkasına batıyordu.</p>

  <p><i>Tom, gözlerimi açmak zorunda kalacağım.</i></p>

  <p>Ve sonra...</p>
</body>
</html>
