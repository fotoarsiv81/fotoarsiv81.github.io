<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R5" src="../Images/R5.jpg" /></h1>

  <p class="p1">Çocukların doğumundan altı ay önceydi. Malorie duş alıyordu. Evdeki bütün pencereler battaniyelerle örtülmüştü. Sokak kapısını asla açık ya da kilitlemeden bırakmıyorlardı. Açıklanamayan olaylara dair raporlar, insanların paniğe kapılmasına neden olan bir sıklıkla gün yüzüne çıkıyordu. Bir süre önce haftada iki defa son dakika haberi olarak verilen olaylar artık her gün yaşanıyordu. Televizyonda devlet görevlileriyle röportajlar yapılıyordu. Maine kadar doğudan ve Florida kadar güneyden gelen haberler her iki kardeşin de önlem almaya başlamasına neden olmuştu. Her gün onlarca blogu ziyaret eden Shannon, okuduğu her şeyden biraz olsun korkuyordu. Malorie neye inanması gerektiğini bilmiyordu. Her saat başı İnternet’te yeni hikâyeler patlak veriyordu. Sosyal medyada herkes bu konudan bahsediyordu. Gazetelerde sadece bunlar işleniyordu. Yalnızca konu hakkındaki bilgileri ele alan yeni web siteleri ortaya çıkıyordu. Sitelerden birinde olayların yaşandığı şehirlerin kırmızı renkli suratlarla işaretlendiği bir dünya haritası vardı. Malorie haritaya son baktığında üç yüzün üzerinde kırmızı renkli surat saymıştı. İnternet ortamında, yaşananlara “Sorun” deniliyordu. Toplum içinde kabul gören bir düşünceye göre, “Sorun” her ne olursa olsun kişinin <i>bir şeyler görmesiyle</i> başlıyordu.</p>

  <p>Malorie elinden geldiğince söylenenlere inanmayı reddetti. Kardeşler durmadan tartışıyorlardı. Malorie kitlesel panikle dalga geçen sayfalardan alıntılar yaparken Shannon geriye kalan her yerden alıntılarla karşılık veriyordu. Ama kısa zaman sonra Malorie mücadeleden vazgeçmek zorunda kaldı çünkü sıklıkla ziyaret ettiği sayfalar, sevdikleri insanlara dair hikâyeler paylaşmaya ve blogların yazarları endişelerini dile getirmeye başlamıştı.</p>

  <p><i>Deliler,</i> diye düşünmüştü Malorie o zamanlar. <i>Kuşkucuların arasından bile çıkıyorlardı.</i></p>

  <p>Malorie iki farklı hayatı aynı anda yaşarken günler gelip geçiyordu. Kardeşlerden ikisi de artık evden ayrılmıyordu. İkisi de pencerelerin örtülü olup olmadığını kontrol ediyordu. Durmadan kendini tekrarlayan hikâyeleri dinlemeye katlanamayacak hale gelene kadar CNN’i, MSNBC’yi ve Fox’u izliyorlardı. Ve her ne kadar Shannon gün geçtikçe ciddileşip kasvetli birine dönüşse de Malorie her şeyin geçip gideceğine dair ufak bir umut kırıntısı besliyordu.</p>

  <p>Ama olmadı. Ve her şey gün geçtikçe kötüye gitti.</p>

  <p>Kapalı kapı ve pencereler ardında üç ay boyunca yaşadıktan sonra Malorie’nin ve Shannon’ın en korkunç kâbusları gerçek oldu. Anne ve babaları artık telefona yanıt vermiyorlardı. E-postalarını da cevaplamıyorlardı.</p>

  <p>Malorie kuzeye doğru yol alarak Yukarı Yarımada’ya gitmek istedi ama Shannon ona karşı çıktı.</p>

  <p>“Malorie, güvende olduklarını ummaktan başka bir şey elimizden gelmez. Telefonlarının kesildiğini ummalıyız. Şu anda bir yere gitmeye kalkışmak aptallık olur. Henüz markete bile gitmeyi göze alamazken dokuz saatlik bir yolculuk kesinlikle intihar anlamına gelir.”</p>

  <p>“Sorun” daima intiharla sonuçlanıyordu. Fox News o kelimeden o kadar çok bahsetmişti ki artık eş anlamlılarını kullanıyorlardı. "Kendi kendini yok etme.” “Kendi canını alma.” “Harakiri.” Spikerlerden biri durumu, “kişinin kendini ortadan kaldırması" olarak tarif etmişti ama bu tanım halk tarafından pek hoş karşılanmamıştı. Devlet tarafından verilen talimatlar ekrandan geçip duruyordu. Ülke genelinde sokağa çıkma yasağı ilan edilmişti. İnsanlara kapılarını kapamaları, pencerelerini örtmeleri ve temel olarak asla dışarı bakmamaları tavsiye ediliyordu. Radyodaki müzik yayınının yerini tartışmalar almıştı.</p>

  <p>Bir <i>karartma,</i> diye düşündü Malorie. <i>Dışarıdaki dünya kapatılıyor</i>.</p>

  <p>Kimse olanlara anlam veremiyordu. Kimse neler olduğunu bilmiyordu. İnsanlar, başkalarının canlarını yakmalarına, kendi hayatlarına son vermelerine neden olan bir şey görüyordu.</p>

  <p>İnsanlar ölüyordu.</p>

  <p>Ama neden?</p>

  <p>Malorie içinde büyüyen çocuğa odaklanarak sakinleşmeye uğraşıyordu. Çocuğunuzla isimli bebek kitabındaki tüm belirtileri gösteriyor gibiydi. Hafif kanamalar. Göğüslerde hassasiyet. Yorgunluk. Shannon, Malorie’nin ruh halindeki değişikliklerden şikayetçiydi ama asıl deliye dönmesine neden olan aşermeydi. Markete kadar gitmekten korktukları için, gebelik testini aldıkları günden kısa bir süre sonra depoladıkları yiyeceklere mahkûm kalmışlardı. Ama Malorie’nin damak tadı değişmişti. Alışılagelmiş yiyecekler midesini bulandırıyordu. O da ellerinde ne varsa karıştırıyordu. Portakallı çikolatalı kek. Kokteyl soslu tavuk. Kızarmış ekmek üzerinde çiğ balık. En çok dondurmanın hayalini kuruyordu. Sık sık sokak kapısına bakıp direksiyonun arkasına geçip markete gitmenin ne kadar kolay olduğunu düşünüyordu. Sadece on beş dakikasını alacağını biliyordu. Ama ne zaman kapıya yönelecek olsa televizyonda tüyler ürpertici başka bir hikâye yayınlanıyordu. Ayrıca, çalışanların markette olup olmadıklarını kim bilebilirdi ki?</p>

  <p>Shannon’a, ‘İnsanların ne gördüklerini düşünüyorsun?’’ diye sordu Malorie.</p>

  <p>“Bilmiyorum, Malorie. Gerçekten bilmiyorum.”</p>

  <p>Kardeşler sık sık birbirlerine bu soruyu soruyorlardı. İnternet’te bahsi geçen teorileri saymak mümkün değildi. Her biri Malorie’nin ödünü patlatıyordu. Kablosuz teknolojinin kullanımından kaynaklanan radyo dalgalarının neden olduğu ruhsal bozukluk bunlardan biriydi. İnsanoğlunun evrimindeki bir hata da başka bir tanesiydi. Yeniçağ akımının takipçileri, yaşananların insanoğlunun patlamak üzere olan bir gezegenle ya da ölmekte olan bir güneşle temasından kaynaklandığını söylüyordu.</p>

  <p>Bazı insanlar dışarıda tehlikeli yaratıkların olduğuna inanıyordu.</p>

  <p>Hükümet ise kapılarınızı kilitleyin demek dışında hiçbir şey söylemiyordu.</p>

  <p>Malorie tek başına kanepede oturmuş, televizyon izlerken karnını okşadı. İzleyebileceği güzel hiçbir şey olmadığından bebeğin endişesini hissetmesinden korkuyordu. Çocuğunuzla bunun olabileceğini söylüyordu. Bebek, annesinin duygularını yaşayacaktı. Yine de gözlerini ekrandan ayıramıyordu. Arkasındaki duvara yasladığı masanın üzerinde, daima açık durumdaki bilgisayar duruyordu. Radyo kısık sesle çalışıyordu. Hepsini bir arada düşündüğünde Malorie sanki bir harekât merkezindeymiş gibi hissetti. Her şey paramparça olurken yaşananların merkezinde olan biteni takip ediyordu. Bu son derece boğucuydu ve gün geçtikçe korkutucu bir hal alıyordu. Artık televizyonda reklamlar yayınlanmıyordu. Haber spikerleri sadece kısa bir anlığına duraksıyor ve hiç utanmadan şaşkınlıklarını sergilerken son dakika haberlerini canlı yayında alıyorlardı.</p>

  <p>İletişim araçlarından yükselen uğultuya rağmen Malorie, Shannon’ın ikinci katta hareket ettiğini duydu.</p>

  <p>Sonra, CNN’in en ünlü yorumcularından biri olan Gabriel Townes ona uzatılan kâğıdı sessizce okurken Malorie üst katları gelen bir gürültüyle yerinden sıçradı ve öylece donakaldı.</p>

  <p>“Shannon!” diye seslendi, “İyi misin?”</p>

  <p>Gabriel Townes iyi görünmüyordu. Son günlerde sıklıkla televizyondaydı. CNN, muhabirlerinin çoğunun kanala gelmeyi kestiğini duyuralı epeyce olmuştu. Townes orada yatıp kalkıyordu. Yeni sloganı, “Bundan birlikte kurtulacağız” idi. Saçları artık kusursuz görünmüyordu. Çok az makyaj yapıyordu. Daha da önemlisi, haberleri sunarken sergilediği bitkin tavırdı. Çökmüş gibi görünüyordu.</p>

  <p>“Shannon? Buraya gel. Townes az önce bir son dakika haberi aldı.”</p>

  <p>Ama yanıt yoktu. Üst katta sessizlik hüküm sürüyordu. Malorie ayağa kalkıp televizyonun sesini kıstı.</p>

  <p>“Shannon?”</p>

  <p>Gabriel Townes sessizce Toledo’da yaşanan bir kafa kesme olayının detaylarını veriyordu. Burası, Malorie’nin oturup televizyon seyrettiği yerden en çok yüz otuz kilometre uzaktaydı.</p>

  <p>“Shannon?! Orada ne yapıyorsun?"</p>

  <p>Cevap gelmedi. Townes alçak sesle televizyonda konuşmaya devam ediyordu. Habere eşlik eden herhangi bir grafik, müzik ya da montajlı görüntü yoktu.</p>

  <p>Odanın ortasında öylece dikilen Malorie tavana baktı. Televizyonun sesini biraz daha kıstı, sonra radyoyu kapattı ve merdivenlere doğru yürümeye başladı.</p>

  <p>Tırabzanlara ulaştığında başını yavaşça kaldırıp halıyla kaplı sahanlığa baktı. Lambalar kapalıydı ama güneş ışığına benzeyen ince bir ışık demeti duvarı aydınlatıyordu. Elini ahşap tırabzana koyan Malorie halıya doğru bir adım attı. Omzunun üzerinden sokak kapısına baktı ve o ana kadar duyduğu tüm raporları düşündü.</p>

  <p>Merdivenleri çıktı.</p>

  <p>“Shannon?”</p>

  <p>Artık üst kattaydı. Tir tir titriyordu. Koridora girdiğinde Shannon’ın odasından gelen güneş ışığını gördü. Cesaretini toplayıp yavaşça kapıyı açarak içeri baktı.</p>

  <p>Pencerelerden birinin köşesi gözler önündeydi. Battaniyenin bir parçası öylece sarkıyordu.</p>

  <p>Malorie hızla bakışlarını kaçırdı. Sadece sessizlik ve alt kattaki televizyondan gelen belli belirsiz bir uğultu vardı.</p>

  <p>“Shannon?”</p>

  <p>Koridorun sonundaki banyonun kapısı açıktı. Lambası da yanıyordu. Malorie oraya doğru yürüdü. Sonunda kapının önünde durduğunda nefesini tuttu ve bakmak için döndü.</p>

  <p>Shannon yüzü tavana dönük halde yerde öylece yatıyordu. Göğsüne bir makas saplanmıştı. Gittikçe etrafa yayılan kan, yerdeki fayansların üzerinde kocaman bir birikinti oluşturuyordu. Ortalıkta vücudundakinden bile daha fazla kan varmış gibi görünüyordu.</p>

  <p>Malorie çığlık atıp kapının pervazına tutundu ve ağlayarak dizlerinin üzerine çöktü. Banyonun parlak ışıkları her ayrıntıyı gözler önüne seriyordu. Kız kardeşinin gözlerindeki donukluk. Shannon’ın tişörtünün makasla birlikte göğüs kafesine girmesi.</p>

  <p>Malorie küvete kadar emekleyip kustu. Her yeri kız kardeşinin kanıyla kaplıydı. Shannon’ı uyandırmaya çalıştı ama uyanmayacağını biliyordu. Malorie, Shannon’la konuşarak ayağa kalktı. Ona yardım getirmeye gideceğini söyledi. Ellerindeki kam sildikten sonra Malorie aceleyle alt kata indi ve kanepenin üzerindeki telefonunu buldu. Polisi aradı ama yanıt yoktu. Tekrar aradı. Yanıt yoktu. Sonra ailesini aradı. Hâlâ telefona cevap vermiyorlardı. Geri dönüp koşarak sokak kapısına gitti. Yardım bulmalıydı. Eli, kapının topuzunu kavradığı anda onu çeviremeyeceğini anladı.</p>

  <p><i>Ulu Tanrım,</i> diye düşündü Malorie. <i>Shannon asla isteyerek böyle bir şey yapmazdı. Ulu Tanrım, söylenenler doğru! Dışarıda bir şeyler var.</i></p>

  <p>Ve Shannon her ne gördüyse eve yakın olmalıydı.</p>

  <p>Onunla kız kardeşini öldüren şey arasında incecik bir ahşap parçası vardı. Malorie’yi kardeşinin <i>gördüğü</i> şeyden ince bir ahşap parçası koruyordu.</p>

  <p>Ahşabın öte tarafındaki rüzgârın sesini duydu. Ondan başka çıt çıkmıyordu. Sokakta tek bir araba yoktu. Komşuların sesi gelmiyordu. Sadece ürkütücü bir sessizlik vardı.</p>

  <p>Yalnızdı. Aniden ve acı verici bir şekilde birine ihtiyacı olduğunu fark etti. Güvende olmaya ihtiyacı vardı. Bu evden ayrılmanın yolunu bulmalıydı.</p>

  <p>Shannon’ın görüntüleri zihnini dağıtıyordu. Buna rağmen koşarak mutfağa gitti. Lavabonun altındaki gazete yığınını öne çekti ve gazeteleri çılgınca altüst etti. Gözleri fal taşı gibi açılmış bir halde sertçe nefes alarak gazetelerin arka sayfalarını teker teker kontrol etti.</p>

  <p>Sonunda onu buldu.</p>

  <p>İlan. Riverbridge. Yabancılar, yabancıları evlerine davet ediyordu. Malorie ilanı bir kere daha okudu. Sonra bir kere daha. Elinde sıkıca kavradığı gazeteyle dizlerinin üzerine çöktü.</p>

  <p>Riverbridge sadece yirmi dakika uzaklıktaydı. Shannon dışarıda bir şey görmüştü ve bu, onu öldürmüştü. Malorie bir an önce kendisinin ve çocuğunun güvenliğini sağlamalıydı.</p>

  <p>Aldığı kesik nefesler aniden sonu yokmuş gibi görünen sıcak gözyaşlarına dönüşlü. Ne yapması gerektiğini bilmiyordu. Hayatı boyunca hiç bu kadar korkmamıştı. İçindeki her şey yanıp kavruluyor gibiydi.</p>

  <p>Bağıra bağıra ağladı. Islak gözleriyle ilanı bir kere daha okudu.</p>

  <p>Gözyaşları gazeteye damlıyordu.</p>
</body>
</html>
