<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R16" src="../Images/R16.jpg" /></h1>

  <p class="p1">Malorie nehirde öğle güneşinin sıcaklığını hissetti ancak bu, ona huzur vermek yerine o anda ne kadar göz önünde olduklarını hatırlatıyordu.</p>

  <p>“Anneciğim,” diye fısıldadı Oğlan.</p>

  <p>Malorie öne doğru eğildi. Ahşap kürekteki kıymıklardan biri avucunu deldi. Bu üç etmişti.</p>

  <p>“Ne oldu?”</p>

  <p>“Şşşt,” dedi Oğlan.</p>

  <p>Malorie kürek çekmeyi bıraktı. Dinlemeye başladı.</p>

  <p>Oğlan haklıydı. Sollarındaki toprak parçasında bir şeyler hareket ediyordu. Dallar kırıldı. Hem de birden fazla sayıda dal.</p>

  <p><i>Teknedeki adam bu nehirde bir şey gördü</i>, diye çığlıklar atıyordu Malorie’nin zihni.</p>

  <p>O olabilir miydi? Ormandaki o olabilir miydi? Peşlerine düşmüş, çocukların göz bağlarını söküp çıkarmak için kapana kısılmalarını bekliyor olabilir miydi?</p>

  <p>Daha fazla dal kırıldı. Yavaşça hareket ediyordu. Malorie arkalarında bıraktıkları evi düşündü. Orada güvendeydiler. Neden oradan ayrılmışlardı ki? Gitmekte oldukları yer daha mı güvenliydi? Nasıl daha güvenli olabilirdi? Gözlerinizi açamadığınız bir dünyada sahip olmayı umut edebileceğiniz tek şey bir göz bağı değil miydi?</p>

  <p><i>Oradan ayrıldık çünkü bazı insanlar gelecek en küçük bir haberi beklerken bazıları kendi haberlerini yazar.</i></p>

  <p>Tıpkı Tom’un söylediği gibi. Malorie ondan ilham almaktan asla vazgeçmeyeceğini biliyordu. Nehrin ortasında onu düşünmek bile Malorie’ye umut veriyordu.</p>

  <p><i>Tom</i>, demek istiyordu ona, <i>fikirlerin gerçekten iyiydi.</i></p>

  <p>“Oğlan,” diye fısıldadı tekrar kürek çekmeye koyulduğu sırada. Sol taraftaki sazlıklara çok yaklaşmaktan korkuyordu. “Ne duydun?”</p>

  <p>“Çok yakında anneciğim. Korkuyorum.”</p>

  <p>Bir anlığına sessizlik oldu. Malorie sessizliğe rağmen tehlikenin sadece birkaç adım ötelerinde olduğunu hayal ediyordu.</p>

  <p>Sese kulak kabartmak için kürek çekmeyi kesti. Boynunu sola doğru uzattı.</p>

  <p>Kayığın ön tarafı sert bir şeye çarptı. Malorie irkildi. Çocuklar çığlık attı.</p>

  <p><i>Sazlığa girdik!</i></p>

  <p>Malorie küreklerden birini çamurun olduğunu düşündüğü yere doğru sapladı ama küreğin ucu hiçbir yere denk gelmedi.</p>

  <p>“Bizi rahat bırak!” diye bağırdı yüzünde çarpık bir ifadeyle. Aniden evin duvarlarını özledi. Nehirde duvar yoktu. Altlarında kiler yoktu. Üstlerinde bir çatı katı yoktu.</p>

  <p>“<i>Anneciğim!</i>”</p>

  <p>Kız onun adını haykırırken dalların arasından bir şey fırladı. Büyük bir şey.</p>

  <p>Malorie küreği bir kere daha sapladı ama tek yaptığı suyu ikiye yarmaktı. Oğlan’ı ve Kız’ı yakalayıp kendine doğru çekti.</p>

  <p>Bir hırlama duydu.</p>

  <p>“Anneciğim!”</p>

  <p>“<i>Sessiz olun!</i>” diye bağırdı Kız’ı iyice kendine doğru çekerken.</p>

  <p><i>Bu</i> <i>o</i> <i>teknedeki adam mıydı? Aklını kaçıran? Yaratıklar hırlar mıydı?</i> <i>Ses</i> <i>çıkarırlar mıydı?</i></p>

  <p>İkinci hırlamanın üzerine Malorie karşılarındaki yaratığın ne olduğunu anladı. Köpek benzeri bir hayvandı. Köpekgillerdendi.</p>

  <p><i>Kurtlar.</i></p>

  <p>Kurtlardan birinin pençesi omzunu parçalamadan önce harekele geçecek zamanı olmadı.</p>

  <p>Çığlık attı. O anda sıcak kanının kolu boyunca yayılmaya başladığını hissetti. Soğuk su kayığın dibinde çalkalanıyordu.</p>

  <p>İdrar da.</p>

  <p><i>Kokumuzu aldılar,</i> diye düşündü Malorie. Panik içinde başını sağa sola çeviriyor ve küreği amaçsızca oradan oraya savuruyordu. <i>Kendimizi savunamayacağımızı biliyorlar.</i></p>

  <p>Alçak sesli bir hırlama daha duydu. Bu bir sürüydü. Kayığın burnu bir şeye takıldı. Malorie küreğinin yardımıyla kayığın bununu kurtarmaya çalıştı ama kayık, sanki kurtlar kayığı tutmuş da bırakmıyormuş gibi kendi etrafında dönüyordu.</p>

  <p><i>Kayığa atlayabilirler! KAYIĞA ATLAYABİLİRLER!</i> Sürünerek kayığın ön tarafına git. Kayığın burnunu kurtarmak zorundasın.</p>

  <p>Küreği çocukların başlarının üzerinden savurup çığlıklar atarak ayağa kalktı. Kayık sağa doğru yatınca Malorie bir anlığına batacaklarından korktu. Dengesini kurduğu sırada kurtlar yeniden hırlamaya başladı. Omzu, daha önce hiç hissetmediği kadar büyük bir acıyla yanıyordu. Bir yandan omzunu tutarak elindeki küreği vahşi bir şekilde kayığın burnuna doğru savurdu. Ama yetişemiyordu. Öne doğru bir adım daha attı.</p>

  <p>“Anneciğim!”</p>

  <p>Dizlerinin üzerine düştü. Oğlan artık yanı başındaydı. Tişörtüne tutunuyordu.</p>

  <p>“Beni bırakman gerekiyor,” diye bağırdı Malorie.</p>

  <p>Bir şey suya atladı.</p>

  <p>Malorie başını sesin geldiği yöne çevirdi.</p>

  <p><i>Burada su ne kadar sığ? Kayığa çıkabilirler mi? Kurtlar KAYIĞA ÇIKABİLİR Mİ??</i></p>

  <p>Hızla dönerek kayığın ucuna kadar süründü ve karanlığa doğru uzandı.</p>

  <p>Arkasındaki çocuklar çığlık attı. Sular sıçradı. Tekne sallandı. Kurtlar hırladı. Ve kapalı gözlerinin karanlığında Malorie’nin eli bir ağaç köküne denk geldi.</p>

  <p>Bağırarak iki koluyla uzandı. Sol omzu acıyordu. Dondurucu Ekim havasını parçalanmış teni üzerinde hissediyordu. Diğer eliyle ikinci bir ağaç kökü buldu.</p>

  <p><i>Sıkışmışız. O kadar! Sıkışmışız!</i></p>

  <p>Ağaç köklerini iterek oradan uzaklaşmaya çalıştığı sırada kayığa bir şey çarptı. Kayığın dış yüzeyini çizen pençelerin sesini duyabiliyordu. Kurtlar kayığa çıkmaya çalışıyordu.</p>

  <p>Kayık gıcırdayarak köklerin arasından kurtuldu. Malorie dört bir yanlarında suların sıçradığını duyabiliyordu. Bir hırlama daha duydu ve sıcaklığını hissetti. O şey, yüzüne fazlasıyla yakındı.</p>

  <p>Kulakları sağır edici bir çığlık atıp itti.</p>

  <p>Sonunda serbest kaldılar.</p>

  <p>Malorie hızla dönerken tökezledi ve ortadaki oturma yerinin üzerine devrildi.</p>

  <p>“<i>Oğlan!</i>” diye bağırdı.</p>

  <p>“Anneciğim!”</p>

  <p>Sonra uzanıp Kız’ı oturağın kenarına büzülmüş halde buldu.</p>

  <p>“İkiniz de iyi misiniz? <i>Konuşun benimle!</i>”</p>

  <p>“Korkuyorum,” dedi Kız.</p>

  <p>“Ben iyiyim Anneciğim,” dedi Oğlan.</p>

  <p>Malorie küreklere asıldı. Yorulma noktasını çoktan geçen sol omzu ona karşı koyuyordu. Ama omzunu zorlayarak harekete geçirmeyi başardı.</p>

  <p>Malorie kürek çekiyordu. Çocuklar ayaklarının ve dizlerinin dibine sığınmışlardı. Ahşap kayık suyu yararak ilerliyordu. Malorie’nin tek yaptığı kürek çekmeye devam etmekti. Başka ne yapabilirdi ki? <i>Kürek çekmek dışında başka ne yapabilirdi?</i> Kurtlar peşlerine düşebilirdi. Burada nehrin derinliği ne kadardı?</p>

  <p>Malorie kürek çekiyordu. Kolu, vücudunun yanında öylesine sallanıyor gibiydi ama yine de kürek çekmeye devam etti. Çocukları götürdüğü yer artık orada olmayabilirdi. Gözleri görmeden kalkıştıkları, işkenceye benzeyen bu yolculuk bir hiçle sonuçlanabilirdi. Peki ya oraya ulaştıkları zaman güvende olacaklar mıydı? <i>Aradığı şey orada değilse ne olacaktı?</i></p>
</body>
</html>
