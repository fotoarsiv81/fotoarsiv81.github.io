<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R9" src="../Images/R9.jpg" /></h1>

  <p class="p1"><i>Yaratıklar</i>, diye düşündü Malorie. Ne <i>kadar basil bir kelime.</i></p>

  <p>Çocuklar sessiz, sazlıklar hareketsizdi. Küreklerin suyu yararken çıkardığı sesi duyabiliyordu. Kürek çekişi başta kalp atışıyla aynı tempodaydı ama sonra yavaşladı. Ritimleri ayrışınca ölecekmiş gibi oldu.</p>

  <p><i>Yaratıklar.</i></p>

  <p>Malorie bu kelimeden asla hoşlanmamıştı. Her nedense duruma uygun bir kelime olmadığını düşünüyordu. Dört yılı aşkın süredir ona musallat olan şeyler, <i>yaratık</i> değildi. Bahçelerde yaşayan sümüklüböcekler yaratıktı. Kirpiler birer yaratıktı. Ama perdelerle örtülü pencerelerin arkasında pusu kuran ve onu gözlerini bağlamak zorunda bırakan şeyler, böcek ilaçlarının yok edebileceği türden değildi.</p>

  <p><i>"Barbar" da doğru bir kelime değil. Barbarlar dikkatsiz olur. Tıpkı vahşiler gibi.</i></p>

  <p>Uzaklarda bir kuş gökyüzünde cıvıldıyordu. Kürekler her hamlesinde suyu yarıyordu.</p>

  <p>“<i>Dev birer yaratık” oldukları da kanıtlanmadı.</i> Tırnak kadar küçük <i>bile olabilirler.</i></p>

  <p>Nehirdeki yolculuklarının henüz başlarında olmalarına rağmen Malorie’nin kasları kürek çekmekten ağrıyordu. Tişörtü terden sırılsıklam olmuştu. Ayakları üşümüştü. Göz bağı onu rahatsız etmeye devam ediyordu.</p>

  <p>“<i>İblis.</i>” “<i>Şeytan.</i>” “<i>Hilekâr.</i>” <i>Belki de bunların hepsidir.</i></p>

  <p>Kız kardeşi, bunlardan birini gördüğü için ölmüştü. Ailesi de aynı kadere mahkûm olmuş olmalıydı.</p>

  <p>“<i>Kötü ruh</i>” <i>çok kibar kaçıyor</i> “<i>Yabani</i>” <i>de</i> çok insani.</p>

  <p>Malorie nehirde kol gezen şeylerden sadece korkmuyordu, onlara hayranlık duyuyordu.</p>

  <p><i>Ne yaptıklarını biliyorlar mı? Yaptıkları şeyleri bilerek mi yapıyorlar?</i></p>

  <p>Şimdi tüm dünya ölmüş gibi hissediyordu. Sanki küçücük kayıkları dışında başka hiçbir yerde hayal yoklu. Her kürek çekişinde dünyanın geri kalanından biraz daha uzaklaşarak bomboş, lanetli ve terk edilmiş bir hiçliğe doğru yol alıyorlardı.</p>

  <p>Ne yaptıklarını bilmiyorlarsa “zalim” olamazlar.</p>

  <p>Çocuklar uzun zamandır suskundu. Yukarıdan başka bir cıvıltı geldi. Bir balık zıplayarak çevresine su sıçrattı. Malorie nehri daha önce hiç görmemişti. Acaba neye benziyordu? Sazlıkların arasında ağaçlar var mıydı? Evler kıyı boyunca uzanıyor muydu?</p>

  <p><i>Onlar birer canavar</i>, diye düşündü Malorie. Ama bundan daha fazlası olduklarını biliyordu. Onlar <i>sonsuzluktu.</i></p>

  <p>“Anneciğim!” diye bağırdı Oğlan aniden.</p>

  <p>Yırtıcı bir kuşun çığlığı nehirde yankılandı.</p>

  <p>“Ne oldu Oğlan?”</p>

  <p>“Motor sesine benziyor.”</p>

  <p>“<i>Ne?</i>”</p>

  <p>Malorie derhal kürek çekmeyi kesti. Dikkatli bir şekilde dinlemeye başladı.</p>

  <p>Uzaklarda bir yerlerden gelen motor sesi, nehrin akarken çıkardığı gürültüye rağmen duyulabiliyordu.</p>

  <p>Malorie sesi hemen tanımıştı. Onlara doğru yaklaşmakta olan bir tekne vardı.</p>

  <p>Bu nehirde başka bir insanla karşılaşma fikri karşısında heyecanlanmak yerine korktu.</p>

  <p>“Eğilin. İkiniz de," dedi.</p>

  <p>Küreklerin saplarını dizlerine dayadı. Kayığı akımıyla sürüklenmeye bıraktı.</p>

  <p><i>Sesi duyan oğlandı,</i> dedi kendi kendine. <i>Sesi duydu çünkü onu iyi yetiştirdin ve şimdi, görebileceğinden çok daha iyi duyuyor.</i></p>

  <p>Malorie derin derin nefes alarak bekledi. Motorun sesi gittikçe güçleniyordu. Nehrin akıntısına ters yönde ilerliyordu.</p>

  <p>“Ah!” diye acıyla bağırdı Oğlan.</p>

  <p>“Ne oldu Oğlan?”</p>

  <p>“Kulağım! Bir ağaca çarptım.”</p>

  <p>Malorie bunun iyi olduğunu düşündü. Oğlan bir ağaca çarptıysa sazlıklara yakın bir yerdeler demekti. Belki de, biraz da Tanrı’nın yardımıyla, ağaçların yaprakları onları gizlerdi.</p>

  <p>Diğer tekne artık epeyce yaklaşmıştı. Malorie gözlerini açarsa tekneyi görebileceğinden emindi.</p>

  <p>“Göz bağlarınızı sakın çıkarmayın,” dedi Malorie.</p>

  <p>Teknenin motorundan yükselen ses onlarla aynı hizaya geldi. Yanlarından geçip gitmemişti.</p>

  <p><i>Onlar her kimse bizi görebiliyorlar,</i> diye düşündü Malorie.</p>

  <p>Motorun sesi ansızın kesildi. Havaya benzin kokusu yayıldı. Güverte olması gereken yerden ayak sesleri geliyordu.</p>

  <p>“Merhaba!” dedi bir ses. Malorie yanıt vermedi. “Merhaba! Sorun yok. Göz bağlarınızı çıkarabilirsiniz! Ben sadece normal bir insanım.”</p>

  <p>“Hayır, çıkaramazsınız,” dedi Malorie çabucak çocuklara.</p>

  <p>“Hanımefendi, burada bizden başka hiçbir şey yok. Sözüme güvenebilirsiniz. Burada yapayalnızız.”</p>

  <p>Malorie hareketsizdi. Sonunda başka bir çaresi kalmadığını hissederek adama yanıt verdi.</p>

  <p>“Nereden biliyorsunuz?”</p>

  <p>“Hanımefendi,” dedi, “Şu anda size bakıyorum. Bugünkü yolculuğum boyunca gözlerim açıktı. Dün de öyle.”</p>

  <p>“Öylece <i>bakamazsınız,”</i> dedi. “Bunu biliyorsunuz.”</p>

  <p>Yabancı güldü.</p>

  <p>“Gerçekten,” dedi, “korkulacak bir şey yok. Bana güvenebilirsiniz. Nehirde sadece ikimiz varız. Yolları kesişen iki normal insan.”</p>

  <p>“Hayır!” diye bağırdı Malorie çocuklara.</p>

  <p>Kızın elini bırakıp küreklerin saplarını kavradı. Adam iç geçirdi.</p>

  <p>“Hanımefendi, artık böyle yaşamanıza gerek yok. Çocuklarınızı düşünün. Böylesine canlı ve güzel bir günü görme şansını onların elinden alamazsınız.”</p>

  <p>“Teknemizden uzak dur,” dedi Malorie sert bir tavırla.</p>

  <p>Sessizlik. Adam yanıt vermedi. Malorie kendini hazırladı. Kapana kısılmış gibi hissediyordu. Korunmasızdı. Sazlıklara doğru sürüklenen bir kayıktaydı. Nehrin üzerindeydi. Bu dünyadaydı.</p>

  <p>Sudan bir şey sıçrayınca Malorie nefesini tuttu.</p>

  <p>“Hanımefendi,” dedi adam, “inanılmaz bir manzara var. Tabii sisten rahatsız olmazsanız. En son ne zaman dışarı baktınız? Yıllar mı oldu? Bu nehri daha önce hiç <i>gördünüz mü?</i> Gökyüzünü? Gökyüzünün neye benzediğini bile hatırlamadığınıza bahse girerim.”</p>

  <p>Malorie dışarıdaki dünyayı oldukça iyi hatırlıyordu. Sonbahar yapraklarının altında okuldan eve yürüdüğünü hatırlıyordu. Komşularının çimenlerini, bahçelerini ve evlerini hatırlıyordu. Shannon’la birlikte çimlere yayılarak bulutları sınıf arkadaşlarına benzetmeye çalıştıklarını hatırlıyordu.</p>

  <p>“Göz bağlarımızı çıkarmayacağız,” dedi Malorie.</p>

  <p>“Ben onlardan çoktan vazgeçtim,” dedi adam. “Göz bağlarını arkamda bıraktım. Siz de aynısını yapmak istemez misiniz?”</p>

  <p>“Bizi hemen yalnız bırak,” dedi Malorie emredercesine.</p>

  <p>Adam bir kere daha iç geçirdi.</p>

  <p>“Sonsuza dek size musallat olamazlar,” dedi. “Sizi sonsuza dek böyle yaşamaya zorlayamazlar. Bunu anlıyor musunuz hanımefendi?”</p>

  <p>Malorie sağ küreği yerine yerleştirdi ve sazlıkları iterek oradan kurtulabileceklerini düşündüğü tarafa doğru uzattı.</p>

  <p>“Göz bağlarınızı kendi ellerimle çözmek zorunda kalacağım,” dedi adam ansızın.</p>

  <p>Malorie kıpırdamadı.</p>

  <p>Adam kabalaşıyordu. Sesi kulağa biraz öfkeli geliyordu.</p>

  <p>“Sadece nehirde karşılaşmış iki kişiyiz,” diye devam etti. “Ufaklıkları da sayarsan dört kişi ederiz. Ve onları yetiştirme tarzından ötürü onları suçlayamam. Burada, dışarıya bakma cesaretine sahip olan tek kişi benim. Endişelerin seni sadece biraz daha endişelenebilmen için hayatta tutacaktır.”</p>

  <p>Sesi artık başka bir yerden geliyordu. Malorie adamın teknenin ön tarafına doğru geldiğini tahmin etti. Malorie’nin tek istediği onun yanından geçip gitmekti. Ve o sabah ayrıldıkları evden olabildiğince uzaklaşmak.</p>

  <p>“Sana ne diyeceğim biliyor musun?” dedi adam aniden. Sesi korkutucu derecede yakından geliyordu. “Onlardan birini <i>gördüm.</i>”</p>

  <p>Malorie, Oğlan’a uzanıp onu tişörtünün arkasından kendine doğru çekti. Çocuk kayığın çelik döşemelerine çarpıp acıyla bağırdı.</p>

  <p>Adam güldü.</p>

  <p>“Sandığınız kadar çirkin değiller hanımefendi.”</p>

  <p>Malorie küreği sazlığa daldırdı. Bocalıyordu. Sert bir şey bulmak çok zordu. İnce dalları ve kökleri hissediyordu. Ve bir de çamuru.</p>

  <p><i>Adam az sonra delirecek,</i> diye düşündü Malorie. Ve <i>size zarar verecek.</i></p>

  <p>“Nereye gideceksin?” diye bağırdı adam. “Ne zaman bir dalın çatırdadığını duysan ağlayacak mısın?”</p>

  <p>Malorie kayığı kurtaramıyordu.</p>

  <p>“<i>Sakın göz bağlarınızı çözmeyin!</i>” diye bağırdı çocuklara.</p>

  <p>Adam onlardan birini gördüğünü söylemişti. Ne zaman? <i>Ne zaman?</i></p>

  <p>“Delirdiğimi düşünüyorsun, değil mi?”</p>

  <p>Sonunda kürek sert bir yere denk geldi. Malorie homurdanarak itti. Kayık hareketlendi. Sonunda özgür kaldıklarını sanıyordu ama kayık, adamın teknesine çarptığı anda Malorie yerinden sıçrayarak bir çığlık attı.</p>

  <p><i>Seni köşeye sıkıştırdı.</i></p>

  <p>Zorla gözlerini mi açacaktı?</p>

  <p>“Deliren kimmiş bakalım? Kendine bir bak. Nehirde karşılaşan iki kişi...”</p>

  <p>Malorie öne arkaya sallandı. Kayığın arkasında bir tür boşluk, açıklık olduğunu sezdi.</p>

  <p>“... biri gökyüzüne bakıyor...”</p>

  <p>Malorie küreğin toprağa battığını hissetti.</p>

  <p>“... diğeri ise gözleri bağlı bir halde tekne kullanmaya çalışıyor.”</p>

  <p>Kayık neredeyse serbest kalmıştı.</p>

  <p>“Duruma şöyle bir bakınca...”</p>

  <p>“<i>Hareket et!</i>” diye bağırdı.</p>

  <p>Adam kıkırdadı. Kahkahası, bahsettiği gökyüzüne doğru yükseliyordu. Malorie adama, <i>onları nerede gördün</i>, diye sormak istiyordu ama yapmadı.</p>

  <p>“<i>Bizi rahat bırak!</i>” diye bağırdı Malorie.</p>

  <p>Çırpınması yüzünden nehrin soğuk suları teknenin içine sıçrıyordu. Kız viyakladı. Malorie kendi kendine, <i>adama onları nerede gördüğünü sor</i>, dedi. Belki de henüz tam olarak aklını kaybetmemişti. Belki yavaş yavaş delirecekti. Belki de tüm gerçeklik algısını kaybetmeden önce son bir iyilik yapacaktı.</p>

  <p>Kayık artık serbestti.</p>

  <p>Tom bir defasında deliliğin herkesi farklı etkilediğini söylemişti. Deli bir adam delirmeyebilirdi. En mantıklı olanların delirmesi ise diğerlerine göre daha uzun sürecekti.</p>

  <p>“Tanrı aşkına, gözlerini aç!” diye bağırdı adam.</p>

  <p>Sesi değişmişti. Kulağa farklı, sarhoş gibi geliyordu.</p>

  <p>“Kaçmaktan vazgeç. <i>Gözlerini aç!</i>” diye yalvardı adam.</p>

  <p><i>“Onu dinlemeyin!</i>” diye bağırdı Malorie. Oğlan sırtını kadının göğsüne yaslamıştı. Kız ise ensesine yapışmıştı. Malorie hâlâ tir tir titriyordu.</p>

  <p>“Çocuklar, asıl deliren anneniz. Çıkarın şu göz bağlarınızı.”</p>

  <p>Adam aniden hırlayarak uludu. Sanki boğazında bir şey ölmüş gibiydi. Halatla kendisini boğmasına ya da teknenin pervanesinin önüne atlamasına daha ne kadar vardı?</p>

  <p>Malorie çılgıncasına kürek çekiyordu. Göz bağı artık yeterince sıkı değildi.</p>

  <p><i>Onları yakında görmüş. Gördüğü şey şu anda bu nehirde.</i></p>

  <p>“<i>Sakın göz bağlarınızı açmayın!</i>” diye bağırdı Malorie tekrar. Şimdi teknenin yanından geçiyorlardı. “Beni anlıyor musunuz? <i>Cevap</i> <i>verin.</i>”</p>

  <p>“Evet!” dedi Oğlan.</p>

  <p>“Evet!” dedi Kız.</p>

  <p>Adam bir kere daha uludu ama artık epeyce gerilerinde kalmıştı. Sesi kulağa sanki bağırmak istiyor da nasıl bağırılacağını unutmuş gibi geliyordu.</p>

  <p>Kayık yaklaşık kırk metre uzaklaştığında ve motorun sesi güçlükle duyulabilecek kadar belirsizleştiğinde Malorie öne doğru uzanıp Oğlan’ın omzuna dokundu.</p>

  <p>“Endişelenme Anneciğim,” dedi Oğlan.</p>

  <p>Malorie sonra arkasına doğru uzanıp Kız’ın elini buldu. Hafifçe sıktı. Sonra ikisini de bırakıp yeniden kürek çekmeye koyuldu.</p>

  <p>“Kuru musun?” diye sordu Kız’a.</p>

  <p>“Hayır,” diye yanıtladı Kız.</p>

  <p>“Kurulanmak için battaniyeyi kullan. Hemen.”</p>

  <p>Hava yeniden temiz kokuyordu. Ağaçlar. Su.</p>

  <p>Motordan çıkan dumanlar ve benzin kokusu çok gerilerde kalmıştı.</p>

  <p><i>Evin nasıl koktuğunu hatırlıyor musun,</i> diye düşündü Malorie.</p>

  <p>Teknedeki adamla karşılaşmış olmanın ona yaşattığı korkuya rağmen hatırladı. Evin bayat, bunaltıcı kokusunu hatırladı. Oraya ulaştığı gün de öyle kokuyordu. Ve asla hafiflememişti.</p>

  <p>Teknedeki adamdan nefret etmiyordu. Tek hissedebildiği acıydı.</p>

  <p>“Çok iyi bir iş çıkardınız,” dedi Malorie çocuklara. Ve tir tir titreyerek nehir boyunca kürek çekmeye devam etti.</p>
</body>
</html>
