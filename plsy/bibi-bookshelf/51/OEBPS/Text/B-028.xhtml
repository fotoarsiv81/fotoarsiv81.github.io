<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R28" src="../Images/R28.jpg" /></h1>

  <p class="p1">Ertesi sabah Malorie uyandı ve giysilerini üzerine geçirdi. Duyduğu seslere göre herkes aşağıda gibiydi.</p>

  <p>Malorie oturma odasına girdiğinde Felix, “Sizin de elektriğiniz var mıydı?” diye soruyordu.</p>

  <p>Gary kanepede oturuyordu. Malorie’yi görünce gülümsedi.</p>

  <p>Gary, “İçeri girdiğimde yüzüme dokunan melek buydu. İtiraf etmeliyim ki bir insanın bana dokunması az kalsın ağlamama neden olacaktı.”</p>

  <p>Malorie, Gary’nin konuşmasının aktörlerinkine benzediğini düşündü. Tiyatro sahnelerine özgü abartılı hareketlerle süslüydü.</p>

  <p>“Yani kaderimi belirleyen tek bir oy muydu?” diye sordu Gary.</p>

  <p>“Evet,” dedi Tom.</p>

  <p>Gary başıyla onayladı.</p>

  <p>“Geldiğim evde böyle inceliklere yer yoktu. Bir fikir öne sürüldüğünde herkes onaylasa da onaylamasa da inatçı bir tavırla onu takip ederlerdi. Daha önceki hayatlarımıza özgü nezaketlerini korumayı başarmış insanlarla tanışmak çok umut verici.”</p>

  <p>“Ben ret oyu verdim," dedi Don beklenmedik bir şekilde.</p>

  <p>“Öyle mi?” diye sordu Gary.</p>

  <p>“Evet, öyle. Bir çatının altında yedi kişi yeter de artar bile.”</p>

  <p>“Anlıyorum.”</p>

  <p>Sibirya kurtlarından biri ayaklanıp Gary’ye gitti. Gary köpeğin kulaklarının arkasındaki tüyleri okşadı.</p>

  <p>Tom, bir süre önce Malorie’ye açıkladıklarını Gary’ye anlatmaya koyuldu. Hidroelektrik. Kilerdeki erzaklar. Telefon rehberinin olmayışı. George’un ölüm şekli. Bir süre sonra Gary eski ev arkadaşlarından birinden bahsetmeye başladı. Bu, yaratıkların zararlı olmadığına inanan “sorunlu” bir adamdı.</p>

  <p>“İnsanların onlara verdiği tepkilerin psikosomatik olduğuna inanıyordu. Diğer bir deyişle, tüm bu delilik nöbetinin yaratıklardan değil, onları gören drama tutkunu insanlardan kaynaklandığını düşünüyordu.”</p>

  <p><i>Delilik nöbeti</i>, diye düşündü Malorie. Önemsiz bir şeymiş gibi dudaklardan dökülen bu iki kelime Gary’nin eski ev arkadaşına mı aitti?</p>

  <p>Yoksa Gary’nin sözleri miydi?</p>

  <p>“Size daha önce kaldığım yerdeki deneyimlerimden bahsetmek istiyorum,” diye devam etti Gary. “Ama sizi şimdiden uyarmalıyım; anlatacaklarım biraz karanlık.”</p>

  <p>Malorie bunu duymak istiyordu. Aslında hepsinin istediği buydu. Gary parmaklarını saçlarından geçirdi ve konuşmaya koyuldu.</p>

  <p>“Hiçbirimiz gazetedeki bir ilanı görüp gelmemiştik ve sizler kadar genç değildik. Birlikte yaşamaya dair hiçbir hassasiyet göstermiyor, grup olmaya çalışmıyorduk. Kardeşim Duncan’ın Rusya Raporu’nu epeyce ciddiye alan bir arkadaşı vardı. Olaylara en başlarda inanmayı seçenlerden biriydi. Komplo teorilerine ve hükümetin ya da <i>birinin</i> bizi ele geçirmeye çalıştığına dair paranoyalarına uyuyordu. Bana gelince, <i>hâlâ</i> olan bitene inanamadığım anlar oluyor. Kim beni suçlayabilir ki? Kırk yaşımı çoktan geçtim. Sürdürdüğüm hayata o kadar alışmıştım ki böyle bir şeyi hayal bile edemezdim. Buna direndim. Ama kardeşimin arkadaşı Kirk, en başından beri kendinden emindi. Ve görünüşe göre hiçbir şey onu yolundan döndüremedi. Bir gün Duncan beni aradı ve Kirk’ün birkaç günlüğüne veya o ‘şeyle’ ilgili ayrıntılı bilgi edinene kadar onun evinde kalmamızı teklif ettiğini söyledi.</p>

  <p>“ ‘Ne şeyi?’ diye sordum.</p>

  <p>“ ‘Gary, televizyonda bundan bahsedip duruyorlar.’</p>

  <p>“ ‘Şey dediğin nedir Duncan? Rusya’da olanlar mı? Ciddi olamazsın.’</p>

  <p>“ ‘Haydi ama,’ dedi Duncan. ‘Birkaç bira içip pizza yiyecek ve onun suyuna gideceğiz. Kaybedecek hiçbir şeyin yok.’</p>

  <p>“Ona hayır deyip teşekkür ettim. Sansasyonel hikâyeleri irdeleyip duran deli Kirk’le takılmak kulağa güzel zaman geçirecekmişim gibi gelmiyordu. Ama kısa bir süre sonra onlara katıldım.</p>

  <p>“Raporları ülkedeki diğer herkes gibi duyuyordum. Beni de endişelendirmeye başlamışlardı. Sayıları o kadar çoktu ki. Yine de aptalca davranarak duyduklarıma inanmamaya çalıştım. Böyle şeyler kendiliğinden olmazdı. Sonra, harekete geçmeme neden olan bir rapor yayınlandı. Alaska’daki kız kardeşlerle ilgiliydi. İkna olmamın neden o kadar uzun zaman aldığını merak ediyor olabilirsiniz. Alaska’daki olay diğerleriyle kıyaslandığında geçti, Amerika’da gerçekleşmişti ve ben de evime yakın bir yerlerde olaylar patlak verene kadar endişelenmemeyi seçecek kadar dar kafalıydım. Muhabirin bile anlattıklarından korktuğu ortadaydı. Evet, haberleri sunan adam bile zangır zangır titriyordu.</p>

  <p>“Hikâyeyi biliyorsunuzdur. Bir kadın, yaşlıca iki komşusunun evlerinden ayrıldığını görmüş. Günlük yürüyüşlerine çıktıklarını düşünmüş. Üç saat sonra radyoda kız kardeşlerin hastanenin önünde olduğunu, taş basamakların ardına saklandığını ve geçen insanları ısırmaya çalıştıklarını duymuş. Kadın arabaya atlayıp hastaneye gitmiş ve kadınlara yardımcı olma isteğiyle onlara herkesten daha fazla yaklaşmış. Ama iş öyle sonuçlanmadı. CNN’de yayınlanan fotoğraflar kadının derisi yüzülmüş suratını, kaldırımda duran kanlar içindeki kafatasının hemen yanında gösteriyordu. Polis tarafından vurulan iki kadın kafatasının arkasındaydı. Bu görüntü ürpermeme neden oldu. Böylesine normal insanlar. Her gün ziyaret ettiğimiz yerler.</p>

  <p>“Kirk’e göre Alaska’da yaşanan olay tüm paranoyakça fantezileri kanıtlıyordu. Gittikçe büyümekte olan korkuma rağmen bildiğim hayatı, Kirk’ün kabullenmekte olduğu yeni ve milislerinkine benzer hayatla değiş tokuş yapmaya hazır değildim. Pencereleri örtmeye, kapıları kilitlemeye ve saklanmaya hazırdım ama Kirk, ‘istila’ olduğuna inandığı şeyle savaşmak için çoktan plan yapmaya başlamıştı. İstilacıların uzaylı mı yoksa başka bir şey mi olduğunu hiç açıkça söylememişti. Tıpkı eski bir asker gibi silahlardan, teçhizattan ve tabancalardan bahsediyordu. Tabii ki asker filan değildi; hayatı boyunca hiçbir yere kaydolmamıştı.”</p>

  <p>Gary duraksadı. Olanları zihninde tartıyor gibi görünüyordu.</p>

  <p>“Kısa zaman sonra ev, militanları andıran adamlarla doldu. Kirk, yeni generalliğinin tadını çıkarıyordu. Bense kenarda durmuş soytarılıklarını izliyordum. Duncan’a onlarla arasındaki mesafeyi koruması gerektiğini söylemeyi alışkanlık haline getirmiştim. Gittikçe Kirk’ün ‘istilasından’ sorumlu zalimleri alaşağı etme fantezisiyle beslenen kavgacı tiplere dönüştüler. Aradan günler geçti ama şehri koruyacaklarına, dünyaya yayılan bu deliliğin nedenlerini ortadan kaldıracaklarına ve ‘büyük sorunu’ çözen grup olarak tarihteki yerlerini güvenceye alacaklarına dair yaygaracı iddialarından hiçbir sonuç çıkmadı. Oysaki evde, inandıkları uğruna harekete geçen bir adam vardı. Adamın adı Frank’ti ve Kirk’ün karşılaşmak üzere hazırlandığı yaratıkların hiçbir tehdit teşkil etmediğine inanıyordu. Yine de er ya da geç ülkeyi ele geçireceğini düşündüğü kaçınılmaz kanunsuzluk halinden korktuğu için eve geldiğini itiraf etmişti.</p>

  <p>“Kirk günlük tatbikatlar yapmayı planlarken Frank ikinci kattaki yatak odasından çıkmayıp tamamen içine kapanık birine dönüştü. Odasında tek yaptığı yazı yazmaktı. Gece gündüz demeden kurşun kalemlerle, tükenmez kalemlerle, tahta kalemleriyle ve makyaj malzemeleriyle yazılar yazıyordu. Bir gün üst kattaki koridorda yürürken kapalı kapısının ardında bir ses duydum. Deliye dönmüş, sinirli, öfke dolu bir sesti; odayı yorulmak bilmeden arşınlıyor gibiydi. Kapıyı hafifçe araladım ve onu masasının üzerine abanmış bir halde bir şeyler karalarken tiksindiği “kültlerle dolu ve aşırı tepki veren” topluma dair bir şeyler fısıldarken gördüm. Ne yazdığını bilmem mümkün değildi ama öğrenmek istiyordum.</p>

  <p>“Duncan’la bu konu hakkında konuştum. Kardeşimin yüzü komik görünümlü bir kamuflaj deseniyle boyanmıştı. O sırada kendini tamamen Kirk’ün saçmalıklarına kaptırmıştı. Frank’in bir tehdit olmadığına inanıyordu. Frank <i>kitlesel histeri</i> ve <i>psikosomatik putperestlik</i> gibi ifadeler savururken Kirk ve diğerleri bodrum katına inip silahsız bir halde nişan antrenmanı yapıyordu. Herkes Frank’i işe yaramaz bir barışsever olarak görüyordu.”</p>

  <p>Gary parmaklarını bir kere daha saçlarından geçirdi.</p>

  <p>“Frank’in odasında ne işler karıştırdığını öğrenmeyi kafama koymuştum. Gizli yazılarını okuyabilmek için fırsat kollamaya başladım.</p>

  <p>“Zaten deli olan biri dışarıdaki yaratıkları gördüğünde ne olacağını düşünüyorsunuz? Zihni zaten paramparça olduğundan yaratıklardan etkilenmeyebilir mi? Yoksa deliliği bambaşka ve çok daha yüksek bir mertebeye mi çıkar? Büyük olasılıkla bu dünyayı ruhsal bozukluğu olan insanlar ele geçirecek çünkü zihinlerinin olduğundan daha fazla parçalanması mümkün değil. Bu konuda sizden fazla bir şey bilmiyorum.”</p>

  <p>Gary su dolu bardağından bir yudum aldı.</p>

  <p>“Beklediğim an kendiliğinden ortaya çıktı. Kirk ve diğerleri bodrum katında meşguldüler. Frank banyodaydı. Hızla içeri süzülmeye karar verdim. Odasına girdim ve masasının çekmecesinde duran yazılarını buldum. Bu sandığınız kadar küçük bir zafer değildi. Ondan korkmaya başlamıştım. Diğerleri onu umursamıyor olabilirdi, onu gülünç buluyor olabilirlerdi ama ben, bunun altından çok daha korkunç olasılıkların çıkmasını bekliyordum. Okumaya başladım. Kısa süre sonra kelimelerinin ağırlığı altında ezilip kalmıştım. Frank ne zaman yazmaya başlamış olursa olsun bu kadar çok yazması mümkün görünmüyordu. Hepsi farklı renklerde ve her biri bir öncekinden çok daha öfke dolu <i>düzinelerce</i> defter vardı. Tümü yaratıklardan korkmamamız gerektiğini ifade eden kocaman harflerle yazılmış kelimeler, minicik harflerle yazılmış küfür dolu satırları takip ediyordu. Geri kalanımıza ‘yok edilmesi gereken küçük zihinliler’ diyordu. Gerçekten de tehlikeliydi. Aniden banyodan çıktığını duyunca aceleyle odasından çıktım. Belki de Duncan, Kirk’le takılmakta o kadar da haksız değildi. O defterler, yeni dünyaya bundan daha kötü tepkiler verilebileceğini göstermişti bana.”</p>

  <p>Gary derin bir nefes aldı. Elinin tersiyle dudaklarını sildi.</p>

  <p>“Ertesi gün uyandığımızda perdeler açılmıştı.</p>

  <p>Cheryl nefesini tuttu.</p>

  <p>“Kapılar kilitli değildi.”</p>

  <p>Don bir şeyler söyleyecek gibi oldu.</p>

  <p>“Ve Frank gitmişti. Defterini de yanında götürmüştü.”</p>

  <p>“Hasiktir,” dedi Felix.</p>

  <p>Gary başıyla onayladı.</p>

  <p>“Zarar gören kimse oldu mu?” diye sordu Tom.</p>

  <p>Gary’nin gözleri sulandı ama kendine hâkim olmayı başardı.</p>

  <p>“Hayır,” dedi. “Hiç kimseye bir şey olmadı ki Frank’in bunu notlarına eklemekten memnuniyet duyacağından eminim.”</p>

  <p>Malorie ellerinden birini karnına koydu.</p>

  <p>“Neden oradan ayrıldın?” diye sordu Don sabırsız bir tavırla.</p>

  <p>“Ayrıldım,” dedi Gary, “çünkü Kirk ve diğerleri Frank’in peşine düşmekten bahsediyordu. Yaptıkları için onu öldürmek istiyorlardı.”</p>

  <p>Oda sessizdi.</p>

  <p>“Oradan çıkmak gerektiğini biliyordum. O ev harabeye dönmüştü. Orada salgın bir hastalık baş göstermişti. Ama sizinkinde öyle bir durum görünmüyor. Bu nedenle,” dedi Gary, Malorie’ye bakarak, “beni içeri aldığın için teşekkür ederim.”</p>

  <p>“Seni içeri ben almadım,” dedi Malorie. “Hepimiz aldık.”</p>

  <p><i>Ne tür bir adam kardeşini geride bırakır,</i> diye düşündü Malorie.</p>

  <p>Don’a baktı. Cheryl’e. Olympia’ya. Hikâyesi onu içeri almamak yönünde oy kullananlara Gary’yi sevdirmeyi başarmış mıydı? Yoksa sadece korkularını mı doğrulamıştı?</p>

  <p><i>Delilik nöbeti.</i></p>

  <p>Tom ve Felix, Gary’ye hikâyesiyle ilgili sorular soruyorlardı. Jules da onlara katıldı ama Cheryl odadan ayrıldı. Genellikle her konu hakkında edilecek birkaç kelimesi olan Don pek konuşmuyordu. Sadece boş gözlerle ona bakıyordu.</p>

  <p><i>Bölüneceğiz,</i> diye düşündü Malorie.</p>

  <p>Bunun ne zaman başladığı umurunda değildi. Artık olacakları görebiliyordu. Gary yanında bir çanta getirmişti. Bir hikâye. Ve her nasılsa bir bölünme.</p>
</body>
</html>
