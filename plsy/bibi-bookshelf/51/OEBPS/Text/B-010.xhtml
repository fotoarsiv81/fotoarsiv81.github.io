<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R10" src="../Images/R10.jpg" /></h1>

  <p class="p1">Malorie iki haftadır evde yaşıyordu. Ev arkadaşları, kilerdeki konserve gıdalarla ve dondurucuda kalan donmuş etlerle idare ediyordu. Malorie sabahları uyandığında elektriğin hâlâ kesilmediğini görünce rahatlıyordu. Tek haber kaynakları radyoydu ama yayın yapmaya devam eden son programcı Rodney Barrett’ın onlara söyleyecek yeni hiçbir şeyi yoktu. Bunun yerine ağzında bir şeyler geveleyip duruyordu. Öfkeleniyordu. Küfrediyordu. Ev arkadaşları daha önce adamın yayında uyuyakaldığını duymuşlardı. Ama tüm bunlara rağmen Malorie, neden onu dinlemeye devam ettiklerini anlıyordu. Sesi evin arka planında usulca duyulsa da radyonun bulunduğu yemek odasını doldursa da dışarıdaki dünyayla aralarındaki son bağlantıydı.</p>

  <p>Malorie çoktan kendini kapana kısılmış gibi hissetmeye başlamıştı. Klostrofobi korkunçtu; hem kendisinin hem de bebeğinin üzerindeki baskısını hissedebiliyordu.</p>

  <p>Yine de o akşam ev arkadaşları bir parti verdi.</p>

  <p>Altısı da yemek odasındaki masanın etrafında toplandı. Kilerdeki konserve gıdaların, tuvalet kâğıtlarının, pillerin, mumların, battaniyelerin ve diğer aletlerin yanı sıra Felix’in getirdiği ota eşlik eden birkaç şişe rom bile vardı. Felix aklı başında bir gruptansa daha ‘hippi’ insanlarla buluşmayı umduğunu daha eve gelir gelmez ürkekçe itiraf etmişti. Malorie durumu yüzünden alkol ya da ot kullanmayan tek kişiydi Yine de bazı ruh halleri bulaşıcıydı ve Rodney Barrett hiç huyu olmamasına rağmen yumuşak şarkılar çalarken Malorie tebessüm etti. Hayatının alışılageldik bir parçasına dönüşen hayal dahi edilemez korkulara rağmen gülebildi.</p>

  <p>Yemek odasında bir piyano vardı. Yatak odasındaki dolabın yanında yığılı haldeki komedi kitapları gibi piyano da oraya ait değilmiş gibi görünüyordu. Başka bir yaşama ait gibiydi.</p>

  <p>Tom o sırada piyano çalıyordu.</p>

  <p>“Bu şarkı hangi perdeden?” diye sordu ter içindeki Tom yemek odasının diğer tarafındaki masada oturan Felix’e sesleniyordu. “Perdelerden anlar mısın?”</p>

  <p>Felix gülümsedi ve başını iki yana salladı. “Nereden bilebilirim ki? Ama şarkıyı söylerken sana buradan eşlik edeceğim.”</p>

  <p>“Lütfen yapma,” dedi Don su bardağına koyduğu romunu gülümseyerek yudumlarken.</p>

  <p>“Hayır, hayır,” dedi Felix sırıtarak. “Gerçekten çok iyiyim!”</p>

  <p>Felix ayağa kalkarken tökezledi. Piyanonun başındaki Tom’a katıldı. Birlikte “De-Lovely” isimli bir şarkı söylediler. Radyo, aynalı dolabın üzerinde duruyordu. Rodney Barrett’ın çaldığı müzik, sessizce Cole Porter şarkısıyla çarpışıyordu.</p>

  <p>“Keyfin nasıl Malorie?” diye sordu masanın diğer tarafında oturan Don. “Buraya alışabildin mi?”</p>

  <p>“İyiyim,” dedi. “Durmadan bebeği düşünüyorum.”</p>

  <p>Don gülümsedi. Gülümsediğinde Malorie adamın yüz hatlarına işleyen hüznü görebiliyordu. Don’un da kız kardeşini kaybettiğini biliyordu. Tüm ev arkadaşları yıkıcı kayıplar yaşamışlardı. Cheryl’in korku içindeki annesi ve babası güneye gitmişti. O günden beri onlarla konuşmamıştı. Felix yaptığı her rastgele telefon görüşmesinde erkek kardeşlerinden haber almayı umuyordu. Jules sık sık Malorie’nin de gördüğü ilana yanıt vermeden önce apartmanının hemen dışındaki su oluğunda bulduğu nişanlısı Sydney’den bahsediyordu. Boğazı kesilmişti. Ama Malorie, en kötüsünün Tom’un hikâyesi olduğunu düşünüyordu. Tabii kötü kelimesi hâlâ bir anlam ifade ediyorsa.</p>

  <p>Piyanonun diğer tarafından onu izlerken Malorie’nin kalbi onun için duyduğu acıyla doldu.</p>

  <p>Bir anlığına, “De-Lovely” bitmek üzereyken radyonun sesini duydular. Rodney Barrett’ın çaldığı şarkı da bitiyordu. Sonra yeniden konuşmaya başladı.</p>

  <p>“Dinleyin, dinleyin,” dedi Cheryl. Odayı boylu boyunca geçip radyonun yanına çömeldi ve sesini açtı. “Sesi her zamankinden daha huzursuz geliyor.”</p>

  <p>Tom radyoya aldırış etmedi. Ter içinde, içkisinden bir yudum alıp Gershwin’in “I’ve Got Rhythm” isimli şarkısının giriş notalarını tıngırdatmaya koyuldu. Don, Cheryl’in neden bahsettiğini görmek için döndü. Victor’u okşamakta olan Jules ise sırtını duvara dayamış vaziyette yerde oturuyordu. Başını radyoya doğru çevirdi.</p>

  <p>“Yaratıklar,” diyordu Rodney Barrett. Sesi uzayıp gidiyordu. “Bizden ne aldınız? Burada ne yapıyorsunuz? Bir amacınız var mı?”</p>

  <p>Don masadan kalkıp radyonun yanındaki Cheryl’e katıldı. Tom da piyano çalmaktan vazgeçti.</p>

  <p>“Daha önce doğrudan yaratıklarla konuştuğunu hiç duymamıştım,” dedi piyanonun önündeki tabureden.</p>

  <p>“Annelerimizi, babalarımızı, kız kardeşlerimizi, erkek kardeşlerimizi kaybettik,” diyordu Rodney Barrett. “Karılarımızı, kocalarımızı, sevgililerimizi ve arkadaşlarımızı yitirdik. Ama hiçbir şey bizden koparıp aldığınız çocuklar kadar yakmadı canımızı. Bir çocuktan size bakmasını istemeye nasıl cüret edebildiniz?”</p>

  <p>Malorie, Tom’a baktı. Dinliyordu. Gözleri mesafeliydi. Malorie ayağa kalkıp onun yanına gitti.</p>

  <p>Rodney Barrett’tan bahsederek, “Daha önce de kederlendiği olmuştu,” dedi Cheryl. “Ama hiç bu hale geldiğini görmemiştim.”</p>

  <p>“Hayır,” dedi Don. “Sanırım bizden daha sarhoş.”</p>

  <p>“Tom,” dedi Malorie uzun taburede adamın yanına oturarak.</p>

  <p>“Kendini öldürecek,” dedi Don aniden.</p>

  <p>Malorie, Don’a çenesini kapatmasını söylemek üzere başını kaldırdı ama sonra Don’un duyduğu şeyi fark etti. Rodney Barrett’ın sesindeki korkunç yalnızlığı ve kederi.</p>

  <p>“Bugün bir hile yapacağım,” dedi Barrett. “Benden alabileceğiniz, elimde kalan son şeyi önce ben alacağım.”</p>

  <p>“Ulu <i>Tanrım</i>,” dedi Cheryl.</p>

  <p>Radyo sessizdi.</p>

  <p>“Kapat şunu Cheryl,” dedi Jules. “<i>Kapat</i> şunu.”</p>

  <p>Cheryl radyoya uzanırken hoparlörlerden bir silah sesi yükseldi.</p>

  <p>Cheryl çığlık attı. Victor havladı.</p>

  <p>“Az önce olan da neydi?” diye sordu Felix boş gözlerle radyoya bakarken.</p>

  <p>“Yaptı,” dedi Jules ifadesiz bir ses tonuyla. “Buna inanamıyorum.”</p>

  <p>Odaya sessizlik çöktü.</p>

  <p>Tom piyanonun önündeki tabureden kalktı ve radyoyu kapattı. Felix içkisini yudumladı. Jules bir dizinin üzerine çökmüş, Victor’u sakinleştiriyordu.</p>

  <p>Aniden sanki az önceki silah sesinin yankısıymış gibi sokak kapısından bir tıkırtı geldi.</p>

  <p>Onu ikinci bir tıkırtı takip etti.</p>

  <p>Felix kapıya doğru hareketlendi ama Don onu kolundan yakaladı.</p>

  <p>“Kapıyı öylece açamazsın adamım,” dedi. “Haydi ama. Senin sorunun ne?”</p>

  <p>“Açmayacaktım ki!” dedi Felix. Kolunu çekip adamın elinden kurtardı.</p>

  <p>Kapıya bir daha vuruldu. Bir kadın onlara sesleniyordu.</p>

  <p>“Merhaba?”</p>

  <p>Ev arkadaşları sessizdi. Kimse kıpırdamıyordu.</p>

  <p>“Biri şuna yanıt versin,” dedi Malorie kadına cevap vermek için piyanonun önündeki tabureden kalkarken. Ama Tom ondan önce davrandı.</p>

  <p>“Evet!” diye seslendi. “Buradayız. Siz kimsiniz?”</p>

  <p>“Olympia! Benim adım Olympia! Beni içeri alır mısınız?”</p>

  <p>Tom duraksadı. Sarhoş görünüyordu.</p>

  <p>“Yalnız mısın?” diye sordu.</p>

  <p>“Evet!”</p>

  <p>“Gözlerin kapalı mı?”</p>

  <p>“Evet, gözlerim kapalı. Çok korkuyorum. Lütfen beni içeri alın.”</p>

  <p>Tom, Don’a baktı.</p>

  <p>“Biri süpürge saplarını getirsin,” dedi Tom. Jules onları getirmek için odadan ayrıldı.</p>

  <p>“Beslenecek bir boğazı daha kaldırabileceğimizi sanmıyorum,” dedi Don.</p>

  <p>“Sen delirmişsin,” dedi Felix. “Dışarıda bir kadın...”</p>

  <p>“Felix, neler olduğunu anlıyorum,” dedi Don öfkeli bir tavırla. “Bütün ülkeyi eve dolduramayız.”</p>

  <p>“Ama şu anda kapının önünde,” dedi Felix.</p>

  <p>“Ve biz de sarhoşuz,” dedi Don.</p>

  <p>Tom, “Haydi ama Don,” dedi.</p>

  <p>“Kötü biri olmadığımı biliyorsunuz,” dedi Don. “Ama kilerde ne kadar konservemiz kaldığını sen de en az benim kadar iyi biliyorsun.”</p>

  <p>“Merhaba?” diye seslendi kadın tekrar.</p>

  <p>“Bekle!” diye yanıtladı Tom.</p>

  <p>Tom ve Don kısa bir süreliğine boş gözlerle birbirlerine baktılar. Jules evin girişine ulaştı. Süpürge saplarından birini Tom’a uzattı.</p>

  <p>“Ne yapmak istiyorsanız onu yapın,” dedi Don. "Ama onun yüzünden yiyeceğimiz daha çabuk tükenecek.”</p>

  <p>Tom sokak kapısına döndü.</p>

  <p>“Herkes,” dedi, “gözlerini kapatsın.”</p>

  <p>Malorie, adamın ayakkabılarının evin girişindeki ahşap döşemelerin üzerinde çıkardığı sesi dinledi.</p>

  <p>“Olympia?” diye seslendi Tom.</p>

  <p>“Evet!”</p>

  <p>“Şimdi kapıyı açacağım. Kapıyı açtığımda, kapının açıldığını duyduğunda olabildiğince hızlı bir şekilde içeri gireceksin. Anladın mı?”</p>

  <p>“Evet!”</p>

  <p>Malorie sokak kapısının açıldığını duydu. Kapıdan bir patırtı geldi. İki hafta önce ev arkadaşlarının onu içeri çektiği gibi Tom’un da kadını içeri çektiğini hayal etti. Kapı çarpılarak kapandı.</p>

  <p>“Gözlerini kapalı tut!” dedi Tom. “Etrafa dokunup senden başka bir şeyin içeri girmediğinden emin olmaya çalışacağım.”</p>

  <p>Malorie, süpürge sapının duvarlara, döşemelere, tavana ve sokak kapısına sürttüğünü duydu.</p>

  <p>“Tamam,” dedi sonunda Tom. “Haydi, gözlerimizi açalım.”</p>

  <p>Malorie söyleneni yaptığında Tom’un yanında dikilen güzel, solgun, koyu renkli saçlı kadını gördü.</p>

  <p>“Teşekkür ederim,” dedi kadın nefes nefese.</p>

  <p>Tom kadına bir şey sormak üzereydi ki Malorie araya girdi.</p>

  <p>“Hamile misin?” diye sordu Olympia’ya.</p>

  <p>Olympia bakışlarını indirip karnına baktı. Zangır zangır titreyerek bakışlarını kaldırdı ve başını evet anlamında salladı.</p>

  <p>“Dört aylık hamileyim,” dedi.</p>

  <p>Bu inanılmaz, dedi Malorie kadına yaklaşırken. “Ben de öyle.”</p>

  <p>"Siktir,” dedi Don.</p>

  <p>“Sizin komşunuzum," dedi Olympia. “Sizi bu şekilde korkuttuğum için özür dilerim. Kocam hava kuvvetlerinde. Haftalardır ondan haber alamadım. Ölmüş olabilir. Sizi duydum. Aslında piyanonun sesini. Buraya yürüyecek cesareti toplamam biraz zamanımı aldı. Normalde gelirken size kek getirirdim.”</p>

  <p>Odadaki herkesin az önce şahit olduğu korkunç ana rağmen Olympia’nın masumiyeti karanlığı aydınlattı.</p>

  <p>“Geldiğin için çok mutlu olduk,” dedi Tom ama Malorie, adamın sesindeki yorgunluğu ve iki hamile kadınla ilgilenecek olmanın getirdiği baskıyı hissedebiliyordu. “İçeri gel.”</p>

  <p>Olympia’yı koridordan geçirip oturma odasına soktular. Merdivenlerin önüne geldiklerinde kadın nefesini tutup duvarda asılı duran fotoğrafa işaret etti.</p>

  <p>“Ah!” dedi. “Bu adam burada mı?”</p>

  <p>“Hayır,” dedi Tom. “Artık burada değil. Onu tanıyor olmalısın. George. Bu evin sahibi oydu.”</p>

  <p>Olympia başıyla onayladı.</p>

  <p>“Evet, onu birçok defa görmüştüm.”</p>

  <p>Sonra ev arkadaşları oturma odasında toplandı. Tom, Olympia’yla birlikte kanepede oturuyordu. Tom sakin bir tavırla Olympia’ya evindeki nesneler konusunda sorular sorarken Malorie usulca dinledi. Sahip oldukları. Arkasında bıraktıkları.</p>

  <p>Burada kullanabilecekleri.</p>
</body>
</html>
