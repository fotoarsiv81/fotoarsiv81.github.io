<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R42" src="../Images/R42.jpg" /></h1>

  <p class="p1">...yaptı.</p>

  <p>Malorie yatakta doğrulup elini kanuna götürdüğünde bir süredir inlediğini fark etti. Yatak terden sırılsıklam olmuştu.</p>

  <p>İki adam telaşla odaya daldı. Her şey bir rüya gibiydi.</p>

  <p><i>Gerçekten bebeğim mi olacak? Bir bebek? Bunca zamandır gerçekten hamile miydim?</i></p>

  <p>Korkutucuydu.</p>

  <p><i>Shannon nerede? Annem nerede?</i></p>

  <p>Başlangıçta odaya girenlerin Felix ve Jules olduğunu anlamadı.</p>

  <p>“Lanet olsun,” dedi Felix. “Olympia da orada. Sancıları iki saat kadar önce başladı.”</p>

  <p><i>Orada mı,</i> diye düşündü Malorie. <i>Orası neresi?</i></p>

  <p>Adamlar ona ellerinden geldiğince özenle yaklaştılar ve onu yatağın kenarına çektiler.</p>

  <p>“Buna hazır mısın?” diye sordu Jules kaygılı bir tavırla.</p>

  <p>Malorie kaşlarını çatıp aynı anda hem pembe hem de solgun görünen yüzüyle adama bakmakla yetindi.</p>

  <p>“Uyuyordum,” dedi. “Ben sadece... Felix, o nerede?”</p>

  <p>“Doğuma hazır,” dedi Jules gülümsemek ve onu rahatlatmak için kendini zorlayarak. “Harika görünüyorsun Malorie. Hazır görünüyorsun.”</p>

  <p>Malorie sorusunu yinelemek üzereydi ki henüz o soramadan Felix araya girdi.</p>

  <p>“Bunu tavan arasında yapacağız. Tom orasının evdeki en güvenli yer olduğunu söylüyor. Bir şeylerin yolunda gitmemesi ihtimaline karşı. Ama hiçbir şey olmayacak. Olympia bir süredir orada. Sancıları iki saat önce başladı. Tom ve Cheryl yukarıda onun yanındalar. Endişelenme Malorie. Elimizden gelen her şeyi yapacağız.”</p>

  <p>Malorie yanıt vermedi. İçinde dışarı çıkmak zorunda olan bir şey olduğunu hissetmek, yaşadığı en korkutucu ve inanılmaz histi. Adamlar kollarının altına girip onu odadan çıkardı, eşikten geçirdi ve koridoru takip ederek evin arkasına doğru taşımaya koyuldular. Tavan arasına çıkan merdivenler çoktan indirilmişti. Ev arkadaşları onu dengede tutmaya çalışırken Malorie koridorun sonundaki pencereyi örten battaniyeleri gördü. Saatin kaç olduğunu merak etti. Ertesi gece miydi? Yoksa aradan bir hafta mı geçmişti?</p>

  <p><i>Gerçekten bir bebeğim mi olacak? Şimdi mi?</i></p>

  <p>Felix ve Jules eski ahşap basamaktan çıkmasına yardım etti. Üst kattaki Olympia’nın sesini duyabiliyordu. Ve Tom’un <i>nefes al, iyi olacaksın, çok iyisin</i> diyen nazik sesini.</p>

  <p>“Belki o kadar da farklı olmaz,” dedi. Tanrı’ya şükürler olsun ki Felix ve Jules çatırdamakta olan basamaklarda ona yardım ediyorlardı. “Belki her şey umut ettiğim şekilde gerçekleşir.”</p>

  <p>Yukarıda Malorie’nin sandığından daha geniş bir alan vardı. Odayı tek bir mum aydınlatıyordu. Olympia yere serilmiş bir havlunun üzerinde yatıyordu. Cheryl hemen yanı başındaydı. Olympia’nın dizleri havaya kaldırılmıştı ve ince bir çarşaf belden aşağısını örtüyordu. Jules, Malorie’yi Olympia’ya bakacak şekilde yere serilmiş başka bir havlunun üzerine yatırdı. Tom, Malorie’ye yaklaştı.</p>

  <p>“Ah, Malorie!” dedi Olympia. Soluksuz kalmıştı ve vücudunun geri kalanı eğilip bükülürken feryat ediyordu. “Burada olduğuna çok sevindim!”</p>

  <p>Kalın bir sis perdesinin ardındaki Malorie, bacaklarına örtülen çarşafı ve Olympia’nın yansıması gibi duran bedenini görünce hâlâ uyuduğunu düşünmeden edemedi.</p>

  <p>“Olympia, ne kadar zamandır buradasın?”</p>

  <p>“Bilmiyorum. Sanırım zamanın başlangıcından beri!”</p>

  <p>Felix sakin sakin Olympia’yla konuşuyordu. Ona bir şeye ihtiyacı olup olmadığını sordu. Sonra istenilenleri almak için alt kata indi. Tom, Cheryl’e her şeyi temiz tutması gerekliğini hatırlattı. Kullandıkları aletler temiz olduğu sürece hiçbir sıkıntı yaşamayacaklarını söyledi. Temiz çarşaflar ve havlular kullanıyorlardı. Tom’un evinden getirdiği el antiseptiğinden faydalanıyorlardı. İki kova dolusu da su vardı.</p>

  <p>Tom sakin görünüyordu ama Malorie adamın sakin olmadığını biliyordu.</p>

  <p>“Malorie?” diye seslendi Tom.</p>

  <p>“Evet?”</p>

  <p>“İhtiyacın olan bir şey var mı?”</p>

  <p>“Biraz suya ne dersin? Ve biraz da müzik Tom.”</p>

  <p>“Müzik mi?”</p>

  <p>“Evet. Hafif ve sakin bir müzik; biliyorsun işte...” <i>Bedenimin çatı katının zemininde çıkardığı sesleri bastıracak bir şey.</i> “Flüt olabilir. O kasetteki gibi.”</p>

  <p>“Tamam,” dedi Tom. “Getireceğim.”</p>

  <p>Tom, Malorie’nin yanından geçip arkasındaki merdivenlerden indi. Malorie dikkatini Olympia’ya verdi. Hâlâ uyku mahmurluğunu üzerinden atamamıştı. Bir adım kadar ötedeki kâğıt havlunun üzerinde küçük bir bıçak gördü. Cheryl onu henüz suya batırmıştı.</p>

  <p>“Yüce İsa,” diye haykırdı Olympia. Felix dizlerinin üzerine çöküp kadının elini tuttu.</p>

  <p>Malorie olan biteni izliyordu.</p>

  <p><i>Bu insanlar,</i> diye düşündü, <i>gazetedeki bir ilana yanıt verecek türden insanlar. Bunlar hayatta kalmayı bilenler.</i></p>

  <p>Kısa bir anlığına bedenini tatlı bir huzur dalgası kapladı. Bunun uzun sürmeyeceğini biliyordu. Ev arkadaşlarının yüzleri birer birer zihninden geçiyordu. Hepsini seviyordu.</p>

  <p><i>Tanrım,</i> diye düşündü, <i>ne kadar da cesur davrandık.</i></p>

  <p>Ansızın Olympia, “<i>Tanrım!</i>” diye bağırdı. Cheryl çabucak kadının yanına geldi.</p>

  <p>Bir keresinde Tom burada kaseti ararken Malorie merdivenlerin başında durup onu beklemişti ama kendisi buraya daha önce hiç çıkmamıştı. Şimdi güçlükle nefes alarak odanın yegâne penceresini örten perdeye bakıyor ve ürperiyordu. Tavan arasını bile güvenceye almışlardı. Bunun gibi neredeyse hiç kullanılmayan bir odanın bile battaniyeye ihtiyacı vardı. Gözleri pencerenin ahşap pervazında, panel duvarlarda, gittikçe sivrilen tavanda, George’un arkasında bıraktığı eşyalarla dolu kutularda gezindi. Daha sonra yüksek bir yığın haline getirilmiş battaniyeler, plastik eşyalarla dolu bir kutu, eski kitaplar ve eski giysiler gördü.</p>

  <p>Eski giysilerin yanında biri dikiliyordu.</p>

  <p>Bu, Don’du.</p>

  <p>Malorie karnının kasıldığını hissetti.</p>

  <p>Tom elinde bir bardak su ve kasetleri çalmak için kullandıkları teyple geri döndü.</p>

  <p>“İşte burada, Malorie,” dedi. “Onu buldum.”</p>

  <p>Küçük hoparlörlerden inlercesine çalan kemanların sesi duyuluyordu. Malorie bunun kusursuz olduğunu düşündü.</p>

  <p>“Teşekkür ederim,” dedi.</p>

  <p>Tom’un yüzü son derece yorgun görünüyordu. Gözleri şişmiş, yarı açık vaziyetteydi. Bir saat ya da daha az uyumuş gibiydi.</p>

  <p>Malorie, vücudunu ele geçiren krampın gerçek olamayacak kadar şiddetli olduğunu düşündü. Belinden aşağısı bir ayı tuzağının içinde kalmıştı sanki.</p>

  <p>Arkasından sesler geliyordu. Tavan arasının merdivenlerinin başından. Konuşan Cheryl’di. Jules’tu. Kimlerin orada olup olmadığını güçlükle ayırt edebiliyordu.</p>

  <p>“Ah Tanrım!” diye bağırdı Olympia.</p>

  <p>Tom onunla birlikteydi. Felix yeniden Malorie’nin yanına döndü.</p>

  <p>“Başaracaksın,” diye bağırdı Malorie, Olympia’ya.</p>

  <p>Bağırdığı sırada dışarıda kulakları sağır eden bir gök gürültüsü duyuldu. Yağmur damlaları acımasızca çatıyı dövüyordu. Her nedense yağmur tam da Malorie’nin aradığı sesti. Dışarıdaki dünya sonunda Malorie’nin hislerini yansıtmaya başlamıştı. Fırtınalı. Tehditkâr. Pis. Ev arkadaşları gölgelerin arasında beliriyor, sonra yine kayboluyordu. Tom endişeli görünüyordu. Nefes nefese kalan Olympia gürültülü bir şekilde soluk alıyordu. Merdivenler çatırdadı. Yukarıya yeni biri çıkmıştı. Gelen Jules’tu. Tom, adama Olympia’nın doğumunun Malorie’ninkinden çok daha önce gerçekleşeceğini söyledi. Dışarıda korkunç bir fırtına kopuyordu. Şimşekler çakarken Don’u görmek Malorie’yi rahatlatmıştı. Adamın yüz hatları çökmüş, gözlerinin altındaki koyu renkli halkalar iyice belirginleşmişti.</p>

  <p>Malorie’nin karnında dayanılmaz bir baskı vardı. Bedeni kendi kafasına göre hareket ediyor, zihninin huzura dair duyduğu açlığı görmezden geliyordu.</p>

  <p>Çığlık attı ve Cheryl, Olympia’nın yanından ayrılıp ona geldi. Malorie, Cheryl’in hâlâ yukarıda olduğunun bile farkında değildi.</p>

  <p>“<i>Bu korkunç,</i>” dedi Olympia dişlerinin arasından.</p>

  <p>Malorie birbirlerinin bedenlerine uyum gösterip aynı dönemlerde regl olan kadınları düşündü. Kimin bebeğini daha önce dünyaya getireceğini konuştukları sırada o da Olympia da aynı anda doğum yapabileceklerine dair en ufak bir şaka dahi yapmamıştı.</p>

  <p>Ah, Malorie geleneksel doğumu nasıl da arzu ediyordu!</p>

  <p>Biraz daha gök gürültüsü.</p>

  <p>Üst kat artık daha karanlıktı. Tom ikinci bir mum getirip yaktı ve Malorie’nin soluna koydu. Mumun titreşip duran alevinde Felix’i ve Cheryl’i gördü ama Olympia’nın yüzünü tam olarak göremiyordu. Gövdesi ve yüzü, titreşen gölgeler tarafından gizleniyordu.</p>

  <p>Arkasındaki merdivenlerden biri indi. Don muydu? Boynunu döndürmek istemiyordu. Tom mumun aydınlattığı yerden geçip gölgelerin arasında kayboldu. Sonra Felix. Ardından Cheryl. Gölgeler, hayalet gibi hareket ederek Malorie’yle Olympia arasında gidip geliyordu.</p>

  <p>Yağmur damlaları sertçe çatıya düşüyordu.</p>

  <p>Aşağıda gürültülü bir kargaşa vardı. Malorie emin değildi ama birinin bağırdığını duyduğunu düşündü. Yorgun zihni ona oyunlar mı oynuyordu? Tartışanlar kimdi?</p>

  <p>Gerçekten de alt katta birileri tartışıyor gibiydi.</p>

  <p>O anda bunu düşünemezdi. Düşünmeyecekti.</p>

  <p>“Malorie?” Cheryl’in yüzü aniden yanında belirdiğinde Malorie çığlık attı. “Elimi sık. İstersen kırabilirsin bile.”</p>

  <p>Malorie, <i>burayı biraz aydınlatın, bana bir doktor bulun, bu şeyi benim içimden çıkarın,</i> demek istiyordu.</p>

  <p>Bunun yerine Cheryl’e homurdanarak karşılık verdi.</p>

  <p>Bebeğini doğuruyordu. Artık ne zaman doğum yapacağı konusunda endişelenmesine gerek kalmamıştı.</p>

  <p><i>Artık olan biteni farklı mı göreceğim? Her şeyi bu bebeğin prizmasından görmüştüm. Evi böyle tanımıştım. Ev arkadaşlarımı. Dünyayı. Haberler başladığında ve bittiğinde onları bu perspektiften izlemiştim. Korkmuştum, paranoyaklaşmıştım ve çok daha kötüsünü yaşamıştım. Bedenim sokaklarda özgürce dolaştığım haline döndüğünde olan biteni olduğundan farklı mı göreceğim?</i></p>

  <p>Tom neye benzeyecek? Fikirleri hakkında ne düşüneceğim?</p>

  <p>“Malorie!” diye seslendi Olympia karanlığın içinden. “Bunu başarabileceğimi sanmıyorum.”</p>

  <p>Cheryl, Olympia’ya başarabileceğini söyledi, neredeyse doğum gerçekleşecekti.</p>

  <p>“Alt katta neler oluyor?” diye sordu Malorie aniden.</p>

  <p>Don alt kattaydı. Tartıştığını duyabiliyordu. Jules’un da. Evet. Don ve Jules tavan arasının altındaki koridorda tartışıyorlardı. Tom onların yanında mıydı? Ya Felix? Hayır. Felix karanlığın içinden çıkıp elini tuttu.</p>

  <p>“Malorie, iyi misin?”</p>

  <p>“Hayır,” dedi Malorie. “Alt katta neler oluyor?”</p>

  <p>Felix duraksadı ve ardından, “Emin değilim. Ama insanların birbirlerinin suratlarını dağıtmalarındansa endişelenecek daha önemli şeylerin var,” dedi.</p>

  <p>“Sorun Don mu?” diye sordu.</p>

  <p>“O konuda endişelenme Malorie.”</p>

  <p>Yağmur hızlandı. Sanki her damlanın kendisine özgü duyulabilir bir ağırlığı vardı.</p>

  <p>Malorie başını kaldırınca gölgeler arasındaki Olympia’nın ona baktığını gördü.</p>

  <p>O anda başka bir ses daha duyduğunu düşündü.</p>

  <p>Yağmurun ve alt kattaki tartışmanın sesine rağmen Malorie <i>bir şey</i> duydu. Kemanlarınkinden bile daha tatlı bir sesti bu.</p>

  <p><i>Ama neydi?</i></p>

  <p>“Hasiktir,” diye bağırdı Olympia. “<i>Durdurun</i> şunu!”</p>

  <p>Malorie’nin nefes alması güçleşiyordu. Bebek hava kaynağını kesiyor gibiydi. Sanki aşağı doğru ilerlemek yerine boğazına tırmanıyordu.</p>

  <p>Tom oradaydı. Hemen yanındaydı.</p>

  <p>“Üzgünüm Malorie.”</p>

  <p>Tom’a döndü. Gördüğü yüzü, adamın yüzündeki ifadeyi o sabahtan sonraki yıllar boyunca hatırlayacaktı.</p>

  <p>“Niçin üzgünsün Tom? Böyle olmak zorunda olduğu için mi üzgünsün?”</p>

  <p>Tom’un gözleri hüzün doluydu. Başını evet anlamında salladı. Her ikisi de adamın özür dilemesi için hiçbir neden olmadığını biliyordu ama o da Tom da hamile bir kadının oradan ayrılamadığı için ev olarak adlandırdığı bir yerin eşyalarla tıklım tıkış vaziyetteki tavan arasında doğum yapmak zorunda kalmaması gerektiğinin farkındaydı.</p>

  <p>Elini tutmak için uzanırken, “Ne düşündüğümü biliyor musun?” diye sordu Tom alçak sesle. “Harika bir anne olacağını düşünüyorum. Çocuğunu o kadar iyi yetiştireceksin ki dünyanın böyle bir yer olmaya devam edip etmemesinin bir önemi kalmayacak.”</p>

  <p>Malorie, paslanmış demir bir kıskacın bebeği içinden çektiği hissine kapıldı. Sanki ilerideki gölgelerin içinde bekleyen bir çekicinin zincirine bağlıydı.</p>

  <p>“Tom,” demeyi başardı. “Aşağıda neler oluyor?”</p>

  <p>“Don biraz huzursuz. O kadar.”</p>

  <p>Bu konuda daha fazla konuşmak istiyordu. Artık Don’a sinirli değildi. Onun için endişeleniyordu. Ev arkadaşlarının içinde yeni dünyadan en çok etkilenen o olmuştu. Orada kaybolmuştu. Gözlerinde umutsuzluktan çok daha derin bir şey vardı. Malorie, Tom’a Don’u sevdiğini, hepsinin onu sevdiğini ve onun sadece yardıma ihtiyacı olduğunu söylemek istiyordu. Ama o sırada tek düşünebildiği çektiği acıydı. O anda tek kelime etmesi bile mümkün değildi. Alt kattaki tartışma artık ona şaka gibi geliyordu. Sanki biri ona şaka yapıyormuş gibi. Sanki ev ona, <i>gördün mü, tavan aramda çektiğin onca acıya rağmen biraz olsun espri anlayışın olmalı,</i> der gibi.</p>

  <p>Malorie yorgunluğu ve açlığı biliyordu. Fiziksel acı ve ciddi bir ruhsal yorgunluk. Ama o anda hissettiklerini daha önce hiç yaşamamıştı. Ev arkadaşlarından laf dalaşını kesmelerini istemek bir yana, hepsinin evden ayrılıp o da Olympia da bebeklerini dünyaya getirene kadar gözleri kapalı bir şekilde bahçede dikilmelerini istemeyi bile hak edecek durumdaydı.</p>

  <p>Tom ayağa kalktı.</p>

  <p>“Hemen döneceğim,” dedi. “Biraz daha su ister misin?”</p>

  <p>Malorie başını hayır anlamında salladı ve ardından bakışlarını gölgelere ve Olympia’nın üzerinde debelendiği çarşafa kaydırdı.</p>

  <p>“Bunu başaracağız!” dedi Olympia aniden delilere özgü bir tavırla. “Başlıyor!”</p>

  <p>Çok sayıda ses vardı. Alt kattaki sesler, tavan arasındaki sesler, gölgelerin arasından çıkan yüzlerden gelen sesler, ev arkadaşları inip çıktıkça merdivenden yükselen çatırtılar, buradaki ve alt kattaki durumu değerlendiren sesler. Malorie alt katta bir şeylerin yolunda gitmediğini biliyordu ama o sırada onu düşünecek durumda değildi. Yağmur damlalarının sesi duyuluyordu ama başka bir şey daha <i>vardı.</i> Başka bir ses. Belki de bir enstrüman. Yemek odasındaki piyanodan çıkabilecek en tiz notaları andıran bir ses.</p>

  <p>Aniden ve tuhaf bir şekilde Malorie, bedenini başka bir huzur dalgasının kapladığını hissetti. Ciğerlerini, boynunu ve göğsünü delik deşik eden binlerce bıçağa rağmen ne yaparsa yapsın, ne olursa olsun bebeğin gelmekte olduğunu anladı. Bebeği şu anda nasıl bir dünyaya getirdiğinin ne önemi vardı? Olympia haklıydı. <i>Başlıyordu.</i> Çocuk geliyordu, neredeyse çıkacaktı ve en başından beri yeni dünyanın bir parçası olmuştu.</p>

  <p><i>Kaygıyı, korkuyu, paranoyayı biliyor. Tom ve Jules köpekleri bulmaya çıktığında endişelendi. Geri döndüklerinde acı verici bir rahatlama hissetti. Don’daki değişim yüzünden korktu. Evdeki değişim yüzünden. Evin</i> umut <i>dolu bir sığınaktan acı ve kaygı dolu bir yere dönüşümü sırasında. Ben bizi buraya getiren ilanı okurken kalbi ağırlaştı. Tıpkı kilerde oturup o defterde yazılanları okuduğum sırada olduğu gibi.</i></p>

  <p>Düşünceleri son bulurken Malorie, Don’un alt kattan gelen sesini duydu.</p>

  <p><i>Bağırıyordu.</i></p>

  <p>Yine de adamın sesi dışında Malorie’yi kaygılandıran bir şey vardı.</p>

  <p>“Şu sesi duydun mu Olympia?”</p>

  <p>“Neyi?” diye inledi Olympia. Sesi, boğazı zımbalanmışçasına çıkıyordu.</p>

  <p>“Şu ses. Tıpkı bir...”</p>

  <p>“Yağmurun sesidir,” dedi Olympia.</p>

  <p>“Hayır, o değil. Başka bir ses daha var. Sanki bebeklerimizi çoktan doğurmuşuz gibi.”</p>

  <p>“Ne?”</p>

  <p>Malorie’ye göre ses bir bebeğinkine benziyordu. Bunun gibi bir şey. Merdivenlerin başındaki ev arkadaşlarının, birinci katın, oturma odasının ve hatta kapının ötesinden geliyordu.</p>

  <p><i>Belki de dışarıdan.</i></p>

  <p>Bu ne anlama geliyordu? Neler oluyordu? Verandada biri mi ağlıyordu?</p>

  <p>Bu imkânsızdı. Kesinlikle başka bir şey olmalıydı.</p>

  <p>Ama o canlıydı.</p>

  <p>Şimşek çaktı. Tavan arası kâbuslardakine benzer bir şekilde kısa süreliğine aydınlandı. Işık etkisini kaybedip de gök gürültüsü duyulduğu sırada bile pencereyi örten battaniye Malorie’nin zihnine mıhlanmıştı. Şimşek çaktığında Olympia çığlık attı ama Malorie gözlerini kapattığında dahi arkadaşının yüzündeki korku dolu ifadeyi zihninde canlandırabiliyordu.</p>

  <p>Ama dikkati yeniden karnındaki inanılmaz baskıya yöneldi. Olympia onun için inliyor gibiydi. Malorie ne zaman korkunç bir bıçağın karnına saplandığını hissetse Olympia feryat ediyordu.</p>

  <p><i>Ben de onun için inliyor muyum?</i></p>

  <p>Kaset sona gelip durdu. Aynen alt kattaki tartışma gibi.</p>

  <p>Yağmur bile gücünü kaybetti.</p>

  <p>Artık tavan arasındaki en ufak ses bile duyulabiliyordu. Malorie kendi soluklarını dinledi. Onlara yardım eden ev arkadaşlarının ayak seslerini ayırt edebiliyordu.</p>

  <p>Gölgeler beliriyor, sonra da ortadan kayboluyordu.</p>

  <p>Tom oradaydı. Bundan emindi.</p>

  <p>Felix de oradaydı ama bundan pek emin değildi.</p>

  <p>Jules şimdi Olympia’nın yanındaydı.</p>

  <p><i>Dünya geri mi çekiliyor? Yoksa bu acı içinde enginlere doğru yelken mi açıyorum?</i></p>

  <p>O gürültüyü tekrar duydu. Kapının önünde küçük bir bebek vardı sanki. Alt kattan yaşam dolu genç birinin sesi geliyordu. Ama şimdi daha netti. Artık kavganın, müziğin ya da yağmurun sesiyle mücadele etmek zorunda değildi.</p>

  <p>Evet, artık daha net, daha ayırt edilebilirdi. Tom tavan arasını boydan boya arşınlarken Malorie adamın ayak sesleri arasında onu duyabiliyordu. Tom’un botu ahşap zemine temas ediyor, kalkıyor ve alt kattan gelen bebeksi sesi gözler önüne seriyordu.</p>

  <p>Malorie aniden sesin nereden geldiğini anladı.</p>

  <p><i>Kuşlar Aman Tanrım. Kuşlar.</i></p>

  <p>Karton kutu evin duvarına çarpıyor, kuşlar tatlı bir melodiyle ötüyordu.</p>

  <p>“Evin dışında bir şey var,” dedi.</p>

  <p>Başlangıçta alçak sesle.</p>

  <p>Cheryl ondan sadece birkaç adım ötedeydi.</p>

  <p>“<i>Evin dışında bir şey var!</i>” diye bağırdı sonra.</p>

  <p>Jules, Olympia’nın omzunun arkasından başını kaldırıp ona baktı.</p>

  <p>Alt kattan gürültülü bir çarpma sesi geldi. Felix bağırdı. Jules koşarak Malorie’nin yanından geçti. Malorie’nin arkasındaki merdivenlerden inen adamın adımları aceleciydi.</p>

  <p>Panik içindeki Malorie’nin gözleri tavan arasında Tom’u aradı. Orada değildi. Alt kattaydı.</p>

  <p>“Olympia,” dedi Malorie daha ziyade kendi kendine konuşarak. “Burada yapayalnızız!”</p>

  <p>Olympia ona yanıt vermedi.</p>

  <p>Malorie dinlememeye çalışıyordu ama kendine hâkim olamadı. Gelen sesleri dinleyerek herkesin oturma odasında olduğunu tahmin etti. Birinci katta oldukları kesindi. Herkes bağırıyordu. Jules, “Yapma,” mı demişti?</p>

  <p>Tartışma alevlenirken Malorie’nin karnındaki acı da arttı.</p>

  <p>Merdivenlere arkası dönük olan Malorie boynunu döndürdü. Neler olduğunu öğrenmek istiyordu. Onlara <i>durmalarını</i> söylemek istiyordu. Tavan arasında onların yardımına ihtiyacı olan hamile iki kadın vardı. <i>Lütfen durun.</i></p>

  <p>Hezeyan halindeki Malorie çenesinin göğsüne düşmesine izin verdi. Gözleri kapandı. Odaklanamadığını, bayılmak üzere olduğunu hissetti. Ya da daha kötüsünün gelip çatmak üzere olduğunu.</p>

  <p>Yağmur geri döndü. Malorie gözlerini açtı. Olympia’yı, tavana dönük haldeki başını gördü. Boynundaki damarlar ortadaydı. Malorie gözleriyle yavaşça tavan arasını taradı. Olympia’nın yanında kutular vardı. Pencere onlardan sonra geliyordu. Sonra birkaç kutu daha. Eski kitaplar. Eski giysiler.</p>

  <p>Dışarıda çakan şimşek tavan arasını aydınlattı. Malorie gözlerini yumdu. Karanlığında, tavan arasının duvarlarını gördü.</p>

  <p>Pencereler. Kutular.</p>

  <p>Ve Malorie’yi yukarı çıkardıklarında Don’un durduğu yerde dikilen bir adam.</p>

  <p><i>Bu imkânsız,</i> diye düşündü.</p>

  <p>Ama adam oradaydı.</p>

  <p>Ve gözlerini tamamen açmadan önce orada kimin durduğunu, tavan arasındakinin kim olduğunu anladı.</p>

  <p>“Gary,” dedi Malorie zihninden aynı anda binlerce düşünce geçerken. “Kilerde saklanıyordun.”</p>

  <p>Victor’un kiler kapısına doğru hırladığını hatırladı.</p>

  <p>Don’un orada uyuduğunu düşünüyordu.</p>

  <p>Malorie, Gary’nin gözlerinin içine bakarken alt kattaki tartışma alevlendi. Jules sesi son derece boğuk çıkıyordu. Don’unki ise öfke dolu. Birbirlerine yumruk savuruyorlardı sanki.</p>

  <p>Gary gölgelerin arasından çıktı. Malorie’ye doğru yaklaştı.</p>

  <p><i>Gözlerimizi kapattığımız ve Tom kapıyı açtığı zaman,</i> diye düşündü, <i>Don onu evin derinliklerine soktu.</i></p>

  <p>“Burada ne yapıyorsun?!” diye bağırdı Olympia aniden. Gary ona bakmıyordu. Tek yaptığı Malorie’ye yaklaşmaktı.</p>

  <p>“<i>Benden uzak dur!</i>” diye bağırdı Malorie.</p>

  <p>Adam Malorie’nin yanında dizlerinin üzerine çöktü.</p>

  <p>“Sen,” dedi. “Şu durumda ne kadar da savunmasızsın. Bir insanı böylesine bir dünyada kapı dışarı etmeyecek kadar anlayışlı olduğunu sanmıştım.”</p>

  <p>Bir kere daha şimşek çaktı.</p>

  <p>“<i>Tom! Jules!</i>”</p>

  <p>Bebeği henüz doğmamıştı ama eli kulağında olmalıydı.</p>

  <p>“Bağırma,” dedi Gary. “Sana öfkeli değilim.”</p>

  <p>“Lütfen beni rahat bırak. Bizi yalnız bırak.”</p>

  <p>Gary güldü.</p>

  <p>“Bunu söylemekten bir türlü vazgeçmiyorsun! Beni göndermek isteyip duruyorsun!”</p>

  <p>Gök gürültüsü duyuldu. Ev arkadaşlarının sesi yükseliyordu.</p>

  <p>“Buradan asla ayrılmadın,” dedi Malorie. Dudaklarından dökülen her kelime göğsünden küçük bir kaya kaldırmak gibiydi.</p>

  <p>“Haklısın. Hiç gitmedim.”</p>

  <p>Malorie’nin gözlerinde yaşlar belirdi.</p>

  <p>“Don bana yardım edecek ve oylamanın sonucunda kapı dışarı edileceğimi öngörecek akla sahipti.”</p>

  <p><i>Don,</i> diye düşündü, <i>sen ne yaptın?</i></p>

  <p>Gary kadının üzerine eğildi.</p>

  <p>“Doğum yaparken sana bir hikâye anlatmamdan rahatsız olur musun?”</p>

  <p>“<i>Ne?</i>”</p>

  <p>“Bir hikâye. Aklını acıdan uzaklaştıracak bir şey. Harika bir iş çıkardığını söylememe izin ver. En azından karımdan çok daha iyi beceriyorsun.”</p>

  <p>Olympia’nın solukları iyice kötüleşmişti, kesik kesikti, bunu atlatamayacak gibiydi.</p>

  <p>“İki ihtimal var,” dedi Gary. “Ya...”</p>

  <p>“Lütfen,” diye sızlandı Malorie. “<i>Lütfen</i> beni yalnız bırak.”</p>

  <p>“Ya düşüncelerim doğru ya da her ne kadar bu kelimeyi kullanmaktan nefret ediyor olsam da <i>bağışıklığım</i> var.”</p>

  <p>Sanki bebek, Malorie’nin bedeninin kıyısına gelmişti ama dışarı çıkamayacak kadar büyüktü. Malorie nefesini tutup gözlerini yumdu. Acı her yerdeydi, hatta karanlığı bile esir almıştı.</p>

  <p><i>Burada olduğunu bilmiyorlar. Aman Tanrım, yukarıda olduğunu bilmiyorlar.</i></p>

  <p>“Uzun bir süre boyunca sokağı izledim,” dedi Gary. “Tom ve Jules blokun etrafında tökezleyerek ilerlerken onları seyrettim. Tom sığındığım çadırı incelerken ondan sadece birkaç santim uzaklıktaydım.”</p>

  <p>“Kes şunu. KES ŞUNU!”</p>

  <p>Ama bağırmak sadece acıyı kötüleştiriyordu. Malorie odaklandı. Ikındı. Nefes aldı. Ama adamın söylediklerini duymadan edemiyordu.</p>

  <p>“Gece gündüz yaratıklar önümden geçerken orada durmuş, hiçbir zarar görmeden onları izliyordum. Bu büyüleyiciydi. Bu sokağa yerleşmemin nedeni de buydu Malorie. Dışarısının ne kadar yoğun olduğuna dair en ufak bir fikrin yok.”</p>

  <p><i>Lütfen. Lütfen. Lütfen. Lütfen. Lütfen. Lütfen. Lütfen. Lütfen. LÜTFEN.</i></p>

  <p>Malorie, Tom’un alt kattan gelen sesini duydu.</p>

  <p>“Jules! Sana ihtiyacım var!”</p>

  <p>Gürültülü ayak sesleri yeniden alt kata yöneldi.</p>

  <p>“TOM! BİZE YARDIM ET! GARY BURADA! TOM!”</p>

  <p>“Şu anda epeyce meşgul,” dedi Gary. “Aşağıda ciddi bir durum var.”</p>

  <p>Gary ayağa kalktı. Tavan arasının kapısına doğru adım atıp kapıyı sessizce kapattı.</p>

  <p>Sonra da kilitledi.</p>

  <p>“Daha iyi mi?” diye sordu.</p>

  <p>“Ne yaptın?” dedi Malorie dişlerinin arasından.</p>

  <p>Aşağıdan gelen bağırışların dozu iyice artmıştı. Sanki herkes aynı anda hareket ediyor gibiydi. Malorie bir anlığına aklını kaçırdığını sandı. Ne kadar güvende olursa olsun yeni dünyanın çılgınlığından gizlenmesinin mümkün olmadığını düşünmeye başlamıştı.</p>

  <p>Tavan arasının kilitli kapısının ardından bir çığlık yükseldi. Malorie bunun Felix olduğunu düşündü.</p>

  <p>“Karım hazır değildi,” dedi aniden Malorie’nin yanında biten Gary. “Onlardan birini gördüğünde onu izliyordum. Onun yaklaşmakta olduğu konusunda karımı uyarmadım. Ben...”</p>

  <p>“<i>Neden bize söylemedin?</i>” diye sordu Malorie ağlayarak ıkınırken.</p>

  <p>“Çünkü,” dedi Gary. “tıpkı diğerleri gibi hiçbiriniz bana inanmazdınız. Don dışında.”</p>

  <p>“<i>Sen aklını kaçırmışsın.</i>”</p>

  <p>Gary sırıtarak güldü.</p>

  <p>“Alt katta neler oluyor?!” diye bağırdı Olympia. “Malorie! Alt katta neler ohıyor?!”</p>

  <p>“<i>Bilmiyorum!</i>”</p>

  <p>“Sorun Don,” dedi Gary “Ona öğrettiklerim konusunda diğerlerini ikna etmeye çalışıyor.”</p>

  <p>“SORUN DON!”</p>

  <p>Alt kattan gelen sesler sanki tavan arasında konuşuyorlarmışçasına netti.</p>

  <p>“ONLARI İNDİREN DON’DU! DON BATTANİYELERİ İNDİRDİ!”</p>

  <p>“Bize zarar vermeyecekler,” diye fısıldadı Gary. Nemli sakalları Malorie’nin kulağına değiyordu.</p>

  <p>Ama kadın artık onu dinlemiyordu.</p>

  <p>“Malorie?” diye fısıldadı Olympia.</p>

  <p>“DON BATTANİYELERİ İNDİRDİ VE KAPIYI AÇTI! EVİN İÇİNDELER! BENİ DUYDUN MU? EVİN İÇİNDELER!”</p>

  <p><i>Bebek geliyor. Bebek geliyor. Bebek geliyor</i></p>

  <p>“Malorie?”</p>

  <p>“Olympia,” dedi umutsuz, bozguna uğramış bir ses tonuyla. <i>Bu doğru muydu? Sesi gerçekten kendini bu kadar ele verebilir miydi?</i> “Evet. Şu anda evdeler.”</p>

  <p>Dışarıdaki fırtına duvarları kamçılıyordu.</p>

  <p>Alttaki kargaşa akıl almaz boyutlara ulaşmıştı.</p>

  <p>“Sesleri kurtlara benziyor.” dedi Olympia ağlayarak. “<i>Sesleri kurtlara benziyor!</i>”</p>

  <p><i>Don. Don. Don. Don. Don. Don. Don. Don. Don. Don.</i></p>

  <p>Battaniyeleri indirdi.</p>

  <p>Onların içeri girmesine izin verdi.</p>

  <p>Biri yaratıkları gördü.</p>

  <p>Onların içeri girmesine izin verdi.</p>

  <p>Biri aklını kaçırmıştı ama kimdi?</p>

  <p>Don onların içeri girmesine izin verdi.</p>

  <p>Don battaniyeleri indirdi.</p>

  <p>Don onların bize zarar vereceğine inanmıyor.</p>

  <p>Don bunun sadece zihnimizde olduğunu düşünüyor.</p>

  <p>Gary yemek odasındaki sandalyede oturmakta olan Don’un yanına çökmüştü.</p>

  <p>Gary kilerdeki perdenin arkasına saklanıp onunla konuşmuştu.</p>

  <p>Don battaniyeleri indirdi.</p>

  <p>Gary onların gerçek olmadığını, zararsız olduklarını söylemişti.</p>

  <p>Biri delirmiş olabilirdi. Deliren kimdi? Kimdi deliren?</p>

  <p><i>Ikın Malorie, ıkın, artık düşünmen gereken bir bebeğin var, eğer istiyorsan gözlerini kapatabilirsin ama ıkın, ıkın.</i></p>

  <p>Yaratıklar sonunda eve girmeyi başarmıştı.</p>

  <p>Ve evdeki herkesin sesi kurtlarınkine benziyordu.</p>

  <p><i>Kuşlar,</i> diye düşündü Malorie panik içinde, <i>gerçekten iyi bir fikirdi.</i> <i>Tom. Harika bir fikirdi.</i></p>

  <p>Olympia telaş içinde sorular sorup duruyordu ama Malorie ona yanıt veremezdi. Zihni meşguldü.</p>

  <p>“Doğru mu? Gerçekten yaratıklardan biri içeri mi girdi? Bu doğru olamaz. Buna asla izin vermeyiz! Yaratıklar gerçekten evin içinde mi? <i>Hem de şu anda?</i>”</p>

  <p>Alt kattaki duvarlardan birine bir şey çarptı. Belki de bu bir bedendi. Köpekler havlıyordu.</p>

  <p><i>Biri köpeklerden birini duvara fırlattı.</i></p>

  <p>“DON BATTANİYELERİ İNDİRDİ!”</p>

  <p>Aşağıda kimlerin gözleri kapalıydı? Kimin aklı başındaydı? Ev arkadaşları deliye dönerken Malorie gözlerini kapatabilir miydi?</p>

  <p><i>Ulu Tanrım,</i> diye düşündü Malorie. <i>Orada ölecekler.</i></p>

  <p>Bebek onu öldürüyordu.</p>

  <p>Gary hâlâ kulağına bir şeyler fısıldıyordu.</p>

  <p>“Malorie, alt kattan gelen sesler demek istediğim şeyi kanıtlıyor. Deliye dönmeleri gerektiğini düşünüyorlar. Ama delirmek zorunda değiller. Aylarımı dışarıda geçirdim. Haftalar boyunca onları izledim.”</p>

  <p>“İmkânsız,” dedi Malorie. Bu kelimeyle Gary’yi mi yoksa hiç dinmeyecekmiş gibi görünen acısını mı hedef aldığını bilmiyordu.</p>

  <p>“İlk defa onlardan birini gördüğümde aklımı kaçıracağımı sandım.” Gary gergin bir şekilde güldü. “Ama delirmedim. Yavaş yavaş aklımın hâlâ başımda olduğunu fark ettiğimde de arkadaşlarıma, aileme, çevremdeki herkese olanları anlamaya başladım.”</p>

  <p>“<i>Seni daha fazla dinlemek istemiyorum!</i>” diye bağırdı Malorie. Ortadan ikiye bölüneceğini sandı. Bir hata olduğunu düşünüyordu. İçinden çıkmak isteyen bebek çok büyüktü ve onu ortadan ikiye bölecekti.</p>

  <p><i>Bu bir oğlan olmalı,</i> diye düşündü.</p>

  <p>“Ne diyeceğim, biliyor musun?”</p>

  <p>“<i>Kes şunu!</i>”</p>

  <p>“Ne diyeceğim, biliyor musun?”</p>

  <p>“<i>Hayır! Hayır! Hayır!</i>”</p>

  <p>Olympia uluyordu, gökyüzü uluyordu, alt kattaki köpekler uluyordu. Malorie özellikle Jules’un sesini duyduğunu düşündü. Alt katta oradan oraya koşturduğunu duyabiliyordu. Alt kattaki banyoda bir şeyleri parçalamaya çalıştığına yemin edebilirdi.</p>

  <p>“Malorie, belki de gerçekten <i>bağışıklığım</i> vardır ya da sadece olan bitenin <i>farkındayımdır.</i>”</p>

  <p><i>Eğer isteseydin bizim için neler yapabileceğini biliyor musun, senin sayende ne kadar güvende olabileceğimizi anlıyor musun,</i> diye haykırmak istiyordu Malorie.</p>

  <p>Ama Gary deliydi.</p>

  <p>Büyük olasılıkla en başından beri öyleydi.</p>

  <p><i>Don battaniyeleri indirdi.</i></p>

  <p>Gary yemek odasında adamın yanında dizlerinin üzerine çökmüştü.</p>

  <p>Kilerdeki perdenin arkasından onunla konuşmuştu.</p>

  <p>Gary. Don’un omzundaki şeytan.</p>

  <p>Tavan arasının kapısına gürültülü bir şekilde vuruldu. “BENİ İÇERİ ALIN!” diye bağırdı biri.</p>

  <p><i>Kapının önündeki Felix,</i> diye düşündü Malorie. <i>Veya Don.</i></p>

  <p>“YÜCE İSA AŞKINA BENİ İÇERİ ALIN!”</p>

  <p>Ama ikisi de değildi.</p>

  <p>Kapının önündeki <i>Tom</i>’du.</p>

  <p>Gary’ye, “<i>Kapıyı açıp onu içeri al!</i>” diye bağırdı Malorie.</p>

  <p>“Bunu yapmamı istediğinden emin misin? Bana pek güvenli bir fikir gibi gelmiyor.”</p>

  <p><i>“Lütfen,</i> lütfen, lütfen! Onu içeri al!”</p>

  <p><i>Kapının önündeki Tom, ulu Tanrım, o Tom, o Tom, ulu Tanrım, o gerçekten Tom.</i></p>

  <p>Sertçe ıkındı. Tüm gücüyle ıkındı.</p>

  <p>“Nefes al,” dedi Gary ona. “Nefes al. Çok az kaldı.”</p>

  <p>“Lütfen,” diye yalvardı Malorie. “<i>Lütfen!</i>”</p>

  <p>“BENİ İÇERİ ALIN! İÇERİ GİRMEME İZİN VERİN!”</p>

  <p>Şimdi Olympia da çığlık atıyordu.</p>

  <p>“<i>Onu içeri al! O Tom.</i>”</p>

  <p>Alt kattaki çılgınlık tüm gücüyle kapıya yükleniyordu.</p>

  <p><i>Tom.</i></p>

  <p>Tom aklını kaçırmıştı. O yaratıklardan birini görmüştü.</p>

  <p>Tom aklını kaçırmıştı.</p>

  <p><i>Onu duydun mu? Sesini duydun mu? Şu çıkardığı sesi. O güzel aklı artık başında olmadığından böyle sesler çıkarıyor.</i></p>

  <p>Gary ayağa kalkıp tavan arasını boylu boyunca arşınladı. Yağmur çatıyı dövüyordu.</p>

  <p>Ve sonra kapıdaki gürültü kesildi.</p>

  <p>Malorie tavan arasının diğer tarafındaki Olympia’ya baktı.</p>

  <p>Olympia’nın siyah saçları gölgelere karışmıştı. Gözleri ise çakmak taşı gibi parlıyordu.</p>

  <p>“Çok... az... kaldı,” dedi.</p>

  <p>Olympia’nın bebeği geliyordu. Malorie durduğu yere rağmen mum ışığında bebeğin dünyaya gelmek üzere olduğunu görebiliyordu.</p>

  <p>İçgüdüsel olarak ona doğru uzandı ama kadın tavan arasının öteki ucundaydı.</p>

  <p>“Olympia! Bebeğinin gözlerini kapatmayı unutma. Bebeğinin gözlerini kapatmayı...”</p>

  <p>Tavan arasının kapısı sert bir darbeyle paramparça oldu. Kilit de kırılmıştı.</p>

  <p>Malorie tüm gücüyle çığlık attı ama tek duyabildiği, yeni dünyanın tüm seslerini bastıran kalp atışlarıydı.</p>

  <p>Sonra sustu.</p>

  <p>Gary ayağa kalkıp pencereye yöneldi.</p>

  <p>Malorie arkasından gelen gürültülü ayak seslerini dinledi.</p>

  <p>Bebeği dünyaya gelmek üzereydi.</p>

  <p>Basamaklardan iniltiye benzer bir ses yükseldi.</p>

  <p>“<i>Kim o?</i>” diye bağırdı Malorie. “Kim o? Herkes iyi mi? Tom, sen misin? Kim o?”</p>

  <p>Göremediği biri merdivenleri tırmanıp tavan arasına çıktı.</p>

  <p>Sırtı merdivenlere dönük olan Malorie, Olympia’nın yüzündeki ifadenin acıdan şaşkınlığa döndüğünü gördü.</p>

  <p><i>Olympia,</i> diye düşündü. <i>Sakın bakma. Çok iyi gidiyorduk. Çok cesurduk. Bakma. Onun yerine çocuğuna uzan. Tamamen doğduğunda bebeğinin gözlerini kapat. Onun gözlerini koru. Kendi gözlerini koru. Bakma. Olympia. Sakın bakma.</i></p>

  <p>Ama arkadaşına bunları söylemek için geç kaldığını biliyordu.</p>

  <p>Olympia öne eğildi. Gözleri fal taşı gibi açılırken dudakları aralandı. Yüzünde birbirinden kusursuz üç daire belirdi. Malorie bir anlığına kadının yüzünün şekilden şekle girdiğini ve ardından parıldadığını gördü.</p>

  <p>“Çok güzelsin,” dedi Olympia gülümseyerek. Yüzündeki çarpık, tuhaf bir gülümsemeydi. “Hiç de kötü görünmüyorsun. Bebeğimi görmek ister misin? Gerçekten bebeğimi görmek ister misin?”</p>

  <p><i>Bebek, bebek,</i> diye düşündü Malorie, <i>bebek hâlâ içinde ve Olympia aklını kaçırdı. Ulu Tanrım, Olympia aklını kaçırdı. Üstelik o lanet olasıca şey benim ve çocuğumun hemen arkasında.</i></p>

  <p>Malorie gözlerini yumdu.</p>

  <p>Gözlerini kapatırken mum ışığının ulaşabildiği son noktada dikilmekte olan Gary’nin görüntüsü zihnine kazındı ama adam hiç de söylediği kadar kendinden emin görünmüyordu. Daha ziyade korkmuş bir çocuğa benziyordu.</p>

  <p>“Olympia,” dedi Malorie. “Bebeğinin gözlerini kapatmalısın. Öne doğru eğilmelisin. Bebeğin için.”</p>

  <p>Malorie arkadaşının yüzündeki ifadeyi göremiyordu. Ama sesi ondaki değişimi ortaya koyuyordu.</p>

  <p>“Ne? Bana çocuğumu nasıl yetiştirmem gerektiğini söylemeye mi kalkıyorsun? Sen ne biçim bir <i>kaltaksın?</i> Sen ne biçim bir...”</p>

  <p>Olympia’nın kelimeleri genizden gelen bir hırlamaya dönüştü.</p>

  <p><i>Delilik nöbeti.</i></p>

  <p>Gary’nin hastalıklı, tehlikeli kelimeleri.</p>

  <p>Olympia uluyordu.</p>

  <p>Malorie’nin bebeği çıkmak üzereydi. Ikındı.</p>

  <p>Sahip olduğunu bile bilmediği bir güçle Malorie havlunun üzerinde doğruldu. Olympia’nın çocuğunu istiyordu. Onu koruyacaktı.</p>

  <p>Sonra tüm o acı ve deliliğin içinde Malorie, Olympia’nın bebeğinin ilk ağlamasını duydu.</p>

  <p><i>Bebeğin gözlerini kapat.</i></p>

  <p>Malorie’nin bebeği sonunda doğduğunda kadının elleri bebeğin gözlerini kapatmak için onu bekliyordu. Başı öylesine yumuşaktı ki Malorie ona zamanında ulaştığını düşündü.</p>

  <p>“Buraya gel,” dedi bebeği göğsüne götürürken. “Buraya gel ve gözlerini kapat.”</p>

  <p>Gary odanın öteki tarafından gergin bir şekilde güldü.</p>

  <p>“İnanılmaz,” dedi.</p>

  <p>Malorie etrafına dokunarak bıçağı bulmaya çalıştı. Parmakları ona dokunduğunda önce kendi göbek bağını kesti. Sonra da altındaki kanlı havludan iki tane şerit kesip çıkardı. Bebeğin bacaklarının arasına dokundu. Bu bir oğlandı ve bunu söyleyebileceği kimsesi yoktu. Ne kız kardeşi, ne annesi, ne babası, ne bir hemşire ne de Tom. Bebeğini sıkıca göğsüne bastırdı.</p>

  <p>Havlu parçasını yavaşça oğlanın gözlerine bağladı.</p>

  <p><i>Dünyaya geldiğinde annesinin yüzünü görmesi ne kadar önemli olabilir ki?</i></p>

  <p>Malorie arkasındaki yaratığın kıpırdandığını duydu.</p>

  <p>“Bebek,” dedi Olympia ama sesi resmen çatırdıyordu. Yaşlı bir kadının sesini kullanarak konuşuyor gibiydi. “Benim <i>bebeğim,</i>” dedi sevinç çığlığına benzer bir sesle.</p>

  <p>Malorie öne doğru kaydı. Bedenindeki kaslar ona direniyordu. Olympia’nın çocuğuna uzandı.</p>

  <p>“İşte, buradayım,” dedi gözlerini bir an olsun açmadan. “Buradayım Olympia. Kucağıma alıp ona bakmama izin ver.”</p>

  <p>Olympia homurdandı.</p>

  <p>“Neden <i>sana</i> izin vereyim ki? Neden çocuğumu istiyorsun? Sen <i>deli misin?</i>”</p>

  <p>“Hayır. Sadece onu görmek istiyorum.”</p>

  <p>Malorie’nin gözleri hâlâ kapalıydı. Tavan arası sessizdi. Yağmur damlaları usulca çatıya düşüyordu. Malorie bedeninin altındaki kanın üzerinde öne doğru kaydı.</p>

  <p>“Ne dersin? Onu görebilir miyim? O bir kız, değil mi? Görünüşe göre tahminlerin doğru çıktı.”</p>

  <p>Malorie dehşete düşmesine neden olan öylesine korkunç bir ses duydu ki döşemenin ortasında kalakaldı.</p>

  <p>Olympia bir şeyler çiğniyordu. Malorie bunun çocuğun göbek bağı olduğunu anladı.</p>

  <p>Midesi bulandı. Gözleri hâlâ sımsıkı kapalıydı. Kusmak üzereydi.</p>

  <p>“Kızını görebilir miyim?” diye sormayı becerdi.</p>

  <p>“İşte burada. <i>Burada!</i>” dedi Olympia. “Ona bak. <i>Ona bak!</i>”</p>

  <p>Sonunda Malorie’nin elleri Olympia’nın bebeğinin üzerindeydi. Bu gerçeklen de bir kızdı.</p>

  <p>Olympia ayağa kalktı. Sanki yağmur sularıyla dolmuş bir birikintiye basıyordu. Malorie bunun kan olduğunu biliyordu. Plasenta, ter ve kan.</p>

  <p>“Teşekkür ederim,” diye fısıldadı Malorie. “Teşekkür ederim, Olympia.”</p>

  <p>Malorie, kadının bu hareketini, bebeğini ona verişini asla unutmayacaktı. Aklını kaçırmış olmasına rağmen çocuğu için en doğru şeyi yaptığı o an asla aklından çıkmayacaktı.</p>

  <p>Malorie ikinci havlu parçasını bebeğin gözlerinin çevresine bağladı.</p>

  <p>Olympia tökezleyerek örtülü pencereye, Gary’nin dikildiği yere doğru ilerledi.</p>

  <p>O şey hâlâ Malorie’nin arkasında bekliyordu ve hareketsizdi.</p>

  <p>Malorie iki bebeği de kucağına alıp kanlı, ıslak parmaklarını çocukların gözlerine siper etti. İki bebek de ağlıyordu.</p>

  <p>Ve aniden Olympia bir şeylerle uğraşmaya, bir şeyleri sürüklemeye başladı.</p>

  <p>Tırmanışa geçmiş gibiydi.</p>

  <p>“Olympia?”</p>

  <p>Çıkan seslerden Olympia’nın bir şeyler kurmayı çalıştığını tahmin etti.</p>

  <p>“Olympia? Ne yapıyorsun Olympia? Gary, onu durdur. <i>Lütfen</i> Gary.”</p>

  <p>Kelimeleri hiçbir işe yaramıyordu. Gary hepsinden daha deliydi.</p>

  <p>Olympia yanında bir yerlerde dikilmekte olan Gary’ye, “Bayım, ben dışarı çıkıyorum.” dedi. “Çok uzun zamandır içerideydim.”</p>

  <p>“Olympia, <i>dur.</i>”</p>

  <p>“DIŞARI çıkıyorum,” dedi. Sesi aynı zamanda hem bir çocuğu hem de ölüm döşeğindeki yaşlı bir kadını andırıyordu.</p>

  <p>“<i>Olympia!</i>”</p>

  <p>Çok geçti. Malorie tavan arasındaki pencerenin camının tuzla buz olduğunu duydu. Sonra bir şey sertçe eve çarptı.</p>

  <p>Sessizlik. Alt katta. Tavan arasında. Sonra Gary konuşmaya başladı.</p>

  <p>“Kendini astı! <i>Göbek bağıyla kendini astı!</i>”</p>

  <p><i>Hayır Tanrım, lütfen gördüklerini bana tarif etmesine izin verme.</i></p>

  <p>“Göbek bağıyla kendini astı! Bu, <i>hayatım boyunca</i> gördüğüm en inanılmaz şey! Resmen göbek bağıyla kendini astı!”</p>

  <p>Ne kadar eğlendiği sesinden ve kahkahalarından anlaşılabiliyordu.</p>

  <p>Arkasındaki şey hareketlendi. Malorie deliliğin tam ortasındaydı. Eski deliliğin. Savaşa katılan, boşanan, yoksulluk çeken ve arkadaşlarının kendilerini... göbek bağıyla astığını öğrenen insanlara özgü deliliğin.</p>

  <p>“Göbek bağının ucunda sallanıyor! İnanabiliyor musun? <i>Göbek bağının ucunda!</i>”</p>

  <p>“<i>Kapat çeneni!</i>” diye bağırdı Malorie gözlerini açmadan. “<i>Kapat çeneni!</i>”</p>

  <p>Ama o şeyin kendisine doğru eğildiğini fark ettiğinde kelimeleri boğazına dizildi. O şeyin bir kısmı (yoksa yüzü müydü?) Malorie’nin dudaklarının dibinde hareket ediyordu.</p>

  <p>Malorie nefes almaktan başka hiçbir şey yapmadı. Kılını bile kıpırdatmadı. Tavan arası sessizdi.</p>

  <p>Yanındaki şeyin sıcaklığını hissedebiliyordu.</p>

  <p><i>Shannon,</i> diye düşündü, <i>bulutlara bak. Bize benziyorlar. Sana ve bana.</i></p>

  <p>Bebeklerin gözlen üzerindeki ellerine odaklandı.</p>

  <p>Arkasındaki şeyin geri çekildiğini duydu. Ondan uzaklaşıyor gibiydi. Uzaklaşıyordu.</p>

  <p>Sonra duraksadı. Durdu.</p>

  <p>Malorie ahşap basamakların çatırdadığını duydu. Bunun merdivenlerden inen birinin sesi olduğundan emin olduktan sonra hâkim olmaya çalıştığı hıçkırıklarını serbest bıraktı.</p>

  <p>Ayak sesleri gittikçe uzaklaşıyordu. Gittikçe belirsizleşiyordu. Sonra duyulmaz oldu.</p>

  <p>“Bizi bıraktı,” dedi bebeklere.</p>

  <p>Şimdi Gary’nin hareket ettiğini duyabiliyordu.</p>

  <p>“<i>Sakın bize yaklaşma!</i>” diye bağırdı gözleri kapalı bir şekilde. “Sakın bize <i>dokunayım</i> deme!”</p>

  <p>Ona dokunmadı. Yanından geçip gitti ve basamaklar tekrar çatırdadı.</p>

  <p><i>Alt kata indi. Kimin hayatta kalıp kimin öldüğüne bakarak.</i></p>

  <p>Derin derin iç geçirdi, yorgunluktan her yeri ağrıyordu. Kan kaybından. Bedeni ona uyumasını söylüyordu. Malorie ve bebekler tavan arasında yalnızdı. Uzanmaya çalıştı. Buna ihtiyacı vardı ama bunun yerine beklemeyi tercih etti. Dinledi. Dinlendi.</p>

  <p><i>Ne kadar zaman geçti? Bebekleri ne kadar zamandır kollarımda tutuyorum?</i></p>

  <p>Ama yeni bir ses tüm rahatlığını alıp götürdü. Alt kattan geliyordu. Eski dünyada sık sık karşılaştığı seslerden biriydi.</p>

  <p>Olympia tavan arasının penceresinden aşağı sallanıyordu. <i>En azından Gary öyle demişti.</i></p>

  <p>Rüzgâra kapılan bedeni sertçe eve çarpıyordu.</p>

  <p>Alt katta ise bir şey çalıyordu.</p>

  <p>Bu bir telefondu. Telefon çalıyordu.</p>

  <p>Malorie telefonun sesi yüzünden neredeyse büyülenmişti. Bunun gibi bir ses duymayalı ne kadar olmuştu?</p>

  <p>Biri onları arıyordu.</p>

  <p>Biri aramalarına <i>dönüyordu.</i></p>

  <p>Malorie plasentanın içinde kayarak döndü. Kızı kucağına koyup nazikçe tişörtüyle sardı. Boş elini kullanarak merdivenlerin tepesini buldu. Basamaklar epeyce dikti. Eskiydi. Henüz doğum yapmış bir kadının kesinlikle kullanmaması gereken türdendiler.</p>

  <p>Ama telefon çalıyordu. Biri onları arıyordu ve Malorie telefona cevap verecekti.</p>

  <p><i>Zııııııııııır</i></p>

  <p>Havludan kestiği göz bağlarına rağmen bebeklere gözlerini kapalı tutmalarını söyledi.</p>

  <p>Bu cümle, sonraki dört yıl boyunca onlara en sık tekrarlayacağı şey olacaktı. Ve onu anlayamayacak kadar küçük olsalar bile hiçbir şey bunu tekrarlamasına engel olamayacaktı.</p>

  <p><i>Zııııııııııır</i></p>

  <p>Kalçasını döşemenin kenarına kadar kaydırdı ve bacaklarını aşağıya sallayarak ayağını ilk basamağa koydu. Bedeni durması için ona yalvarıyordu.</p>

  <p>Ama basamakları inmeye devam etti.</p>

  <p>Artık basamakların başına gelmişti. Oğlanı sağ koluna aldı ve eliyle çocuğun yüzünü örttü. Kız hâlâ tişörtünün içindeydi. Gözleri kapalıydı ve dünya kapkaraydı. Uykuya o kadar çok ihtiyacı vardı ki merdivenlerden kayıp düşse bile doğrudan uykuya dalabilirdi. Ama yürüdü, adım atmaktan vazgeçmedi ve telefonu yol göstericisi olarak kullandı.</p>

  <p><i>Zıııııııııııııııııııııır</i></p>

  <p>Ayakları ikinci katın beyaz koridora boyunca uzanan açık mavi renkli halıya dokundu. Gözleri kapalı olduğundan renkleri göremiyordu. Tıpkı Jules’un sağdaki duvara dayanmış vaziyette yüzükoyun yerde yattığını, başının hizasından başlayıp yere koyduğu ellerine kadar uzanan beş kan lekesini görmediği gibi.</p>

  <p>Merdivenlerin başında duraksadı. Derin derin nefes aldı. Kendini bunu yapabileceğine inandırdı ve yoluna devam etti.</p>

  <p>Cheryl’in yanından geçti ama bunu bilmiyordu. Henüz değil. Cheryl’in yüzü zemin kata, ayakları ise ikinci kata bakıyordu. Bedeni doğal olamayacak kadar korkunç bir şekilde bükülmüştü.</p>

  <p>Malorie bunu bilmeden kadının ölü bedeninin sadece birkaç santim yanından geçti.</p>

  <p>Merdivenleri indiğinde az kalsın Felix’e dokunacaktı. Ama dokunmadı. Daha sonra yüzündeki deliklere dokunduğunda nefesini tutacaktı.</p>

  <p><i>Zıııııııııııııııııııııır</i></p>

  <p>Sibirya kurtlarının birinin yanından geçtiğine dair en ufak fikri yoktu. Duvarın dibinde yığılıp kalmıştı; duvarda koyu mor renkli bir leke vardı.</p>

  <p><i>Burada hâlâ biri var</i> mı, diye sormak istiyordu. Bunu haykırmak istiyordu. Ama telefon çalıyordu ve ona yanıt verene kadar susmayacağına inanıyordu.</p>

  <p>Sırtını duvara vererek sesi takip etti.</p>

  <p>Kırık camlardan içeri yağmur ve rüzgâr giriyordu.</p>

  <p><i>Telefona cevap vermeliyim.</i></p>

  <p>Gözlerini açacak olsaydı evin her yanına bulaşmış kanları hazmetmesi mümkün olmayacaktı.</p>

  <p><i>Zıııııııııııııııııııııır</i></p>

  <p>Bunların tümünü daha sonra görecekti. Ama o anda telefonun sesi o kadar yüksek ve o kadar yakındı ki.</p>

  <p>Malorie sırtını duvara dayayıp döndü ve sonra işkenceye benzer bir acı içinde halıya adım attı. Telefon küçük sehpanın üzerinde duruyordu. Bedeninin her santimetrekaresi ağrıyor, yanıyordu. Oğlanı kucağındaki kızın yanına koyarak elini uzattı ve durmaksızın çalan telefonu kavradı.</p>

  <p>“Alo?”</p>

  <p>“Alo.”</p>

  <p>Bu bir adamdı. Sesi son derece sakin geliyordu. O ana hiç uygun değildi.</p>

  <p>“Kimsiniz?” diye sordu Malorie.</p>

  <p>Elindekinin bir telefon olduğunu güçlükle anladı.</p>

  <p>“Benim adım Rick. Mesajınızı birkaç gün önce aldık. O sırada size dönemeyecek kadar meşguldük. Adınız nedir?”</p>

  <p>“Siz kimsiniz?”</p>

  <p>“Tekrarlıyorum, benim adım Rick. Tom isminde bir adam bize mesaj bırakmış.”</p>

  <p>“Tom.”</p>

  <p>“Evet. O da sizinle birlikte yaşıyor, değil mi?”</p>

  <p>“Benim adım Malorie.”</p>

  <p>“İyi misin Malorie? Sesin çok kötü geliyor.”</p>

  <p>Malorie derin bir nefes aldı. Bir daha asla iyi olamayacağını düşünüyordu.</p>

  <p>“Evet,” diye yanıtladı. “İyiyim.”</p>

  <p>“Şu anda pek zamanımız yok. Olduğun yerden ayrılmaya ne dersin? Daha güvenli bir yere gitmeye? Yanıtının evet olacağını farz ediyorum.”</p>

  <p>“Evet,” dedi Malorie.</p>

  <p>“O zaman şöyle yapacaksın. Eğer mümkünse söylediklerimi yaz. Kalemin var mı?”</p>

  <p>Malorie evet deyip Tom’un telefon rehberinin yanına koyduğu kalemi aldı.</p>

  <p>Bebekler ağlıyordu.</p>

  <p>“Sanırım yanında bir bebek var.”</p>

  <p>“Evet.”</p>

  <p>“Daha iyi bir yer bulmayı istemenin nedeninin bu olduğunu varsayıyorum. Malorie, şunları yapacaksın. Nehirden gel.”</p>

  <p>“Ne?”</p>

  <p>“Nehirden gel. Nerede olduğunu biliyor musun?”</p>

  <p>“E-evet. Nerede olduğunu biliyorum. Evin hemen arkasında. Kuyudan yüz metre kadar uzakta olduğunu söylemişlerdi.”</p>

  <p>“Güzel. Nehirden gel. Yapacağınız en tehlikeli şeylerden biri olacak ama sen ve Tom onca zaman boyunca hayatta kalabildiğinize göre bunun da üstesinden gelebilirsiniz. Sizi haritada buldum ve gördüğüm kadarıyla en az otuz kilometre kat etmeniz gerekecek. Şimdi. Nehir kollara ayrılacak...”</p>

  <p>“Ne yapacak?”</p>

  <p>“Üzgünüm. Çok aceleci davrandım. Ama sizi yönlendirdiğim yer çok daha güvenli bir yer.”</p>

  <p>“Bu nasıl oluyor?”</p>

  <p>“Pekâlâ, ilk olarak hiç penceremiz yok. Suyumuz akıyor ve kendi sebzemizi kendimiz yetiştiriyoruz. Son günlerde bulabileceğin en korunaklı yerlerden biri. Yeterince yatak odamız var. Güzel odalar. Çocuğumuz öncekine göre daha iyi durumda olduğumuza inanıyor.”</p>

  <p>“Orada kaç kişisiniz?”</p>

  <p>“Yüz sekiz.”</p>

  <p>Bu sayı Malorie için herhangi anlam ifade edebilirdi. Milyonlar olsa bile ne değişirdi?</p>

  <p>“Ama önce buraya nasıl geleceğinizi açıklamama izin ver. Nereye gideceğini öğrenmeden telefon hattının kesilmesi tam bir felaket olur.”</p>

  <p>“Tamam.”</p>

  <p>“Nehir dört kola ayrılacak. Senin takip etmen gereken, sağdan ikincisi. Sağdaki sazlıklara yapışıp bunun üstesinden gelmeyi bekleyemezsin. Zor olacak. Ve gözlerini açmak zorunda kalacaksın.”</p>

  <p>Malorie yavaşça başını iki yana salladı. <i>Hayır.</i></p>

  <p>Rick konuşmayı sürdürdü.</p>

  <p>“Ve zamanı geldiğini böylelikle anlayacaksın,” dedi adam. “Bir kayıt duyacaksın. Bir ses. Bütün gün boyunca nehrin kenarında oturamayız. Bu çok tehlikeli. Bunun yerine oraya bir hoparlör koyduk. Hareketle tetikleniyor. Bunun gibi cihazlar sayesinde tesisimizin etrafındaki ormanlık alanı ve nehri yakından takip edebiliyoruz. Hoparlör devreye girdiğinde kayıt otuz dakika boyunca kendini tekrar edecek. Onu duyacaksın. Epeyce yüksek sesli ve net. Sesi duyduğunda ise gözlerini açmak zorunda kalacaksın.”</p>

  <p>“Teşekkürler Rick ama bunu yapamam.”</p>

  <p>Malorie’nin sesi yansızdı. Paramparçaydı.</p>

  <p>“Bunun korkutucu olduğunu biliyorum. Kesinlikle öyle. Ama sanırım her şeyin bir bedeli var. Başka seçeneğiniz yok.”</p>

  <p>Malorie telefonu kapatmayı düşündü ama Rick konuşmayı sürdürdü.</p>

  <p>“Burada çok güzel gelişmeler var. Her gün ilerleme kaydediyoruz. Tabii ki hayatlarımız eski yaşamlarımıza hiç benzemiyor ama elimizden geleni yapıyoruz.”</p>

  <p>Malorie ağlamaya başladı. Bu adamın ona söyledikleri ona umut mu veriyordu? Yoksa uzun zamandır hissettiği inanılmaz umutsuzluğun farklı bir türü müydü?</p>

  <p>“Bana söylediklerinizi yaparsam,” dedi Malorie, “sizi orada nasıl bulacağım?”</p>

  <p>“Kollardan sonra mı?”</p>

  <p>“Evet.”</p>

  <p>“Bir alarm sistemimiz var. Duyacağın kaydı tetikleyen teknolojiyle aynı şekilde çalışıyor. Doğru kanala girdiğin zaman doksan metre daha ilerleyeceksin. Sonra bizim alarm sistemimizi tetikleyeceksin. Bir parmaklık inecek ve oraya sıkışıp kalacaksın. Biz de parmaklıkların arasına sıkışan şeyin ne olduğunu görmek için geleceğiz.”</p>

  <p>Malorie ürperdi.</p>

  <p>“Öyle mi?” diye sordu.</p>

  <p>“Evet. Sesin kulağa biraz şüpheci geliyor.”</p>

  <p>Eski dünyaya ait görüntüler Malorie’nin zihnine akın etti ama her birine, adamın anlattığı yer güzel, kötü, şu anda olduğu yerden daha iyi ya da daha beter olsa bile bir daha asla özgür olamayacağını hatırlatan bir tasma, bir zincir, içgüdüsel bir his eşlik ediyordu.</p>

  <p>“Orada kaç kişisiniz?” diye sordu Rick.</p>

  <p>Malorie evin sessizliğini dinledi. Pencereler kırılmıştı. Büyük ihtimalle kapı da açıktı. Ayağa kalkmak, kapıyı kapatmak, pencereleri örtmek zorundaydı ama bunların tümü sanki başka birinin başına geliyormuş gibiydi.</p>

  <p>“Üç,” dedi cansız bir şekilde. “Sayıda bir değişiklik olursa...”</p>

  <p>“O konuda endişelenme Malorie. Kaç kişi gelirseniz gelin sorun değil. Birkaç yüz kişiye yetecek kadar yerimiz var ve daha fazlası üzerinde çalışıyoruz. Sadece elinizi olabildiğince çabuk tutun.”</p>

  <p>“Rick, bana hemen yardım edebilir misin?”</p>

  <p>Rick’in derin bir nefes aldığını duydu.</p>

  <p>“Üzgünüm Malorie. Bu çok büyük bir risk. Bana burada ihtiyaçları var. Bunun kulağa bencilce geldiğini biliyorum ama korkarım senin bize gelmen gerekecek.”</p>

  <p>Malorie sessizce başıyla onayladı. Tüm acımasızlığa, kayıplarına ve acısına rağmen bu adamın güvende kalması gerektiğini biliyor ve buna saygı duyuyordu.</p>

  <p><i>Tek sorun şu ki şu anda gözlerimi açamam ve kucağımda henüz dünyayı görmemiş iki tane minicik bebek var. Oda çiş, kan ve ölüm kokuyor. Odaya dışarıdan hava doluyor. Hava soğuk ve bunun pencerenin kırıldığı ya da sokak kapısının açık olduğu anlamına geldiğini biliyorum. Tehlikeli bir şekilde açık olduğunu. Söylediklerinin hepsi kulağa harika geliyor Rick, gerçekten öyle ama tek başıma tuvalete bile nasıl gideceğimi düşünürken nehirde doksan kilometrelik bir yolculuğa çıkabileceğimden emin değilim.</i></p>

  <p>“Malorie, seni ara sıra kontrol edeceğim. Tekrar arayacağım. Yoksa hemen yola çıkmak mı istersin?”</p>

  <p>“Bilmiyorum. Ne zaman gelebileceğime dair hiçbir fikrim yok.”</p>

  <p>“Tamam.”</p>

  <p>“Fakat teşekkür ederim.”</p>

  <p>Malorie hayatı boyunca asla böylesine içten teşekkür etmemişti.</p>

  <p>“Seni bir hafta sonra tekrar arayacağım Malorie.”</p>

  <p>“Tamam.”</p>

  <p>“Malorie?”</p>

  <p>“Eğer aramazsam ikimizden birinin telefon hattı kesilmiş olabilir. Sadece burada olacağımıza inan. İstediğin zaman gel. Seni bekliyor olacağız.”</p>

  <p>“Tamam,” dedi Malorie.</p>

  <p>Rick, Malorie’ye kendi numarasını verdi. Malorie kalemi kullanarak ama gözlerini bir an olsun açmadan telefon numarasını açık durumdaki telefon rehberine yazdı.</p>

  <p>“Hoşçakal Malorie.”</p>

  <p>“Hoşçakal.”</p>

  <p>Telefonla yapılan her zamanki, günlük konuşmalardan biri.</p>

  <p>Malorie telefonu kapattı. Sonra başını göğsüne düşürüp ağlamaya başladı. Kucağındaki bebekler kıpırdanıyordu. Hiç durmadan yirmi dakika daha ağladı. Ta ki kilerin kapısını tırmalayan bir şeyin sesini duyana kadar. Bu, Victor’du. Dışarı çıkmak için havlıyordu. Bir şekilde kilere kilitlenip kalmıştı. Belki de başına gelecekleri bilen Jules onu oraya kapatmıştı.</p>

  <p>Battaniyeleri yeniden örtüp kapıları kapattıktan sonra süpürge saplarından birini kullanarak evin her yerini kontrol edecekti. Kendini gözlerini açabilecek kadar güvende hissettiğinde aradan altı saat geçmiş olacaktı. O noktada, bebeğini doğururken evde olup bitenler tüm acımasızlığıyla gözler önüne serilecekti.</p>

  <p>Ama ondan önce Malorie sımsıkı kapattığı gözleriyle ayağa kalkacak ve kilere giden merdivenlere ulaşmak için oturma odasından çıkacaktı.</p>

  <p>Ve orada Tom’un cesedinin yanından geçecekti.</p>

  <p>Cesedin ona ait olduğunu anlamayacaktı. Şeker torbalarından birine çarptığını düşünecekti. Ardından, kuyu suyuyla dolu kovanın önünde yere çöküp kendini ve çocukları temizlemeye koyulacaktı.</p>

  <p>Sonraki aylarca Rick’le defalarca telefonda konuşacaktı. Ama kısa zaman sonra evin telefon hattı kesilecekti.</p>

  <p>Evi cesetlerden ve kandan arındırması altı ayını alacaktı. Kilere ulaşmaya çalışan Don’un cesedini mutfağın zemininde bulacaktı. Sanki kaybettiği aklını Gary’den geri isteyecekmiş gibi deliye dönmüş bir halde oraya koşmuştu. Gary’yi arayacaktı. Hem de her yerde. Ama onun izine dahi rastlayamayacaktı. Onu asla aklından çıkarmayacaktı. Onunla karşılaşma ihtimalini. Dışarıda. Dünyada.</p>

  <p>Ev arkadaşlarını arka bahçedeki kuyunun ardına yarım bir daire çizecek şekilde gömecekti. Kendisi ya da çocuklar için su çekmeye gittiğinde gözleri bağlı vaziyette kazdığı ve doldurduğu mezarların engebeli dokusunu sonsuza dek hissedecekti.</p>

  <p>Tom’u eve mümkün olduğunca yakın gömecekti. Çocukları temiz hava almaları için gözleri bağlı bir halde çıkardığı çimenlik alana. Ruhlarının olabildiğince özgür bir şekilde dolanabileceği umduğu bir yere.</p>

  <p>Rick’in telefonda ona tarif ettiği yere yakında gelip gelmeyeceğine dair sorduğu soruya evet karşılığını vermesi dört yılını alacaktı.</p>

  <p>Ama şimdi kendini temizliyordu. Çocukları yıkamaya çalışıyordu. Ve bebekler ağlıyordu.</p>
</body>
</html>
