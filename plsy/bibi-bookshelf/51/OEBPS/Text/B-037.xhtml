<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R37" src="../Images/R37.jpg" /></h1>

  <p class="p1">Malorie eve geldiğinden beri ilk defa başkalarının bilmediği bir şey biliyordu.</p>

  <p>Tom ve Jules henüz dönmüşlerdi. Ev arkadaşları akşam yemeğini hazırlarken Tom, konserve yiyeceklerden oluşan yeni erzaklarını kilere taşıdı. Malorie onunla orada buluştu. Belki de Gary, Frank’in yazdıklarını derinlemesine incelemek için defteri saklıyordu. Kendisi de yazmış olabilirdi. Her halükarda Tom’un bilmesi gerekiyordu. Hem de hemen.</p>

  <p>Tom kilerin ışığı altında yorgun ama muzaffer görünüyordu. Açık renkli saçları kirlenmişti. Malorie’nin onunla birlikte kilere ilk inişine kıyasla yüz hatları daha yaşlı gibiydi. Zayıflıyordu. Kendisinin ve Jules’un sırt çantasındaki konserveleri sistemli bir şekilde çıkarıp raflara yerleştirdi. Markette olmanın nasıl bir his olduğundan, çürümüş yiyeceklerin kokusundan konuşmaya başladığı sırada Malorie aradığı fırsatı buldu.</p>

  <p>Ama o anda kilerin kapısı açıldı.</p>

  <p>Gelen, Gary’ydi.</p>

  <p>“Elimden gelirse sana yardım etmek isterim,” dedi Tom’a merdivenlerin tepesinden.</p>

  <p>“Pekâlâ,” dedi Tom. “O zaman aşağı gel.”</p>

  <p>Gary toprak zemine ulaştığında Malorie kilerden çıktı.</p>

  <p>Artık herkes yemek odasındaki masanın etrafında toplanmıştı. Malorie hâlâ bir fırsat arıyordu.</p>

  <p>Tom ve Jules geçirdikleri bir haftayı yavaş yavaş anlatmaya koyuldu. Anlattıkları inanılmazdı ama Malorie’nin zihni Gary’ye kilitlenmişti. Normal davranmaya çalışıyordu. Anlattıklarını dinliyordu. Geçen her dakika, Tom’un evin geri kalanı için Gary’nin bir tehdit olduğunu bilmediği anlara ekleniyordu.</p>

  <p>Sanki o ve diğerleri Gary’nin özel alanını işgal ediyormuş gibiydiler. Sanki Gary ve Don, onları <i>kendi</i> yemek odalarına, fısıltıyla konuşmayı en çok sevdikleri yere davet etme hakkına sahiplermiş gibi. İkisi odada o kadar uzun zaman geçiriyorlardı ki oda onlar gibi kokuyordu. Akşam yemeğini oturma odasında yiyecek olsalardı grubun geri kalanına katılırlar mıydı? Malorie hiç sanmıyordu.</p>

  <p>Tom gözleri bağlı bir halde beş kilometre yürümenin nasıl bir his olduğunu anlatırken Gary oldukça cana yakın, konuşkan ve ilgiliydi. Adam ağzını ne zaman açsa Malorie ona bağırarak susmasını söylemek istiyordu. Önce eteğindeki taşları dök, demek istiyordu.</p>

  <p>Ama bekledi.</p>

  <p>“Hayvanların etkilenmediğine ikna olduğunu mu söylemek istiyorsun?” diye sordu Gary ağzı yengeç etiyle tıka basa dolu halde.</p>

  <p>“Hayır, öyle demiyorum,” dedi Tom. “Henüz değil. Belki de görünce etkilenecekleri bir şeyin yanından geçmemişizdir.”</p>

  <p>“Bu ihtimal oldukça düşük,” dedi Gary.</p>

  <p>Malorie az kalsın bağıracaktı.</p>

  <p>Sonra Tom herkes için başka bir sürprizi olduğunu ilan etti.</p>

  <p>“Sırt çantan tıpkı bir palyaço arabası gibi,” dedi Gary gülümseyerek.</p>

  <p>Tom geri döndüğünde elinde küçük, kahverengi bir kutu taşıyordu. Kutunun içinden sekiz tane bisiklet koması çıkardı.</p>

  <p>“Bunları markette bulduk,” dedi. “Oyuncak reyonunda.”</p>

  <p>Herkese birer tane dağıttı.</p>

  <p>“Benimkinin üzerinde adım yazıyor,” dedi Olympia.</p>

  <p>“Hepsinin üzerinde yazıyor,” dedi Tom. “İsimlerinizi gözlerim kapalı bir halde yazdım.”</p>

  <p>“Bunlar ne için?” diye sordu Felix.</p>

  <p>“Dışarıda daha fazla zaman geçirmeye başlayacağımız bir döneme yaklaşıyoruz,” dedi Tom otururken. “Bunlarla birbirimize sinyal verebiliriz.”</p>

  <p>Gary aniden kornasını öttürdü. Sesi bir kazı andırıyordu. Herkes kornalarını çalmaya başladığında ise oda sanki bir kaz sürüsüyle dolmuş gibiydi.</p>

  <p>Gülümserken Felix’in gözlerinin altındaki halkalar genişledi.</p>

  <p>“Ve <i>bu</i> da,” dedi Tom, “büyük kapanış.” Sırt çantasına uzandı ve çantasından bir şişe çıkardı. Bu romdu.</p>

  <p>“Tom!” dedi Olympia.</p>

  <p>“Evime dönmeyi istememin asıl nedeni buydu,” diye şakalaştı Tom onlarla.</p>

  <p>Ev arkadaşlarının kahkahalarını dinleyen, gülümsemelerini gören Malorie artık dayanamayacak hale geldi.</p>

  <p>Avuç içlerini masaya vurarak ayağa kalktı.</p>

  <p>“Gary’nin çantasına baktım,” dedi. “Bize bahsettiği defteri buldum. Battaniyeleri indirmekle ilgili olanı. Frank’in yanına aldığını söylediği defteri.”</p>

  <p>Odaya sessizlik çöktü. Bütün ev arkadaşları ona bakıyordu. Yanaklarına bir anda ateş basınca suratı kıpkırmızı kesildi. Alnında ter damlacıkları oluşmaya başlamıştı.</p>

  <p>Rom şişesini hâlâ elinde tutan Tom, Malorie’nin yüzünü inceledi. Sonra yavaşça Gary’ye döndü.</p>

  <p>“Gary?”</p>

  <p>Gary gözlerini masaya dikmişti.</p>

  <p><i>Zaman kazanmaya çalışıyor,</i> diye düşündü Malorie. <i>Lanet olasıca herif düşünmek için zaman kazanmaya çalışıyor.</i></p>

  <p>“Aslında,” dedi Gary, “ne diyeceğimi tam olarak bilemiyorum.”</p>

  <p>“Başka birinin eşyalarını mı karıştırdın?” diye sordu Cheryl ayağa kalkarak.</p>

  <p>“Karıştırdım. Evet. Bunun evin kurallarını ihlal etmek anlamına geldiğini biliyorum ama bulduğum şey hakkında konuşmamız gerekiyor.”</p>

  <p>Oda yeniden sessizleşti. Malorie hâlâ ayaktaydı. Bedenindeki elektrik akımını hissedebiliyordu.</p>

  <p>Jules, “Gary?” diyerek adamı zorlamaya çalıştı.</p>

  <p>Gary sandalyesinde arkaya yaslandı. Derin bir nefes aldı. Kollarını göğsünde kavuşturdu. Sonra kollarını açıp iki yana bıraktı. Ciddi görünüyordu. Sinirlenmişti. Sonra sırıttı. Ayağa kalkıp çantasına gitti. Çantayı aldı ve masanın üzerine bıraktı.</p>

  <p>Diğerleri çantaya bakıyordu ama Malorie, Gary’nin suratını inceliyordu.</p>

  <p>Adam çantayı açtı ve defteri çıkardı.</p>

  <p>“Evet,” dedi Gary. “Defter <i>benim</i> yanımda. Frank’in defteri bende.”</p>

  <p>“Frank’in mi?” diye tekrarladı Malorie.</p>

  <p>“Evet,” dedi Gary kadına dönerek. Sonra tiyatro sahnelerine özgü, centilmenvari bir tavır takınarak, “Seni küçük meraklı,” dedi.</p>

  <p>Ansızın herkes aynı anda konuşmaya başladı. Felix defteri istiyordu. Cheryl, Malorie’nin bunu ne zaman öğrendiğini bilmek istiyordu. Don parmağını Malorie’ye doğrultmuş bağırıyordu.</p>

  <p>Karmaşanın tam ortasında Malorie’ye bakmaya devam eden Gary; “Seni paranoyak hamile <i>kaltak</i>,” dedi.</p>

  <p>Jules adama doğru hamle etti. Köpekler havlıyordu. Tom araya girdi. Herkese susmaları için bağırıyordu, durmalarını söylüyordu. Malorie hareket etmedi. Tek yaptığı, Gary’ye bakmaktı.</p>

  <p>Jules geri adım altı.</p>

  <p>“Malorie’nin bunu <i>hemen</i> açıklaması gerekiyor,” diye patladı Don. Ayağa fırladı ve parmağını öfkeli bir şekilde Malorie’ye doğrulttu.</p>

  <p>Tom kadına baktı.</p>

  <p>“Malorie?” dedi.</p>

  <p>“Ona güvenmiyorum.”</p>

  <p>Ev arkadaşları daha fazlasını bekliyordu.</p>

  <p>Olympia, “Defterde ne yazıyor?” diye sordu.</p>

  <p>“Olympia!” dedi Malorie. “Defter hemen şurada. Açıp kendin oku.”</p>

  <p>Ama defter çoktan Felix’in ellerindeydi.</p>

  <p>“Neden hayatını tehlikeye atan bir adamdan hatıra saklamak isteyesin ki?” diye sordu.</p>

  <p>“Defteri saklamamın nedeni de <i>tam olarak</i> bu,” dedi Gary ısrarcı bir tavırla. “Frank’in ne düşündüğünü bilmek istiyorum. Haftalar boyunca onunla birlikte yaşadım ve bizi öldürmeyi deneyebileceği aklımın ucuna bile gelmedi. Belki de bunu bir uyarı niyetine saklıyorumdur. Onun gibi düşünmeye başlamamak için. Sizlerin de aynı hataya düşmemesi için.”</p>

  <p>Malorie öfkeli bir şekilde başını iki yana salladı.</p>

  <p>“Frank’in defteri yanında götürdüğünü söylemiştin,” dedi.</p>

  <p>Gary cevap verecek oldu ama sonra durdu.</p>

  <p>“Bunun için tatmin edici bir cevabım yok,” dedi Gary. “Muhtemelen defterin yanımda olduğunu öğrenirseniz korkacağınızı düşündüm. Ne isterseniz onu düşünebilirsiniz ama bana güvenmenizi tercih ederim. Yaşamakta olduğumuz koşullara bakıldığında bir yabancının eşyalarını kurcaladığın için seni suçlayamam ama en azından bana kendimi savunma şansını tanıyın.”</p>

  <p>Tom artık deftere bakıyordu. Kelimeler gözlerinin ardında sürünerek ilerliyor gibiydi.</p>

  <p>Defter sonra Don’un eline geçti. Yüzündeki öfkeli ifade yerini yavaşça akıl karışıklığına bıraktı.</p>

  <p>Sonra Malorie, herhangi bir oylamanın çözebileceğinden çok daha büyük bir şeyin farkındaymış gibi parmağını Gary'ye doğrultup, “Burada daha fazla kalamazsın. Buradan <i>ayrılmalısın,</i>” dedi.</p>

  <p>“Malorie,” dedi Don kadını ikna etmeye çalışarak, “haydi ama; adam kendini açıklamaya çalışıyor.”</p>

  <p>“Don,” dedi Felix, “sen o lanet olasıca aklını mı kaçırdın?”</p>

  <p>Hâlâ defteri elinde tutmakta olan Don, Gary’ye döndü.</p>

  <p>“Gary,” dedi, “bunun ne kadar kötü göründüğünü anlamalısın.”</p>

  <p>“Anlıyorum. Tabii ki anlıyorum.”</p>

  <p>“Bu senin el yazın değil mi? Bunu kanıtlayabilir misin?”</p>

  <p>Gary çantasından bir kalem çıkardı ve defterin sayfalarından birine adını yazdı.</p>

  <p>Tom kısa bir anlığına yazıya baktı.</p>

  <p>“Gary,” dedi Tom, “geri kalanımızın konuşması gerekiyor. İstersen burada oturabilirsin. Nasıl olsa diğer odada da olsan sesimizi duyabilirsin.”</p>

  <p>“Anlıyorum,” dedi Gary. “Bu geminin kaptanı sensin. Sen ne dersen o olsun.”</p>

  <p>Malorie adama vurmak istiyordu.</p>

  <p>“Pekâlâ,” dedi Tom sakince, “ne yapacağız?”</p>

  <p>“Gitmesi gerekiyor,” dedi Cheryl bir an olsun tereddüt etmeden.</p>

  <p>Sonra Tom oylamayı başlattı.</p>

  <p>“Jules?”</p>

  <p>“Burada kalamaz Tom.”</p>

  <p>“Felix?”</p>

  <p>“Hayır demek istiyorum. Birini dışarı atmak için oylama yapamayacağımızı söylemek istiyorum ama o defteri yanında taşımasının başka hiçbir nedeni olamaz.”</p>

  <p>“Tom,” dedi Don, “bu defa, gitmek isteyen birini göndermek için yapmıyoruz bu oylamayı. Birini <i>zorla</i> sokağa almaya çalışıyoruz. Vicdanın buna elverecek mi?”</p>

  <p>Tom, Olympia’ya döndü.</p>

  <p>“Olympia?”</p>

  <p>“Tom,” dedi Don.</p>

  <p>“Don, sen oyunu kullandın.”</p>

  <p>“Kimseyi zorla sokağa atamayız Tom.”</p>

  <p>Defter masanın üzerinde duruyordu. Açıktı. Kelimeler tertemiz bir şekilde gözler önüne serilmişti.</p>

  <p>“Üzgünüm Don,” dedi Tom.</p>

  <p>Don umut dolu bir tavırla Olympia’ya döndü.</p>

  <p>Ama kadın yanıt vermedi. Zaten önemi de yoktu. Ev kararını vermişti.</p>

  <p>Gary ayağa kalktı. Defterini alıp çantasına koydu. Sandalyesinin arkasına geçti ve çenesini havaya kaldırdı. Derin derin nefes aldı. Sonra başıyla onayladı.</p>

  <p>“Tom,” dedi Gary, “Kasklarından birini alabilir miyim? Komşuna ödünç vermişsin gibi düşün.”</p>

  <p>“Tabii ki,” dedi Tom sessizce.</p>

  <p>Sonra Tom odadan ayrıldı. Elinde bir kask ve biraz yiyecekle geri döndü. Hepsini Gary’ye verdi.</p>

  <p>“Böyle mi çalışıyor?” diye sordu Gary kaskın kayışını bağlarken.</p>

  <p>“Bu <i>korkunç</i> bir şey,” diyerek inledi Olympia.</p>

  <p>Tom, Gary’nin kaskı takmasına yardımcı oldu. Sonra onunla birlikte sokak kapısına kadar yürüdü. Ev arkadaşları grup halinde onları takip ediyorlardı.</p>

  <p>“Bu bloktaki tüm evlerin boş olduğunu sanıyorum,” dedi Tom. “Jules’la birlikte keşfettiklerimize göre buradaki evlerden istediğini seçebilirsin.”</p>

  <p>“Evet,” dedi Gary göz bağının ardından gergin bir şekilde gülümseyerek. “Sanırım bu oldukça cesaret verici.”</p>

  <p>İçi alev alev yanan Malorie dikkatli bir şekilde Gary’yi izliyordu.</p>

  <p>Gözlerini kapattığında, herkes gözlerini yumduğu zaman sokak kapısının açılıp kapandığını duydu. Bu sırada adamın ayaklarının çimler üzerinde çıkardığı sesi duyduğunu düşündü. Gözlerini açtığında Don diğerleriyle birlikte giriş salonunda dikilmiyordu. Malorie adamın da Gary’yle birlikte evden ayrıldığını düşündü. Sonra mutfakta bir şeylerin hareket ettiğini duydu.</p>

  <p>“Don?”</p>

  <p>Adam homurdandı. O olduğunu biliyordu.</p>

  <p>Kiler kapısını açıp çarparak kapatmadan önce ağzında bir şeyler geveledi.</p>

  <p>Malorie’yi hedef alan başka bir küfür.</p>

  <p>Herkes sessizce dağılırken yaptıkları şeyin ciddiyetini kavradı.</p>

  <p>Sanki Gary dışarıda her an her yerdeydi.</p>

  <p>Kovulmuştu. Sürgüne gönderilmişti.</p>

  <p>Dışlanmıştı.</p>

  <p><i>Hangisi daha kötü,</i> diye sordu Malorie kendi kendine. <i>Gözümüzü üzerinden ayırmamamız için burada olması mı? Yoksa dışarıda olduğu için ne yaptığını asla öğrenemeyecek olmamız mı?</i></p>
</body>
</html>
