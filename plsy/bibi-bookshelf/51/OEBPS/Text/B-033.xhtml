<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R33" src="../Images/R33.jpg" /></h1>

  <p class="p1"><i>Nehir dört kola ayrılacak,</i> demişti adam ona. <i>Senin takip etmen gereken, sağdan ikincisi. Sağdaki sazlıklara yapışıp bunun üstesinden gelmeyi bekleyemezsin. Zor olacak. Ve gözlerini açmak zorunda kalacaksın.</i></p>

  <p>Malorie kürek çekiyordu.</p>

  <p><i>Ve zamanı geldiğini böylelikle anlayacaksın,</i> demişti adam. <i>Bir kayıt duyacaksın. Bir ses. Bütün gün boyunca nehrin kenarında oturamayız. Bu çok tehlikeli. Bunun yerine oraya bir hoparlör koyduk. Kayıt durmadan kendini tekrar edecek. Onu duyacaksın. Epeyce yüksek sesli ve net. Sesi duyduğunda ise gözlerini açmak zorunda kalacaksın.</i></p>

  <p>Omzundaki acı dalgalanıyordu. İnlemelerini duyan çocuklar ona yardım etmeyi teklif etti.</p>

  <p>Çocuklarla tek başına geçirdiği ilk yıl boyunca durmadan Tom’un sesini duyuyordu. Fikirlerinin çoğu hakkında sadece konuşulmuş, hiçbiri başarıya ulaşmamıştı. Elinde zamandan başka hiçbir şey olmayan Malorie bunların çoğunu denemişti.</p>

  <p><i>Bahçeye mikrofon takmalıyız,</i> demişti bir defasında.</p>

  <p>Tom’un alarm sistemini kuşlardan hoparlörlere yükseltmek konusundaki fikri. İki bebekle bir başına kalan Malorie o mikrofonları istiyordu.</p>

  <p>Ama nasıl olacaktı? Mikrofonları, hoparlörleri ve kabloları nereden bulacaktı?</p>

  <p><i>Bir yere kadar arabayla gidebiliriz,</i> demişti Tom başka bir sefer.</p>

  <p><i>Bu çılgınlık,</i> diye yanıtlamıştı Don.</p>

  <p><i>Hayır, değil. Yavaş</i> süreriz. Sokaklar bomboş. Başımıza gelebilecek en kötü şey ne olabilir ki?</p>

  <p>Kürek çekmekte olan Malorie, banyodaki aynanın karşısında geçirdiği bir anı hatırladı. Aynada başka yüzler görmüştü. Olympia’nınkini. Tom’unkini. Shannon’ınkini. Hepsi ona evden ayrılması, çocukları daha güvenli bir yere götürmesi için yalvarıyordu. Riski tek başına almak zorundaydı. Bunu onun için yapabilecek Tom ve Jules artık yanında değildi.</p>

  <p>O sırada Tom’un sesi geri dönmüştü. Daima Tom’un sesiydi. Zihninin içindeydi, odayı dolduruyordu, aynadan yansıyordu.</p>

  <p><i>Cheryl’in Wagoneer’ının çevresine bir tampon yap. Camları siyaha boya. Neye çarptığına aldırış etme. Sadece sür. Saatte sekiz, dokuz kilometre ilerle. Malorie, artık evde bebekler var. Dışarıda bir şey olup olmadığını öğrenmelisin. Yakında bir tehlikenin olup olmadığını. Mikrofonlar sana bu konuda yardımcı olacaktır.</i></p>

  <p>Malorie banyodan çıkıp mutfağa gitti. Tom’un evine yürüyerek gidebilmeleri için bir zamanlar Felix’in, Jules’un ve Tom’un kullandığı haritayı inceledi. Notları hâlâ haritanın üzerindeydi. Felix’in hesaplamaları. Ölçekten faydalanarak Malorie de kendi yolunu çizdi.</p>

  <p>Tom’un gelişmiş alarm sistemini istiyordu. Ona ihtiyacı vardı. Buna rağmen, henüz kazandığı kararlılığa rağmen nereye gideceğini hâlâ bilmiyordu.</p>

  <p>Bir gece geç saatlerde bebekler uyurken mutfak masasında oturup eve arabayla geldiği o günü düşündü. Bu bir yıldan daha kısa bir zaman önceydi. O zamanlar aklındaki tek şey, gazetede gördüğü ilandaki adresti. Ama nelerin yanından geçmişli?</p>

  <p>Hatırlamaya çalıştı.</p>

  <p><i>Bir çamaşırhane.</i></p>

  <p><i>Güzel. Başka?</i></p>

  <p><i>Vitrinler boştu. Tıpkı bir hayalet kasaba gibi görünüyordu ve ilanı veren kişilerin orayı terk etmiş olabileceklerinden endişeleniyordun. Ya delirdiklerini ya da arabaya atlayıp çok uzaklara gittiklerini düşünüyordun.</i></p>

  <p><i>Evet, doğru. Başka?</i></p>

  <p><i>Bir fırın.</i></p>

  <p><i>Güzel. Başka?</i></p>

  <p><i>Başka mı?</i></p>

  <p><i>Evet.</i></p>

  <p><i>Bir bar.</i></p>

  <p><i>Güzel. Posterde ne yazıyordu?</i></p>

  <p><i>Bilmiyorum. Bu saçma bir soru!</i></p>

  <p>Şeyin... şeyin... adını gördüğünde hissettiğin hüznü hatırlamıyorsun.</p>

  <p><i>Neyin adını?</i></p>

  <p><i>Grubun adını?</i></p>

  <p><i>Grubun mu?</i></p>

  <p>İki hafta önceki bir tarihte konser vereceği söylenen bir grubun adını okumuştun. Neydi o?</p>

  <p><i>Grubun adını asla hatırlayamam.</i></p>

  <p><i>Tamam, ama ya o duyguyu?</i></p>

  <p><i>Hatırlamıyorum.</i></p>

  <p><i>Evet, hatırlıyorsun. O duygu.</i></p>

  <p>Üzgündüm. Korkuyordum.</p>

  <p><i>Orada ne yaptılar?</i></p>

  <p><i>Ne?</i></p>

  <p><i>Barda. Orada ne yaptılar?</i></p>

  <p><i>Bilmiyorum, içtiler. Yemek yediler.</i></p>

  <p><i>Evet. Başka?</i></p>

  <p><i>Dans etmiş olabilirler mi?</i></p>

  <p><i>Dans ettiler</i></p>

  <p><i>Evet.</i></p>

  <p><i>Ve?</i></p>

  <p><i>Ve ne?</i></p>

  <p><i>Nasıl dans ettiler?</i></p>

  <p><i>Bilmiyorum.</i></p>

  <p><i>Neyle dans ettiler?</i></p>

  <p><i>Müzikle dans ettiler Grupla dans ettiler.</i></p>

  <p>Malorie ellerinden birini alnına götürdü ve gülümsedi.</p>

  <p><i>Haklısın. Grubun çaldığı müzikle dans ettiler</i></p>

  <p>Ve grubun mikrofonlara ihtiyacı vardı. Grubun hoparlörlere ihtiyacı vardı.</p>

  <p>Tom’un fikirleri evde tıpkı birer hayalet gibi dolanıyordu.</p>

  <p>Eğer Tom olsaydı, <i>tıpkı bizim yaptığımız gibi,</i> derdi. <i>Jules ve benim</i> <i>blokta dolaştığımız günkü gibi. Yaptıklarımızın çoğuna katılamamıştın ama artık yapabilirsin Malorie. Jules’la birlikte köpekleri bulduk ve sonra onları evime kadar yürümek için kullandık. Bunu düşün Malorie. Her şey birbirini takip etti, her adım bir sonrakinin habercisiydi. Çünkü tembellik etmedik. Risk aldık. Şimdi sen de aynısını yapacaksın. Arabanın ön camını siyaha boya.</i></p>

  <p>Tom gözleri görmeden araba kullanmayı önerdiğinde Don ona katıla katıla gülmüştü.</p>

  <p>Ama Malorie’nin yaptığı tam olarak buydu.</p>

  <p>Victor ona yardım edebilirdi. Bir keresinde Jules, köpeğin o şekilde kullanılmasına karşı çıkmıştı. Ama Malorie’nin yaşadığı evdeki koridorun sonunda iki tane yeni doğmuş bebek vardı. Artık kurallar farklıydı. Hâlâ doğum yüzünden ağrı çekiyordu. Sırtındaki kaslar tutulmuştu. Ani hareketler yaptığında kasıkları parçalanacakmış gibi hissediyordu. Çabucak yoruluyordu. Yeni bir annenin hak ettiği dinlenme imkânını bulamamıştı.</p>

  <p><i>Victor,</i> diye düşünmüştü o zaman, <i>o seni koruyacak.</i></p>

  <p>Kilerde bulduğu boyayla arabanın ön camını siyaha boyadı. Camın iç kısmına çoraplar ve hırkalar yerleştirdi. Garajda bulduğu ahşap tutkalını ve kilerden aldığı bandı kullanarak arabanın tamponunu battaniyelerle ve şiltelerle güçlendirdi. Tüm bunları sokakta yapmıştı. Hem de gözleri bağlı bir halde. Henüz doğum yapmış olmanın verdiği tüm acılara rağmen. Her hareketinde cezalandırılıyormuşçasına.</p>

  <p>Onları tek başına bırakmak zorunda kalacaktı, yalnız gitmeliydi.</p>

  <p>Geldiği yönün tersine doğru yarım kilometre gidecekti. Sonra sola dönüp altı buçuk kilometre daha gidecekti. Ardından sağa dönecek ve dört kilometre boyunca düz gitmeye devam edecekti. O noktada barı aramaya başlayacaktı. Yanında Victor için yiyecek götürecekti; ihtiyacı olduğunda onu arabaya ve arabadaki yiyeceğe geri götürecek olan Victor olacaktı.</p>

  <p>Saatte sekiz, on kilometre kulağa oldukça makul geliyordu. Yeterince güvenliydi.</p>

  <p>Ama ilk denemesinde ne kadar zor olabileceğini fark etti.</p>

  <p>Aldığı tüm önlemlere rağmen önünü görmeden araba kullanmak dehşet vericiydi. Asla ne olduğunu öğrenemeyeceği şeyleri ezip geçerken Wagoneer vahşi bir şekilde sarsılıyordu. Yirmi defa kaldırıma girdi. İki defa direğe tosladı. Bir defasında ise park halindeki bir araca çarptı. Bu saf ve korkutucu bir gerilimdi. Kilometre sayacından gelen her tık sesinde bir çarpışma, bir kaza bekliyordu. Bir trajedi. Eve dönene kadar sinirleri allak bullak olmuştu. Elleri boş dönmüştü ve bunu bir kere daha deneyecek cesarete sahip olduğundan pek emin değildi.</p>

  <p>Ama denedi. Ciddi şekilde hasar görmüş olan Wagoneer ile dokuzuncu denemesinde aradığını buldu.</p>

  <p>Çamaşırhaneyi yedinci denemesinde bulmuştu ve orayı eve ilk gelişinden hatırladığı için bir daha deneyecek cesareti buldu. Gözleri bağlı ve korkmuş vaziyette bir ayakkabıcıya, bir kahveciye, bir dondurmacıya ve bir sinemaya girdi. Ayakkabılarının çıkardığı sesin bir ofis lobisinin mermer zemini üzerinde yankılandığını duydu. Tebrik kartlarıyla dolu bir rafı yere devirdi. Tüm bunlara rağmen barı bulmakta zorlanıyordu. Sonra dokuzuncu günün akşamına doğru Malorie kilitli olmayan ahşap bir kapıdan geçti ve o anda başardığını anladı.</p>

  <p>Ekşimiş meyve, duman ve bayat bira kokusu kadar sıcak bir karşılama daha görmemişti. Dizlerinin üzerine çökerek Victor’un boynuna sarıldı.</p>

  <p>“Bulduk,” dedi.</p>

  <p>Vücudu acı içindeydi. Başı ağrıyordu. Boğazı kurumuştu. Karnını sönmüş, ölgün bir balon gibi hayal etti.</p>

  <p>Ama işte, oradaydı.</p>

  <p>Ahşap bar tezgâhına ulaşmak epey zamanını aldı. Sandalyelere çarpınca dirseğini sertçe bir sütuna vurdu. Bir defa tökezledi ama önündeki masa yere düşmesini önledi. Parmaklarıyla dokunarak çevresindeki ekipmanların ne olduklarını anlamak için bir hayli zaman harcadı. Mutfakta mıydı? İçecekleri karıştırmak için mi kullanılıyordu bu? Victor oyuncu bir tavırla Malorie’yi dürtükleyince kendi etrafında dönen kadın karnını sert bir yere çarptı. Sonunda barı bulmuştu. Victor’un tasmasını çelik taburelerden biri olduğunu düşündüğü şeye bağlayarak barın arkasına geçip şişelere dokundu. Her hareketi ne kadar kısa zaman önce doğum yaptığını hatırlatıyordu. Birer birer şişeleri burnuna götürdü. Viski. Şeftalili bir şey. Limonlu bir şey. Votka. Cin. Ve sonunda rom. Tıpkı Olympia’nın geldiği akşam ev arkadaşlarının eğlenmeye çalışması gibi.</p>

  <p>Elindeki şişe kendisini iyi hissetmesine neden oluyordu. Sanki onu ellerinin arasına almak için binlerce yıl beklemiş gibiydi.</p>

  <p>Şişeyi tezgâh boyunca taşıdı, bir tabure bulup oturdu ve şişeyi ağzına götürüp kafasına dikti.</p>

  <p>Alkol damarlarına yayılıyordu. Bir anlığına acısını dindirir gibi oldu.</p>

  <p>Kendine ait karanlığında, yaratıklardan birinin barda hemen yanında oturuyor olabileceğini biliyordu. Büyük olasılıkla bar onlarla dolup taşıyordu. Her masada üçer yaratık oturuyordu. Onu büyük bir sessizlik içinde izliyorlardı. Aklını kaçırmış gibi görünen, gözleri bağlı haldeki kadını ve rehber köpeğini seyrediyorlardı. Ama o anda bunların hiçbiri Malorie’nin umurunda değildi.</p>

  <p>“Victor,” dedi, “sen de biraz ister misin? Senin de içmeye ihtiyacın var mı?”</p>

  <p>Tadı bir harikaydı.</p>

  <p>Barda bir akşam geçirmenin ne kadar harika bir duygu olduğunu hatırlayarak içkisini tekrar yudumladı. <i>Bebekleri unut, evi unut, her şeyi unut.</i></p>

  <p>“Victor, bu çok güzelmiş.”</p>

  <p>Ama köpeğin meşgul olduğunu gördü. Tabureye bağladığı tasmasını çekiştiriyordu.</p>

  <p>Malorie şişeyi kafasına bir defa daha dikti. Sonra Victor inledi.</p>

  <p>“Victor? Ne oldu?”</p>

  <p>Victor tasmasını sertçe çekiştirmeye başlamıştı. Hırlamıyor ama inliyordu. Malorie köpeği dinledi. Köpeğin sesi kulağa epeyce endişeli geliyordu. Malorie ayağa kalkıp Victor’un tasmasını çözdü ve köpeğin ona yol göstermesine izin verdi.</p>

  <p>“Victor, nereye gidiyoruz?”</p>

  <p>Köpeğin onu içeri girdikleri kapıya geri götürdüğünü biliyordu. Yolda masalara çarptılar. Victor’un patileri seramik zemin üzerinde kayıyordu. Malorie bacağını bir sandalyeye çarptı.</p>

  <p>Koku burada daha güçlüydü. Bar kokuyordu. Dahası da vardı.</p>

  <p>“Victor?”</p>

  <p>Köpek durdu. Sonra yerdeki bir şeyi eşelemeye başladı.</p>

  <p><i>Bu bir fare</i>, diye düşündü Malorie. <i>Burada çok sayıda fare olmalı.</i></p>

  <p>Ayağıyla genişçe bir yay çizmeye kalktığında küçük ve sert bir şeye çarptı. Victor’u kenara çekerek temkinli bir şekilde yere dokundu.</p>

  <p>Bebekleri ve eğer o olmazsa öleceklerini düşündü.</p>

  <p>“Ne var Victor?”</p>

  <p>Bu bir tür halkaydı. Çeliğe benziyordu. Yanında kısa bir halat vardı. Gözleri kapalı bir halde nesneyi inceleyen Malorie bunun ne olduğunu anlayarak ayağa kalktı.</p>

  <p>“Victor, bu bir kiler kapısı.”</p>

  <p>Köpek gürültülü bir şekilde nefes alıyordu.</p>

  <p>“Buraya hiç bulaşmayalım. Bardan almamız gereken bazı şeyler var.”</p>

  <p>Ama Victor tekrar çekiştirdi.</p>

  <p><i>Aşağıda insanlar olabilir</i>, diye düşündü Malorie. <i>Saklanıyor, aşağıda yaşıyor olabilirler. Bebekleri büyütmesine yardımcı olabilecek insanlar.</i></p>

  <p>“Merhaba!” diye seslendi ama yanıt yoktu.</p>

  <p>Göz bağının ardından terler süzülüyordu. Victor tırnaklarını ahşap kapağa geçirmişti. Eğilip kapağı açtığı sırada Malorie bedeninin ortadan ikiye ayrılacağını sandı.</p>

  <p>Bir anda bara dolan koku yüzünden boğulacak gibi oldu. Dikildiği yerde kusarken romun genzini yaktığını hissetti.</p>

  <p>“Victor,” dedi güçlükle nefes alarak. “Aşağıda çürümekte olan bir şeyler var. <i>Bir şeyler...</i>”</p>

  <p>Sonra kavurucu bir korku dalgası bedenini ele geçirdi. Bu, camları siyaha boyanmış bir arabayı kullanmaya çalışan bir kadının duyacağı türden bir korku değildi; daha ziyade, göz bağlarını takmış vaziyette bir odaya girdiğinde orada ondan başka birinin daha olduğunu hissettiği an yaşayacağı türden bir korkuydu.</p>

  <p>Tökezleyerek kilere düşeceğinden ve kilerin dibinde her ne varsa onunla karşılaşacağından korkarak kapıya uzandı. Koku bayatlamış yiyeceklere ait değildi. Kalitesiz içkiler de böyle kokmazdı.</p>

  <p>“Victor!”</p>

  <p>Köpek, kokunun kaynağını keşfetmeye kararlı bir şekilde kadını çekiştiriyordu.</p>

  <p>“Victor! <i>Haydi!</i>”</p>

  <p>Ama köpek vazgeçmedi.</p>

  <p><i>Mezarlar böyle kokar. Ölümün kokusudur bu.</i></p>

  <p>Acı içindeki Malorie, Victor’u çekiştirerek hızla odadan çıktı ve bara dönüp köpeği bağlayabileceği bir direk aradı. Ahşaptan yapılmış bir tane buldu. Köpeğin tasmasını direğe bağladı, dizlerinin üzerine çöktü ve yüzünü ellerinin arasına alarak sakinleşmesi için ona yalvardı.</p>

  <p>“Bebeklere dönmeliyiz,” dedi köpeğe. “Sakinleşmek <i>zorundasın.</i>”</p>

  <p>Ama Malorie’nin kendi kendini de sakinleştirmesi gerekiyordu.</p>

  <p><i>Hayvanların bundan nasıl etkilendiğini belirlemeyi başaramadık. Bunu asla öğrenemedik.</i></p>

  <p>Gözleri kapalı bir halde, kilere uzanan koridora doğru döndü.</p>

  <p>“Victor,” dedi gözlerinden yaşlar akarken. “Aşağıda ne gördün?”</p>

  <p>Köpek hareketsizdi. Gürültülü bir şekilde nefes alıp veriyordu. Fazlasıyla gürültülü bir şekilde.</p>

  <p>“Victor?”</p>

  <p>Ayağa kalkıp köpekten uzaklaştı.</p>

  <p>“Victor. Şuraya kadar gideceğim. Birkaç tane mikrofon bulmaya çalışacağım.”</p>

  <p>Malorie’nin bir parçası ölmeye başlamıştı. Sanki aklını kaçıran oydu. Jules’u düşündü. Bu köpeği kendisini sevdiğinden bile daha çok seven Jules’u.</p>

  <p>Köpek ev arkadaşlarıyla arasındaki son bağlantıydı.</p>

  <p>Köpeğin gırtladığından işkence görüyormuş gibi bir hırıltı yükseldi. Malorie daha önce hiç köpeğin bu sesi çıkardığını duymamıştı. Dünya üzerindeki hiçbir köpek böyle sesler çıkarmazdı.</p>

  <p>“Victor. Buraya geldiğimiz için üzgünüm. Çok üzgünüm.”</p>

  <p>Köpek vahşice hareket edince Malorie köpeğin tasmasından kurtulduğunu düşündü. Ahşap direk paramparça oldu.</p>

  <p>Victor havladı.</p>

  <p>Geriye çekilen Malorie, yorgun dizlerinin arkasında basamağa benzer bir şey hissetti.</p>

  <p>“Victor, hayır. <i>Lütfen.</i> Çok üzgünüm.”</p>

  <p>Köpek bedenini savurarak bir masaya çarptı.</p>

  <p>“Ah Tanrım! VICTOR! <i>Hırlamayı kes! Dur! Lütfen!</i>”</p>

  <p>Ama Victor duramıyordu.</p>

  <p>Malorie arkasındaki halıyla kaplı basamağa dokundu. Sürünerek basamağa çıktı; Victor’un gördüğü şeye arkasını dönmeye korkuyordu. Büzülüp zangır zangır titreyerek köpeğin aklını kaçırmasını dinledi. Köpeğin işeme sesini. Havayı ısırmaya çalışırken dişlerinden gelen çarpma sesini.</p>

  <p>Malorie irkildi. İçgüdüsel olarak silah olarak kullanabileceği bir alete uzandı ve ellerinin, çelikten yapılmış küçük bir sopayı andıran bir şeyi kavradığını hissetti.</p>

  <p>Yavaşça ayağa kalkarak çelik sopanın uzunluğunu ölçmeye çalıştı.</p>

  <p>Victor hâlâ havayı ısırıyordu. Tekrar deliye döndü. Dişleri kırılıyor gibiydi.</p>

  <p>Malorie’nin parmakları, çelik çubuğun ucundaki kısa ve dikdörtgen kısma dolandı. Ucu, çelikten örülmüş bir ağla kaplanmış gibiydi.</p>

  <p>Nefesini tuttu.</p>

  <p>Sahnedeydi. Buraya gelmesine neden olan şeyi ellerinin arasında tutuyordu. Ellerinin arasındaki bir mikrofondu.</p>

  <p>Victor’un kemiklerinin kırıldığını, kürkünün ve elinin yırtıldığını duydu.</p>

  <p>“<i>Victor!</i>”</p>

  <p>Mikrofonu cebine sokuşturdu ve dizlerinin üzerine çöktü.</p>

  <p>Öldür onu, diye düşündü.</p>

  <p>Ama öldüremezdi.</p>

  <p>Çılgına dönmüş bir halde sahnenin üzerindekileri yokladı. Arkasındaki Victor kendi bacaklarından birini çiğniyordu sanki.</p>

  <p><i>Bedenin yorgun. Victor ölüyor. Ama evde iki tane minicik bebek var. Malorie, onların sana ihtiyacı var. Sana ihtiyaçları var, sana ihtiyaçları var, sana ihtiyaçları var.</i></p>

  <p>Gözyaşları birikip göz bağının ardından süzüldü. Kesik kesik inleyerek nefes alabiliyordu. Dizlerinin üzerine çöküp sahnenin diğer ucunda duran kare şeklindeki küçük nesneye doğru uzanan kabloyu takip etti. Ucunda üç mikrofon olan üç kablo daha buldu.</p>

  <p>Victor hiçbir köpeğin çıkarmaması gereken bir ses çıkardı. Sesi, çaresizlik içindeki bir insanı andırıyordu. Malorie bulabildiği her şeyi topladı.</p>

  <p>Hoparlörler taşıyabileceği kadar küçüktü. Mikrofonlar. Kablolar. Ayaklık.</p>

  <p>“Victor, üzgünüm. Çok üzgünüm Victor. Çok üzgünüm.”</p>

  <p>Ayağa kalktığında bedeninin daha fazlasına dayanamayacağını düşündü. Gücü biraz daha az olsaydı sonsuza dek ayağa kalkamayacağına inanıyordu. Yine de ayağa kalktı. Victor çabalamaya devam ederken Malorie sırtını duvara dayayıp yolunu bulmaya çalıştı. Sonunda sahneden inmeyi başardı.</p>

  <p>Victor bir şey görmüştü. O şimdi neredeydi?</p>

  <p>Gözyaşları durmak bilmiyordu. Yine de yabancısı olduğu tuhaf bir duygu onu ele geçirdi: son derece sakindi. Annelik. Sanki kendine yabancı gibiydi, sadece bebekler için hayatta kalmalıydı.</p>

  <p>Barı boylu boyunca geçerek Victor’un bacağına sürtünebileceği kadar yaklaştı köpeğe. Ona sürtünen yeri yanı mıydı? Burnu muydu? Ona veda mı ediyordu? Yoksa Malorie’yi yalamaya mı çalışmıştı?</p>

  <p>Malorie barda yoluna devam ederek içeri girmek için kullandıkları kapıya döndü. Açık vaziyetteki kiler kapısı epeyce yakındaydı ama tam olarak nerede olduğunu kestiremiyordu.</p>

  <p>“BENDEN UZAK DUR! BENDEN UZAK DUR!”</p>

  <p>Topladığı eşyaları taşımaya çalışarak öne doğru bir adım attı ama ayakkabısının altında zemini hissedemedi.</p>

  <p>Dengesini kaybetti.</p>

  <p>Az kalsın düşecekti.</p>

  <p>Toparlanmayı başardı.</p>

  <p>Bardan çıkmadan önce çığlık attığı sırada sesi sanki bir yabancıya aitti.</p>

  <p>Güneş tenini ısıtırken hızla hareket ederek arabaya yöneldi.</p>

  <p>Düşünceleri bölük pörçüktü. Her şey çok çabuk olup bitiyordu. Beton kaldırımdan inip sertçe arabaya çarptı. Elindeki eşyaları aceleyle arabanın arkasına yükledi. Direksiyonun önüne geçtiğinde acı acı feryat etti.</p>

  <p>Acımasızlık. Bu dünya. Victor.</p>

  <p>Kontağa taktığı anahtarı döndürmek üzereyken sırtı terden sırılsıklam olmuş vaziyette donakaldı.</p>

  <p>O yokken arabaya bir şey girmiş olabilir miydi? Hemen yanı başındaki yolcu koltuğunda bir şeyin oturuyor olma ihtimali neydi?</p>

  <p>Eğer arabaya bir şey girdiyse onu kendi elleriyle çocuklara götürüyor olacaktı.</p>

  <p><i>Eve gitmek için kilometre sayacına bakmak zorundasın,</i> dedi kendi kendine. Kafasının içindeki ses bile titriyordu; o bile kulağa ağlıyormuş gibi geliyordu.</p>

  <p>Gözlerini bir an olsun açmadan kollarını sağa sola savurarak arabanın içinde döndü, elleri sertçe arabanın ön paneline, tavanına, camlarına çarptı.</p>

  <p>Göz bağını yırtarak çözdü.</p>

  <p>Siyah ön camı gördü. Arabada yalnızdı.</p>

  <p>Kilometre sayacını kullanarak dört kilometre geri döndü. Shillingham’a kadar altı buçuk kilometre daha ilerledikten sonra önünde yarım kilometrelik bir mesafe kalmıştı. Yol boyunca karşısına çıkan her kaldırıma ve tabelaya çaptı. Saatte sadece sekiz kilometre hızla ilerlediğinden yol gözüne hiç bitmeyecekmiş gibi görünüyordu.</p>

  <p>Park ettikten sonra bulduklarını topladı. İçeri girdi ve kapıyı arkasından sıkıca kapattı. Gözlerini açıp koşarak bebeklerin odasına girdi.</p>

  <p>Uyanmışlardı. Suratları kıpkırmızıydı. Ağlıyorlardı. Açlardı.</p>

  <p>Çok sonra, tir tir titreyerek rutubetli mutfak zeminine uzandı. Victor’un çıkardığı sesleri hatırlayarak yanındaki mikrofonlara ve iki küçük hoparlöre baktı.</p>

  <p><i>Köpeklerin bağışıklığı yok. Onlar da akıllarını kaçırabiliyor. Köpeklerin bağışıklığı yok.</i></p>

  <p>Ve ne zaman ağlamasının kesileceğini sansa yeniden ağlamaya başladı.</p>
</body>
</html>
