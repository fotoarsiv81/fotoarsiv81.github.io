<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R6" src="../Images/R6.jpg" /></h1>

  <p class="p1">“Ne oldu Oğlan?”</p>

  <p>“Şunu duydun mu?”</p>

  <p>“Neyi? Ne duydun? <i>Konuş!</i>”</p>

  <p>“Dinle.”</p>

  <p>Malorie seslere kulak kabarttı. Kürek çekmeyi bıraktı ve dinlemeye koyuldu. Rüzgârın sesini duyuyordu. Nehrin sesini duyuyordu. Uzaklarda bir yerlerde kuşlar ötüyordu. Ağaçlarda dolaşıp duran küçük hayvanlar yüzünden yapraklar hışırdıyordu. Tabii bir de kendi solukları ve kalp atışları vardı. Ve tüm bu gürültülerin <i>derinliklerinden</i> bir yerlerden gelen o ses korkunun bedenini ele geçirmesine neden oldu.</p>

  <p>Suda onlarla birlikte başka <i>bir şey</i> daha vardı.</p>

  <p>“Konuşmayın!” dedi Malorie dişlerinin arasından.</p>

  <p>Çocuklar suskundu. Kürekleri kıvırdığı bacaklarının üzerine koydu ve hareketsiz kaldı.</p>

  <p>Önlerindeki suda büyük bir şey vardı. Yükselip etrafa sular sıçratan bir şey.</p>

  <p>Malorie, çocuklarını delilikten korumak için harcadığı onca çabaya rağmen onları eski dünyaya ait gerçeklere karşı yeterince hazırlayıp hazırlamadığını merak etti.</p>

  <p>Tıpkı insanların artık kullanmadığı bir nehri istila eden yabani hayvanlar gibi gerçeklere.</p>

  <p>Kayık Malorie’nin soluna doğru döndü. Küreklerin uçlarını yasladığı çelik kısma dokunan şeyin sıcaklığını hissetti.</p>

  <p>Ağaçlardaki kuşlar sessizleşti.</p>

  <p>Malorie çocukları düşünerek nefesini tuttu.</p>

  <p>Kayığın burnuyla oynayan şey neydi?</p>

  <p><i>Acaba bir yaratık olabilir</i> mi, diye düşündü panik içinde. <i>Lütfen, hayır, Tanrım, lütfen sadece bir hayvan olsun. Lütfen!</i></p>

  <p>Malorie, çocukları göz bağlarını açsa ve deliye dönmeden önce çığlık çığlığa bağırmaya başlasa bile kendi gözlerini açmayacağını biliyordu.</p>

  <p>Kayık, Malorie’nin kürek çekmesine gerek olmaksızın hareket etti. Küreklerden birini sıkıca kavrayıp savurmaya hazırlandı.</p>

  <p>Ama sonra suyun ikiye ayrılma sesini duydu. O şey hareket ediyordu. Sesi artık daha uzaklardan geliyordu. Malorie o kadar güçlükle soluk alıyordu ki az kalsın nefesi kesilecekti.</p>

  <p>Sol tarafındaki sazlıkların arasından yükselen tuhaf ses yüzünden o şeyin sürünerek kıyıya çıktığını hayal etti.</p>

  <p><i>Belki de yürümüştü.</i></p>

  <p>Yaratık orada ayakta duruyor olabilir miydi? Belki de ağaçların dallarına ve ayaklarındaki çamura bakıyordu?</p>

  <p>Böyle düşünceler ona Tom’u hatırlatıyordu. Tatlı Tom. Hayatının her anını bu yeni ama korkunç dünyada nasıl hayatta kalacaklarını bulmaya çalışarak geçirmişti. Onun da onlarla birlikte olmasını diledi. Tom, o tuhaf sesi neyin çıkardığını bilirdi.</p>

  <p>O <i>bir siyah ayı,</i> dedi kendi kendine.</p>

  <p>Kuşların cıvıltısı geri döndü. Ağaçlardaki hayat sürüyordu.</p>

  <p>“İyi iş çıkardın,” dedi Malorie soluk soluğa. Hâlâ stresli olduğu sesinden anlaşılıyordu.</p>

  <p>Yeniden kürek çekmeye koyuldu. Kısa zaman sonra Kız’ın bir araya getirdiği yapboz parçalarından çıkan sesle suya çarpan küreklerin sesi birbirine karışmaya başladı.</p>

  <p>Siyah kumaş parçaları yüzünden önlerini göremeyen çocuklarını, varlıklarını gözler önüne seren güneşi ve onları nehir boyunca sürükleyen akıntıyı hayal etti. Sıkı sıkı başına bağladığı göz bağı epeyce ıslanmıştı. Kulaklarının hemen yanını tahriş ediyordu. Bazen buna aldırış etmemeyi beceriyordu. Ama tüm diğer anlarda tek düşünebildiği acıyan yeri kaşımaktı. Soğuğa rağmen parmaklarını düzenli aralıklarla nehre batırıp kumaşın canını yakan kısımlarını ıslatıyordu. Kulaklarının hemen üzerini. Burun kemerini. Başının arkasındaki düğümün altını. Islaklık işe yarıyordu ama Malorie kumaşın yüzünde bıraktığı hisse asla alışamayacaktı. Kürek çekerken gözlerinin ve hatta <i>kirpiklerinin</i> bile kumaştan usandığını düşündü.</p>

  <p><i>Sadece siyah bir ayı,</i> diye tekrarladı kendi kendine.</p>

  <p>Ama pek emin değildi.</p>

  <p>Son dört buçuk yıldır attığı her adımı bu tür endişeler yönetiyordu. Gazetedeki ilana yanıt vermeye karar verip Riverbridge’deki eve ilk adımını attığından beri. O günden beri duyduğu her ses, zihninde hayvanlardan çok daha korkunç görüntülerin canlanmasına neden oluyordu.</p>

  <p>Malorie tir tir titreyerek çocuklara, “İyi iş çıkardınız," dedi. Onlara güvence vermek istiyordu ama sesi, korkusunu açığa vuruyordu.</p>
</body>
</html>
