<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R31" src="../Images/R31.jpg" /></h1>

  <p class="p1">Malorie’ye göre Gary’nin gelişinden beri ev tamamen farklı bir yere dönüşmüştü. Bölünmüşlerdi. Bu küçük bir değişimdi ama içinde bulundukları şartlar düşünüldüğünde oldukça büyük bir değişiklik gibi hissediliyordu.</p>

  <p>Malorie’yi en çok endişelendiren ise Don’du.</p>

  <p>Çoğunlukla Tom, Jules ve Felix oturma odasında konuşurlarken Don, Gary’yle birlikte yemek odasında oluyordu. Perdeleri indirip kapıları açan adamla ilgili hikâyeye epeyce ilgi göstermişti. Mutfaktaki lavaboda giysileri yıkayıp çalkalamakta olan Malorie iki konuşmayı da aynı anda dinlemeye çalıştı. Tom ve Jules uzun kollu bluzları köpekler için tasmaya çevirirken Gary, Don’a Frank’in düşüncelerinden bahsediyordu. Daima Frank’in düşüncelerinden. Asla kendi fikirlerinden değil.</p>

  <p>“Bunun bir adamın diğerinden daha iyi hazırlanmasıyla ilgili olduğunu sanmıyorum,” dedi Gary. “Bunu daha ziyade üç boyutlu bir film gibi düşünüyorum. Başlangıçta seyirci, nesnelerin gerçekten üzerine geldiğini düşünür. Kendilerini korumak için ellerini kaldırırlar. Ama akıllı olanlar, çevresindekilerin farkında olanlar filmin başından sonuna kadar güvende olacaklarını bilirler.”</p>

  <p>Don, dönüp dolaşıp Gary’yle aynı noktaya geldi. Malorie bu dönüşüme tanık olduğunu düşündü.</p>

  <p><i>Aslında o teorinin bizimkinden daha delice olduğunu sanmıyorum,</i> demişti Don bir keresinde Gary’ye.</p>

  <p>“İşimiz zor,” dedi Don şimdi, “çünkü artık raporları takip edemiyoruz.”</p>

  <p>“Kesinlikle.”</p>

  <p>Evet, Don Gary’yi içeri almamak yönünde oy kullanmış olmasına rağmen onunla oturup konuşan yegâne insana dönüşmüştü. Durmadan konuşuyor, konuşuyorlardı.</p>

  <p><i>O şüpheci biri,</i> diye düşündü Malorie. <i>Bu onun doğasında var. Uzun zamandır konuşacak birine ihtiyacı vardı. Tüm bunlar o anlama geliyor. O senden farklı. Bunu anlamıyor musun?</i></p>

  <p>Ama bu düşünceler kök salmıyordu. Durumu nasıl değerlendirirse değerlendirsin Gary ve Don, hisleri ve yaratıkların onları görmeye hazır olan birine hiçbir zarar vermeyeceği gibi konulardan bahsediyorlardı. Malorie, Don’un uzun zamandır yaratıklardan ziyade insanlardan korktuğunu biliyordu. Yine de sokak kapısı açılıp kapandığında gözlerini kapatıyordu. Pencereden dışarı bakmıyordu. Asla yaratıkların bize zarar veremeyeceği fikrine <i>körü körüne</i> bağlanmamıştı. Gary gibi biri sonunda onu ikna edebilir miydi?</p>

  <p>Malorie, bu konuyu Tom’la konuşmak istedi. Onu bir kenara çekip onlara buna bir son vermelerini söylemesini veya en azından gidip onlarla konuşmasını rica edecekti. Belki de onun söyleyecekleri konuşmanın gidişatını değiştirebilirdi. Söyledikleri kulağa daha güvenli gelebilirdi.</p>

  <p>Evet, Tom’a gidip onunla Don hakkında konuşmak istiyordu.</p>

  <p><i>Bölünme.</i></p>

  <p>Kaygıyla mutfağı boylu boyunca geçti ve oturma odasına baktı. Tom ve Felix yere oturmuş bir haritayı inceliyorlardı. Haritanın ölçeğine bakarak mesafeleri hesaplıyorlardı. Jules ise köpeklere yeni komutlar öğretiyordu.</p>

  <p><i>Dur. Tekrar başla.</i></p>

  <p>“Ortalama bir <i>adımının</i> kaç santim olduğunu ölçmeliyiz,” dedi Felix.</p>

  <p>“Siz neler planlıyorsunuz?” diye sordu Malorie.</p>

  <p>Tom ona döndü.</p>

  <p>“Mesafe,” dedi. “Bir kilometrenin benim adımımla kaç adım olduğunu hesaplıyoruz.”</p>

  <p>Felix şerit metreyi almış Tom’un adımını ölçüyordu.</p>

  <p>“Eğer yürürken müzik dinlersem,” dedi Tom, “onunla aynı ritimde yürüyebilirim. Bu şekilde, buradayken ölçtüğümüz adımlar dışarıda atacaklarımla benzer büyüklükte olacaktır.”</p>

  <p>“Dans etmek gibi,” dedi Felix.</p>

  <p>Malorie dönüp Olympia’nın mutfak lavabosunun başında olduğunu gördü. Bulaşıkları yıkıyordu. Malorie de ona katıldı ve giysileri yıkamaya devam etti. Neredeyse dört aydan beri bu eve kısılıp kaldığından Olympia parlaklığının bir kısmını kaybetmişti. Teni solgundu. Gözlerine derin bakışlar yerleşmişti.</p>

  <p>“Endişeli misin?” diye sordu Olympia aniden.</p>

  <p>“Hangi konuda?”</p>

  <p>“Bunu başarmak konusunda.”</p>

  <p>“Neyi başarmak?”</p>

  <p>“Doğum yaptıktan sonra hayatta kalmak.”</p>

  <p>Malorie, Olympia’ya her şeyin yolunda gideceğini söylemek istiyordu ama doğru kelimeleri bulmakta zorlandı. Don’u düşünüyordu.</p>

  <p>“Daima bir bebeğim olsun istemiştim,” dedi Olympia. “Hamile olduğumu öğrendiğimde çok heyecanlandım. Hayatım sonunda tamamlanmış gibi hissediyordum. Beni anlıyor musun?”</p>

  <p>Malorie öyle hissetmiyordu ama onu anladığını söyledi.</p>

  <p>“Ah Malorie, bebeklerimizi kim doğurtacak?”</p>

  <p>Malorie bilmiyordu.</p>

  <p>“Ev arkadaşlarımız, başka bir seçenek...”</p>

  <p>“Ama Tom daha önce hiç böyle bir şey yapmamış!”</p>

  <p>“Hayır, ama o da bir babaydı.”</p>

  <p>Olympia kovanın içine daldırdığı ellerine baktı.</p>

  <p>“Ne diyeceğim biliyor musun,” dedi Malorie şakayla karışık. “Birbirimizin bebeklerini doğurtmaya ne dersin?”</p>

  <p>“Birbirimizin bebeklerini doğurtacağız!” dedi Olympia sonunda gülümseyerek. “Malorie, sen harikasın!”</p>

  <p>Gary mutfağa girdi. Tezgâhın üzerindeki kovadan bir bardak su aldı. Sonra ikinci bardağını doldurdu. Malorie bunun Don için olduğunu biliyordu. Adam odadan çıkarken oturma odasından beklenmedik bir müzik sesi yükseldi. Malorie oturma odasını görebilmek için öne eğildi. Tom’un elinde pille çalışan küçük bir radyo vardı. Çalan ise George’un kasetlerinden biriydi. Elleri ve dizleri üzerindeki Felix ise müziğin ritmine göre yürüyen Tom’un adımlarını ölçüyordu.</p>

  <p>“Ne yapıyorlar?” diye sordu Olympia.</p>

  <p>“Sanırım akıllarında gitmek istedikleri bir yer var,” dedi Malorie. “Dışarıda dolaşmak için daha iyi bir yöntem bulmaya çalışıyorlar.”</p>

  <p>Malorie sessizce yemek odasının girişine yöneldi. İçeri baktığında Don ve Gary’nin sırtları ona dönük bir şekilde yemek masasının etrafındaki sandalyelerde oturduklarını gördü. Alçak sesle konuşuyorlardı.</p>

  <p>Bir kere daha mutfaktan geçip oturma odasına girdi. Tom gülümsüyordu. Her iki elinde de birer tasma vardı. Sibirya kurtları kuyruklarını sallaya sallaya onlarla oynuyordu.</p>

  <p>Malorie’nin tek düşünebildiği, oturma odasındakilerin parlak ve umut verici hareketleriyle yemek odasındakilerin alçak sesli fısıltıları arasındaki farktı.</p>

  <p>Yeniden lavabonun başına döndü ve yıkamaya koyuldu. Olympia konuşuyordu ama Malorie’nin aklı bambaşka yerlerdeydi. Öne doğru eğildiğinde Gary’nin omzunu görebiliyordu. Dışarıdaki dünyadan getirdiği tek şey ise hemen arkasındaki duvara yaslanmış duruyordu.</p>

  <p>Çantası.</p>

  <p>Eve girdiğinde çantasının içindekileri onlara göstermişti. Bunu ondan Don istemişti. Ama Malorie onlara iyice bakabilmiş miydi? Ya diğer ev arkadaşları?</p>

  <p>“Ve durun!” dedi Tom. Malorie döndüğünde Tom’un köpeklerle birlikte mutfağın girişinde dikildiğini gördü. Sibirya kurtlarının ikisi de oturuyordu. Tom onları çiğ etle ödüllendirdi.</p>

  <p>Malorie yıkamaya devam etti. Gary’nin çantasını düşünüyordu.</p>
</body>
</html>
