<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R18" src="../Images/R18.jpg" /></h1>

  <p class="p1">Kendiliğinden akıntıya ayak uyduran kayık sessizce süzülürken Malorie avucunu nehir suyuyla doldurdu ve omzundaki yarayı yıkadı.</p>

  <p>Bu kolay bir iş değildi ve acısı da feci durumdaydı.</p>

  <p>“İyi misin Anneciğim?” diye sordu Oğlan.</p>

  <p>“Soru sormak yok,” diye yanıtladı. “<i>Dinleyin.</i>”</p>

  <p>Kurt tarafından saldırıya uğradığında göz bağının ardındaki karanlık dünya kör edici bir parlamayla aydınlanırken Malorie kırmızıyı görmüştü. Şimdi yarasını temizlerken morları, grileri görüyordu ve kendinden geçmek üzere olduğundan endişeleniyordu. Bayılacaktı. Çocukları kendi başlarının çaresine bakmak zorunda kalacaktı.</p>

  <p>Ceketini çıkarmıştı. Üzerindeki bluz kan içindeydi. Ürperdi. Bunun ne kadarının serin havadan, ne kadarının kan kaybından kaynaklandığını merak etti. Ceketinin sağ cebinden bir mutfak bıçağı çıkardı. Sonra ceketinin kollarından birini kesip sıkıca omzunun etrafına bağladı.</p>

  <p><i>Kurtlar.</i></p>

  <p>Çocuklar üç yaşına basana kadar Malorie dersleri iyice zorlaştırmıştı. Çocukların ikisinden de ne olduğunu düşündüklerini söylemeden önce birbirini takip eden on ya da yirmi sesi hatırlamalarını isterdi. Evde, dışarıda, evin üst katında yürürdü. Yol boyunca da çeşitli sesler çıkarırdı. Yanlarına döndüğü zaman çocuklar Malorie’nin neler yaptığını anlatırlardı. Kısa zaman içinde Kız yirmide yirmi yapmayı başarmıştı. Ama Oğlan, kadının yol boyunca istemsizce çıkardığı sesleri de bunlara ekliyor ve kırk, elli sesi aklında tutabiliyordu.</p>

  <p><i>Yatak odamızdan başladın Anneciğim. Odadan çıkmadan önce iç geçirdin. Sonra mutfağa girdin ve yolda ayak bileğinden bir ses geldi. Mutfak masasının yanında duran ortadaki sandalyeye oturdun. Dirseklerini masaya dayadın. Boğazını temizledin ve kilere girdin. İlk dört basamağı son altı basamaktan daha yavaş çıktın. Parmağınla dişine dokundun.</i></p>

  <p>Ama onlara neler öğretmiş olursa olsun çocuklara nehirde veya ormanda karşılaşacakları canavarları adlandırmaya hazır olması mümkün değildi. Malorie, kurtların her tür avantaja sahip olduğunu düşündü. Tıpkı karşılaşacakları tüm diğer şeyler gibi.</p>

  <p>Turnikesini biraz daha sıktı. Omzu zonkluyordu. Bacaklarının iç kısmı ağrıyordu. Boynu ağrıyordu. Bu sabah kendisini otuz kilometrelik yolculukları boyunca kürek çekebilecek kadar güçlü hissetmişti. Şimdiyse yaralıydı ve dinlenmeye ihtiyacı vardı. Kendi kendiyle çatışıyordu. Eski dünyada olsa birilerinin çıkıp ara vermesini söylemesi kaçınılmazdı ama burada durmak ölüm anlamına gelebilirdi.</p>

  <p>Yukarıdan gelen yüksek sesli bir çığlık Malorie’nin sıçramasına neden oldu. Sesi yırtıcı kuşlarınkine benziyordu. Sanki otuz metre uzunluğundaydı. Önlerinde bir şey çevresine su sıçrattı. Ses kısa sürdü ama sinir bozucuydu. Sol taraflarında başka bir şey ormanın derinliklerine doğru ilerliyordu. Kuşların sesleri yükseldi. Nehir hayata dönerken buna dair karşılaştıkları tüm emareler Malorie’yi daha da korkutuyordu.</p>

  <p>Çevresindeki hayat canlandıkça içindeki hayat sönüyor gibiydi.</p>

  <p>“Ben iyiyim,” diye yalan söyledi çocuklara. “Şimdi dinlemenizi istiyorum. O kadar. Başka bir şey yok.”</p>

  <p>Tekrar kürek çekmeye başlayan Malorie acısını düşünmemeye çalışıyordu. Daha ne kadar yol kat etmesi gerektiğine dair net bir fikri yoktu. Ama önündeki mesafenin uzun olduğunu biliyordu. Önlerinde en azından geldikleri kadar uzun bir yol daha vardı.</p>

  <p>Yıllar önce ev arkadaşları hayvanların delirip delirmediğinden emin değildi. Bu konu hakkında konuşup dururlardı. Bir keresinde Tom ve Jules dışarı çıkmış ve onlara rehberlik edebilecek köpeklerin peşine düşmüştü. Malorie ve diğerleri onların dönmelerini beklerken Malorie’nin zihnini deliye dönmüş kuduz hayvan görüntüleri işgal etmişti. Aynı duyguları şu anda da yaşıyordu. Nehir doğayla hayat buldukça en kötüsünü düşünüyordu. Tıpkı çocuklar henüz doğmadan önce, sokak kapısının hareketsizliği yüzünden sevdiği biri dışarıda onunla birlikte olsa dahi delilik gibi şeylerin etrafta kol gezdiğini hatırladığı anda yaptığı gibi.</p>
</body>
</html>
