<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R23" src="../Images/R23.jpg" /></h1>

  <p class="p1">Kapı arkalarından kapanır kapanmaz Tom, düşündüğünden çok daha fazla korkmuş haldeydi.</p>

  <p>Dışarıdaki yaratıklar gittikçe yaklaşıyordu.</p>

  <p><i>Sokağa çıktığımız zaman,</i> diye düşündü Tom, <i>evden yeterince</i> <i>uzaklaştığımızda bize saldıracaklar mı?</i></p>

  <p>Soğuk ellerin kendisininkileri sardığını hayal etti. Boğazı kesilebilirdi. Boynu kırılabilirdi. Zihni paramparça olabilirdi.</p>

  <p>Ama Tom, hiçbir raporun saldırıya uğrayan insanları tarif etmediğinin farkındaydı.</p>

  <p><i>Bu</i> şekilde düşünmeliyim, diye düşündü hâlâ ön verandada dikilirken. Bu düşünceyi zihnine yerleştirmeye çalışırken kendini yavaşça nefes almaya zorladı. Bu sırada diğer duyguları ortaya çıktı.</p>

  <p>İlk olarak dizginlenemeyen ve hatta biraz da umarsız bir özgürlük hissediyordu.</p>

  <p>Tom eve geldiği ilk günden beri <i>dışarı</i> çıkıyordu. En az diğerleri kadar sıklıkla kuyudan su çekiyordu. Dışkıları ve idrarı dışarıdaki lağım çukurlarına taşıyordu. Ancak bu defa farklıydı. <i>Hava</i> farklıydı. Jules’la yürümeye başlamaya karar verdikleri anda üzerlerinden bir esinti geçti. Ensesine, dirseklerine, dudaklarına değdi. Bu, o ana kadar yaşadığı en tuhaf hislerden biriydi. Onu sakinleştirmişti. Kırılgan zihninde yaratıklar her ağacın ve sokak tabelasının ardında kol gezerken temiz ve açık hava başını döndürüyordu.</p>

  <p>Sadece bir anlığına.</p>

  <p>“Jules, hazır mısın?” dedi.</p>

  <p>“Evet.”</p>

  <p>Sanki ikisi de gerçekten körmüş gibi ellerindeki süpürge saplarıyla önlerindeki toprağa dokundular. Verandadan indiler. Üç adım sonra Tom, artık beton üzerinde yürümediklerini hissetti. Sanki ayaklarının altındaki çimle birlikte ev de yok olmuştu. <i>Denizin ortasındaydı.</i> Savunmasızdı. Bir anlığına bunu yapabileceğinden emin olamadı.</p>

  <p>Çareyi kızını düşünmekte buldu.</p>

  <p><i>Robin.</i> <i>Sadece bize birkaç köpek bulmaya gidiyorum.</i></p>

  <p>Bu iyiydi. Ona yardımı dokunuyordu.</p>

  <p>Süpürge sapı, kaldırım olduğunu düşündüğü yerden kayınca sokağın beton zeminine ayak bastı. Orada durup dizlerinin üzerine çömeldi. Dizlerinin üzerine çökmüş vaziyette el yordamıyla ön bahçenin köşesini buldu. Sonra sırt çantasından küçük bir ahşap kazık çıkarıp toprağa sapladı.</p>

  <p>“Jules,” dedi, “bahçemizi işaretledim. Eve geri dönerken yardıma ihtiyacımız olabilir.”</p>

  <p>Sonra ayağa kalkıp dönen Tom sertçe bir arabanın kaportasına çarptı.</p>

  <p>“Tom,” dedi Jules, “iyi misin?”</p>

  <p>Tom kendini kontrol etti.</p>

  <p>“Evet,” dedi, “sanırım az önce Cheryl’in Wagoneer’ına çarptım. Ahşap paneli hissedebiliyorum.”</p>

  <p>Jules’un botlarının ve süpürge sapının sesi, Tom’a rehberlik ederek arabadan uzaklaşmasını sağladı.</p>

  <p>Tom, tamamen farklı koşullar altında olsa, göz kapaklarını okşayacak güneşi engelleyen göz bağı ya da kaskı olmasa şeftali renginin tonlarıyla ve turuncuyla bezeli bir dünyadan geçmekte olduklarını bilirdi. Kapalı gözleri renklerin bulutlarla değiştiğini, ağaç tepeleri ve çatıların gölgeleriyle farklı tonlara dönüştüğünü görebilirdi. Ama bugün sadece siyah görüyordu. Ve o siyahlığın derinliklerinde kızı Robin’i hayal ediyordu. Ufacık, masum, zeki. Ona yürümesi, evdekilere yardımı dokunabilecek bir şeyler bulmak uğruna evden uzaklaşması için cesaret veriyordu. <i>Yürü Babacığım.</i></p>

  <p>“Siktir!” dedi Jules. Tom adamın yola düştüğünü duydu.</p>

  <p>“<i>Jules!</i>”</p>

  <p>Tom donakaldı.</p>

  <p>“Jules, ne oldu?”</p>

  <p>“Bir şeye takıldım. Hissedebiliyor musun? Bir bavula benziyor.”</p>

  <p>Tom süpürge sapını kullanarak çevresinde geniş bir yay çizdi. Süpürgenin uçları bir nesneye çarpınca Tom ona doğru uzandı ve elindeki süpürge sapını kızgın asfaltın üzerine bırakarak sokağın ortasında yatan şeyin ne olduğunu anlamak için iki elini birden kullandı. Ne olduğunu anlaması pek uzun sürmedi.</p>

  <p>“Jules, bu bir ceset.”</p>

  <p>Tom, Jules’un ayağa kalkmakta olduğunu duyabiliyordu.</p>

  <p>“Sanırım bir kadın,” dedi Tom. Sonra ellerini hızla kadının suratından çekti.</p>

  <p>Ayağa kalktı ve ikili yollarına devam etti.</p>

  <p>İşler çok hızlı gelişiyor gibiydi. Her şey şimdiden çok süratli ilerliyordu. Eski dünyada yolun ortasında ölü bir beden bulmak hazmedilmesi saatler alacak bir şeydi.</p>

  <p>Buna rağmen yollarına devam ediyorlardı.</p>

  <p>Çalılara ulaşana kadar çimenlik bir araziden geçtiler. Çalıların arkasında bir ev vardı.</p>

  <p>“Burada,” dedi Jules. “Bir pencere var. Bir pencerenin camına dokunuyorum. ”</p>

  <p>Adamın sesini takip eden Tom, pencerenin önünde Jules’a katıldı. Ön kapıya ulaşana kadar evin tuğlalarını yokladılar. Jules kapıyı çaldı. Merhaba diye seslendi. Kapıya bir kere daha vurdu. Beklediler. Tom konuşmaya başladı. Böylesine sessiz bir dünyada sesinin bir şeyleri üzerlerine çekebileceğinden korktu ama başka seçenek göremiyordu. Evin içinde yaşaması olası insanlara, onlara zarar vermeyeceklerini, erzak ya da onlara yardımı dokunacak bir şeyler bulmak için geldiklerini açıkladı. Jules kapıya bir kere daha vurdu. Biraz daha beklediler ama içeride hiçbir hareket yoktu.</p>

  <p>“Haydi, içeriye girelim,” dedi Jules.</p>

  <p>“Tamam.”</p>

  <p>Pencereye geri döndüler. Tom sırt çantasından küçük bir havlu çıkarıp yumruğunun etrafına sardı. Cama bir yumruk indirdi. Camın öteki tarafında battaniye yoktu. Mukavva yoktu. Kontrplak yoktu. Bunun, buradakilerin korunaksız bir şekilde yaşadıkları anlamına geldiğini biliyordu.</p>

  <p><i>Belki de işler rayından çıkmadan kasabayı terk etmişlerdir. Belki de bambaşka bir yerde güven içinde yaşıyorlardır.</i></p>

  <p>Tom kırık camdan evin içine seslendi.</p>

  <p>“İçeride kimse var mı?”</p>

  <p>Hiçbir yanıt alamayan Jules camları temizledi. Sonra Tom’un sürünerek içeri girmesine yardımcı oldu. Tom içeri girer girmez bir şeyleri devirdi. Devirdiği her neyse gürültülü bir şekilde yere düştü. Jules hemen arkasından pencereye tırmanarak içeri girdi.</p>

  <p>Sonra içinde bulundukları odadan yükselen piyano sesini duydular.</p>

  <p>Tom kendini korumak için süpürge sapını havaya kaldırdı. Ama Jules ona bir şeyler anlatmaya çalışıyordu.</p>

  <p>“Tom, bunu ben yaptım!” dedi. “Üzgünüm. Süpürgem piyanoya çarptı.”</p>

  <p>Tom nefes nefeseydi. Kendi kendini sakinleştirmeye çalışırken ikisi de suskunluklarını bozmadı.</p>

  <p>“Burada gözlerimizi açamayız,” dedi Jules sessizce.</p>

  <p>“Biliyorum,” dedi Tom. “Havada cereyan var. Burada açık bir pencere daha olmalı.”</p>

  <p>Gözlerini açmayı o kadar çok istiyordu ki. Ama ev güvenli değildi.</p>

  <p>“Yine de buradayız,” dedi Tom. “Şimdi alabileceğimiz her şeyi toparlayalım.”</p>

  <p>Ama ilk katta işlerine yarayacak bir şey bulamadılar. Mutfakta dolapların içini aradılar. Tom raflardan birini eliyle yoklayıp birkaç tane pil buldu. Küçük mumlar. Kalemler. Bulduklarını sırt çantasına atarken Jules’a seslendi.</p>

  <p>“Devam edelim,” dedi Tom.</p>

  <p>“Üst kata bakmayacak mıyız?”</p>

  <p>Buradan hoşlanmadım. Burada yiyecek varsa alt katta olmalıydı.”</p>

  <p>Süpürge saplarını kullanarak sokak kapısına doğru ilerlediler, kapıyı açtılar ve yeniden dışarı çıktılar ama sokağa geri dönmediler. Bunun yerine çimleri geçerek kendi evlerinden sadece bir ev uzaklıktaki komşularının evine yöneldiler.</p>

  <p>Karşılarına çıkan ikinci verandada da aynı şeyleri tekrarladılar. Kapıyı çaldılar. Kendilerini tanıttılar. Beklediler. İçeride hiçbir hareketlilik olmayınca da pencerelerden birini kırdılar. Bu defa camı kıran Jules’tu.</p>

  <p>Yumruğu korunmak için kullanılan zayıf bir malzemeyle karşılaştı. Bunun mukavva olduğunu düşündüler.</p>

  <p>“İçeride birileri olabilir,” diye fısıldadı.</p>

  <p>Yaptıkları gürültüye bir karşılık beklediler. Ama karşılık veren kimse olmadı. Tom seslendi. Komşu olduklarını, çeşitli hayvanlar bulmaya çalıştıklarını ve karşılığında onlara güvenli bir yer sunabileceklerini söyledi. Yanıt yoktu. Jules camları temizledi ve Tom’un pencereden içeri girmesine yardım etti.</p>

  <p>İçeri girdiklerinde mukavvayı yerine taktılar.</p>

  <p>Süpürge saplarını kullanarak etrafı kontrol ettiler. Bunu yapmak saatlerini almıştı. Sırtlarını birbirlerine vererek hareket ediyor ve süpürge saplarıyla geniş yaylar çiziyorlardı. Tom onları yönlendiriyor ve Jules’a nereye gideceklerini söylüyordu. İşleri bittiği zaman, evin boş, pencerelerin örtülü ve tüm kapıların kilitli olduğundan emin olduktan sonra Tom evin güvenli olduğunu söyledi.</p>

  <p>İki adam da sıradakinin ne olduğunu biliyordu.</p>

  <p>Kasklarını ve göz bağlarını çıkaracaklar ve gözlerini açacaklardı. İkisi de aylardır kendi evleri dışında hiçbir şey görmemişlerdi.</p>

  <p>İlk harekete geçen Jules oldu. Tom adamın kaskını çözmekte olduğunu duydu. Sonra o da aynısını yaptı. Göz bağını saçlarına kadar kaldırdıktan sonra gözleri kapalı bir şekilde döndü ve Jules’un karşısında durdu.</p>

  <p>“Hazır mısın?”</p>

  <p>“Hazırım.”</p>

  <p>İki adam da gözlerini açtı.</p>

  <p>Tom henüz küçük bir çocukken bir defasında bir arkadaşıyla birlikte kilitli olmayan arka kapıyı kullanarak komşularının evine girmişti. Hiçbir amaçları ya da planları yoktu. Sadece bunu yapıp yapamayacaklarını görmek istemişlerdi. Ama mutfak dolaplarının arkasında saklanarak bütün ailenin akşam yemeklerini bitirmesini beklerken umduklarından daha fazlasını bulmuşlardı. Yeniden dışarı çıkmayı becerdiklerinde arkadaşı kendisini nasıl hissettiğini sormuştu.</p>

  <p>“Pis,” demişti o zaman.</p>

  <p>Simdi gözlerini bir yabancının evinde açarken de yine aynı şekilde hissediyordu.</p>

  <p>Burası kendi evleri değildi ama yine de evin içindeydiler. Buradaki eşyalar onlara ait değildi ama olabilirdi. Burada bir aile yaşamıştı. Çocukları vardı. Tom etrafa dağılmış birkaç oyuncak gördü. Fotoğraflardan birinden ailenin bir oğlu olduğunu anladı. Açık renkli saçları ve genç gülümsemesi Tom’a Robin’i hatırlattı. Bir şekilde, Robin’in ölümünden beri karşılaştığı her şey Tom’a kızını hatırlatıyordu. Burada, ummadığı birinin evinde durmuş bir zamanlar yaşadıkları hayatı hayal etmeye başlamıştı. Çocuk annesine ve babasına okulda duyduklarını anlatıyordu. Baba, gazetede ilk çıkan raporları okuyordu. Anne çocuğu içeri çağırıyordu. Hepsi bir arada kanepede oturmuş, korku dolu bir halde haberleri izlerken baba uzanıp oğlunun ve karısının elini tutuyordu.</p>

  <p><i>Robin.</i></p>

  <p>Ortalıkta hiçbir hayvandan iz yoktu. Ne unutulmuş bir çiğneme oyuncağı ne de kedi yatağı Hatta köpek kokusu bile yoktu. Ama Tom’un düşündüğü, insanların yokluğuydu.</p>

  <p>“Tom,” dedi Jules. “Sen üst katı kontrol et. Ben de buradan devam edeyim.”</p>

  <p>“Tamam.”</p>

  <p>Tom merdivenlerin başına geldiğinde yukarı baktı. Göz bağını cebinden çıkarıp yeniden gözlerine bağladı. Evi kontrol etmiş olmalarına rağmen Tom gözleri açık bir halde merdivenleri çıkmaya cesaret edemiyordu.</p>

  <p>Yeterince iyi kontrol etmişler miydi?</p>

  <p>Merdivenleri çıkarken kendisine yardımcı olması için süpürge sapını kullandı. Omzu duvarda asılı fotoğraflara sürtündü. Evdeki duvarda asılı olan George’un fotoğrafını düşürdü. Ayakkabısının burnu basamağa takılınca öne doğru tökezledi. Ellerinin altında bir halı vardı. Yeniden ayağa kalktı. Daha fazla merdiven. O kadar çok basamak vardı ki hepsini tırmanmak imkânsız gibi görünüyordu. Sanki çoktan evin çatısına çıkmış gibiydi.</p>

  <p>Sonunda süpürgenin ucu merdivenlerin sonuna geldiğini söyledi. Ancak zihni süpürge sapını epeyce geriden izlediğinden yeniden tökezledi ama bu defa duvara çarptı. Üst kat sessizdi. Dizlerinin üzerine çöküp süpürge sapını yanına bıraktı. Sonra sırt çantasını alıp açtı ve el fenerini aramaya koyuldu. Bulduğunda yeniden ayağa kalkarak yolunu bulmak için süpürge sapını kullandı. Sağa döndüğünde bileği soğuk ve sert bir yüzeye çarptı. Duraksayıp dokundu. Cam, diye düşündü. Bir vazo. Burada kötü bir koku vardı. Daha önce hiç duyumsamadığı bir koku. Elleri, kırılgan ve ölü yapraklardan oluşan demete uzandı. Saplara yavaşça dokunarak bunların çiçek olduklarını fark etti. Büyük olasılıkla güldü. Uzun bir zaman önce ölmüşlerdi. Yeniden sola döndü ve çok daha güçlü bir şeyle karşılaştığı anda ölü güllerin kokusu etkisini yitirdi.</p>

  <p>Koridorda durdu. O da Jules da nasıl bu kokuyu kaçırmıştı?</p>

  <p>“Merhaba?”</p>

  <p>Yanıt yoktu. Tom boştaki eliyle ağzını ve burnunu kapattı. Koku korkunçtu. Koridor boyunca ilerlemeye devam etti. Sağ tarafında bir kapı bulunca odaya girdi. Burası bir banyoydu. Süpürgenin uçlarının çıkardığı ses fayanslarda yankılanıyordu. Kullanılmayan su tesisatından nemli, rutubetli bir koku geliyordu. Duş perdesini itekleyip süpürge sapıyla küvetin içini kontrol etti. Sonra bir ilaç dolabı buldu. İçinde ilaç kutuları vardı. Hepsini cebine doldurdu. Dizlerinin üzerine çöküp hızla lavabonun altındaki dolabı kurcaladı. Arkasında bir şey duyup döndü.</p>

  <p>Küvetle burun buruna gelmişti.</p>

  <p><i>Az önce kontrol ettin. İçinde hiçbir şey yoktu.</i></p>

  <p>Bir elini arkasındaki tezgâhtan ayırmadan diğeriyle süpürge sapını yavaşça kaldırdı. Gözleri bağlı bir halde sopayı önünde tuttu.</p>

  <p>“Burada biri mi var?”</p>

  <p>Yavaşça önündeki küvete yaklaştı.</p>

  <p>Süpürge sapını savurdu. Sonra aynı şeyi bir kere daha tekrarladı.</p>

  <p>Midesi bulanmaya başlamıştı. Terliyordu. Koku boğucuydu.</p>

  <p>Tom öne doğru atılıp süpürge sapını vahşi bir şekilde küvete doğru savurdu. Üstündeki tavanı kontrol etti. Sonra tekrar geri çekilerek süpürge sapının banyonun zeminine düşmesine izin verdi. Sopa yerde sert bir şeye çarpıp az önce dolapların önünde diz çökmüş vaziyetteyken duyduğu sesin aynısını çıkardı.</p>

  <p>Plastik şişeyi çabucak buldu. Boştu.</p>

  <p>Tom iç çekti.</p>

  <p>Odadan çıktı ve koridorda ilerlemeye devam etti. Az sonra kendisini başka bir kapının önünde buldu. Bu seferki kapalıydı. Alt kattaki Jules’un hareket ettiğini belli belirsiz duyabiliyordu. Tom derin bir nefes alıp kapıyı açtı. Burası soğuktu. Süpürge sapı onu önünde duran şeyden haberdar etti. Eliyle yoklayınca bunun bir şilte olduğunu anladı. Küçük bir yataktı. Gözlerini açmasına gerek olmadan buranın oğlanın yatak odası olduğunu anladı. Kapıyı kapatıp odayı süpürge sapıyla kontrol etti ve ardından ışıkları yaktı.</p>

  <p>Sonra göz bağını çıkarıp gözlerini açtı.</p>

  <p>Duvarlardan flamalar sarkıyordu. Yerel spor takımları. Biri hayvanat bahçesine aitti. Yatak örtüsü, Formula 1 yarış arabalarının resimleriyle bezenmişti. Oda tıklım tıkıştı. Kullanılmıyordu. Elektrikler kesik olmadığından el fenerini yeniden çantasına koydu. Kısa süren araması, burada kullanabilecekleri hiçbir şey olmadığını anlamasını sağladı. Robin’in yatak odasını anımsadı.</p>

  <p>Yeniden gözlerini yumdu ve odadan ayrıldı.</p>

  <p>Koridorun ilerleyen kısmında koku gittikçe korkunç bir hal alıyordu. Ağzını açması mümkün değildi. Koridorun sonunda bir duvara denk geldi. Döndüğü zaman süpürge sapı arkasındaki kapıya çarptı. Kapı yavaşça açılırken Tom kılını dahi kıpırdatamadı.</p>

  <p><i>Sen ya da Jules bu odayı kontrol ettiniz mi? ETTİNİZ Mİ?!</i></p>

  <p>“Merhaba?”</p>

  <p>Yanıt yoktu. Tom yavaşça odaya girdi. Işıkları açıp duvarlarda pencere olup olmadığını kontrol etti. İki tane buldu. İkisi de kontrplaklarla iyice kapatılmıştı. Oda da epeyce büyüktü.</p>

  <p><i>Burası ana yatak odası.</i></p>

  <p>Odayı boylu boyunca arşınladı. Koku burada o kadar güçlüydü ki neredeyse fiziksel bir boyut kazanmıştı. İstese ona dokunabilecek gibiydi. Süpürge sapı onu giyinme odasına ulaştırdı. Giysiler. Kabanlar. Bunları yanına almayı düşündü. Yakında yüzleşmek zorunda kalacakları kış aylarını düşündü.</p>

  <p>Döndüğünde orada daha küçük bir oda daha olduğunu keşfetti. İkinci bir banyo. Tekrar ilaç dolabını ve çekmeceleri kontrol etti. Birkaç ilaç kutusu, biraz diş macunu ve birkaç tane de diş fırçası buldu. Banyonun penceresi olup olmadığını kontrol etti ve bir tane buldu. Kontrplakla örtülmüştü. Banyodan çıkmak için süpürge sapını kullandı ve kapıyı arkasından kapattı.</p>

  <p>Pencereleri kontrol ettiğine, artık güvende olduğuna inanarak gardırobun yanında dikilmekte olan Tom gözlerini açtı.</p>

  <p>Yatağın üzerinde bir çocuk oturmuş, ona bakıyordu.</p>

  <p>Tom gözlerini yumdu.</p>

  <p>Acaba yaratıklar böyle mi görünüyordu?</p>

  <p><i>Güvende değildin! GÜVENDE DEĞİLDİN!</i></p>

  <p>Kalbi göğsünden fırlayacakmış gibi atıyordu. Gördüğü neydi? Bir yüz. Yaşlı birinin yüzü mü? Hayır, genç birine aitti. Genç mi? Evet ama çökmüş bir yüzdü. Jules’a seslenmek istiyordu ama gözleri kapalı kaldıkça zihnindeki görüntü de netleşiyordu.</p>

  <p>Karşısındaki, o oğlan çocuğuydu. Alt katta asılı fotoğraflardaki oğlan çocuğu.</p>

  <p>Gözlerini yeniden açtı.</p>

  <p>Oğlanın üzerinde bir takım elbise vardı. Koyu renkli yatak başına yaslanmış haldeki çocuğun yüzü doğal olamayacak bir açıyla Tom’a dönüktü. Gözleri açıktı. Çenesi sarkmıştı. Ellerini kucağında kavuşturmuştu.</p>

  <p><i>Burada açlıktan ölmüşsün</i>, diye düşündü Tom. <i>Annenle babanın odasında.</i></p>

  <p>Tom, eliyle ağzını ve burnunu kapatarak çocuğa yaklaşırken çocuğun şimdiki halini fotoğraflarıyla kıyaslıyordu. Oğlan mumyalanmış gibi görünüyordu. Ufalmış gibiydi.</p>

  <p><i>Sen öleli ne kadar oldu? Seni buradan kurtarmaya ne kadar yakındım?</i></p>

  <p>Boş gözlerle çocuğun ölü gözlerine baktı.</p>

  <p><i>Robin</i>, diye düşündü. Çok üzgünüm.</p>

  <p>“Tom!” diye seslendi Jules alt kattan.</p>

  <p>Tom döndü.</p>

  <p>Odayı boylu boyunca geçti ve koridora girdi.</p>

  <p>“Jules! İyi misin?”</p>

  <p>“Evet! Evet! Çabuk buraya gel! Bir köpek buldum.”</p>

  <p>Tom paramparça olmuş haldeydi. İçindeki baba o çocuğu orada öylece bırakmayı istemiyordu. Robin çok uzun zaman önce terk ettiği evin arkasındaki bir mezarda yatıyordu.</p>

  <p>Ana yatak odasına doğru dönerek, “Burada olduğunu bilseydim,” dedi Tom, “daha önce gelirdim.”</p>

  <p>Sonra döndü ve hızla merdivenlerden indi.</p>

  <p><i>Jules bir köpek buldu.</i></p>

  <p>Alt katta Jules’la buluştu. Tom ona oğlandan bahsetme şansını bulamadan Jules kendi buldukları hakkında konuşarak mutfağı boylu boyunca arşınladı. Tom, bodruma inen merdivenlerin tepesinde duran Jules’un gösterdiği yere baktı. Dikkatlice.</p>

  <p>Çocuğun anne ve babası merdivenlerin en altında sırtüstü yatıyordu. Sanki kiliseye gidecek gibi giyinmişlerdi. Kıyafetlerinin omuz kısmı yırtılmıştı. Annenin göğsünün üzerinde defterden koparılmış bir yaprak vardı. Biri kalın uçlu bir kalemle kağıdın üzerine “İyi UyKulAr” yazmıştı.</p>

  <p>“Bunu yazan oğlanı az önce buldum,” dedi Tom. “Onları buraya yatıran oğlanı.”</p>

  <p>“Açlıktan ölmüş olmalılar.” dedi Jules. “Burada hiç yiyecek yok. <i>Onun</i> neyle beslendiğine dair hiçbir fikrim yok.”</p>

  <p>Jules anne ve babanın ötesinde bir noktaya işaret etti. Tom eğilip bir Sibirya kurdunun elbise askısındaki kürk mantoların arasına sığınmış olduğunu gördü.</p>

  <p>O da bir deri bir kemik kalmıştı. Tom, onun anneyle babanın bedenlerinden beslendiğini düşündü.</p>

  <p>Jules sırt çantasından bir parça et çıkarıp parçalara böldü ve köpeğin önüne attı. Köpek başlangıçta saklandığı yerden yavaşça dışarı çıktı. Sonra önüne atılanı bir çırpıda yiyip bitirdi.</p>

  <p>“Dost canlısı mı?” diye sordu Tom sakince.</p>

  <p>“Gördüğüm kadarıyla,” dedi Jules, “köpekler onları besleyen kişilerle kısa zamanda dost olmaya pek meraklıdır.”</p>

  <p>Jules dikkatli bir şekilde aşağı biraz daha et attı. Cesaret verici bir şekilde konuşuyordu.</p>

  <p>Ama köpekle uğraşmak gerekiyordu. Ve ona <i>zaman</i> ayırmak.</p>

  <p>İki adam günün geri kalanını o evde geçirdiler. Et sayesinde Jules köpekle bağ kurmayı başarıyor gibiydi. Bu sırada Tom, Jules’un çoktan aramış olduğu yerleri elden geçirdi. Burada, kendi evlerinde olmayan çok az şey vardı. Ne telefon rehberi ne de yiyecek bulabilmişti.</p>

  <p>Köpekleri Tom’dan çok daha iyi tanıyan Jules oradan ayrılmaya hazır olmadıklarını söyledi. Köpeğin çok temkinli olduğundan ve henüz ona güvenmediğinden bahsetti.</p>

  <p>Tom, ev arkadaşlarına dönmek için söz verdikleri on iki saati düşündü. Görünüşe göre saat ilerliyordu.</p>

  <p>Sonunda Jules, Tom’a köpeğin evden ayrılmaya hazır olduğunu söyledi.</p>

  <p>“O zaman yola devam edelim,” dedi Tom. “Yolda onunla ilgilenmeye devam ederiz. Cesetlerden yükselen kokuyla burada uyumamız mümkün değil.”</p>

  <p>Jules da onunla hemfikirdi. Ancak köpeğe tasma takmak için birkaç deneme yapmaları gerekti. Aradan biraz daha zaman geçti. Jules sonunda başardığında Tom, on iki saatte geri dönemeyeceklerini fark etti; sadece birkaç saat içinde bir köpek bulabildilerse ertesi günün onlara neler sunabileceğini kim tahmin edebilirdi?</p>

  <p>Ama yine de <i>zaman</i> akıyordu.</p>

  <p>Evin giriş salonunda göz bağlarını bağlayıp kasklarını yeniden kafalarına taktılar. Sonra Tom sokak kapısını açtı ve evden çıktılar. Artık süpürge sapını kullanan sadece Tom’du. Jules köpekten faydalanıyordu. Sibirya kurdu kesik kesik nefes alıyordu.</p>

  <p>Yeniden çimlerin üzerinden geçip Malorie, Don, Cheryl, Felix ve Olympia’dan biraz daha uzaklaşarak başka bir eve geldiler.</p>

  <p>Tom, bu evin geceyi geçirebilecekleri gibi bir yer olduğunu umuyordu. Tabii eğer camlar örtülü vaziyetteyse, yapacakları arama kendilerini güvende hissetmelerine neden olursa ve ölümün kokusu tarafından karşılanmazlarsa.</p>
</body>
</html>
