<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R34" src="../Images/R34.jpg" /></h1>

  <p class="p1">Malorie üst kattaki banyodaydı. Saat geç olmuştu ve ev sessizdi. Ev arkadaşları uyuyordu.</p>

  <p>Gary’nin çantasını düşünüyordu.</p>

  <p>Tom, yokluğunda evin lideri rolünü üstlenmesini söylemişti. Ama çanta onu rahatsız ediyordu. Tıpkı Don’un aniden Gary’yle ilgilenmeye başlamasının onu rahatsız ettiği gibi. Tıpkı Gary’nin abartılı ve samimiyetsiz bir şekilde söylediği her şey gibi.</p>

  <p>Her şeye burnunu sokmak yanlıştı. İnsanlar bir arada yaşamaya zorlandıklarında mahremiyetleri çok önemliydi. Ama bu onun görevi değil miydi? Tom’un yokluğunda hislerinin doğru olup olmadığını öğrenmek ona bağlı değil miydi?</p>

  <p>Malorie koridora kulak kabarttı. Evde en küçük bir hareket yoktu. Banyodan çıkıp Cheryl’in odasına doğru döndü ve dinlenmekte olan kadının hatlarını gördü. Başını Olympia’nın odasına uzattığında onun da hafifçe horladığını duydu. Malorie elini tırabzandan ayırmadan yavaşça merdivenlerden indi.</p>

  <p>Mutfağa girdi ve ocağın üzerindeki ışığı yaktı. Çevresine loş bir ışık yayan lamba hafifçe uğulduyordu ama yeterliydi. Malorie oturma odasına yöneldiğinde Victor’un onu izlediğini gördü. Felix kanepede uyuyordu. Genellikle Tom’un yattığı yer yatağı boştu.</p>

  <p>Mutfaktan geçerek yemek odasına yaklaştı. Ocağın solgun ışığı, odayı Gary’nin yerde yattığını görmesine yetecek kadar aydınlatıyordu. Sırtüstü uyuyordu.</p>

  <p>Malorie düşündü.</p>

  <p>Çanta duvara dayalı vaziyette duruyordu, yattığı yerden kolunu uzatsa ona dokunabilirdi.</p>

  <p>Malorie ağır adımlarla yemek odasını arşınladı. Döşeme tahtaları ağırlığı altında gıcırdıyordu. Durdu ve adamın aralanmış dudaklarına ve sakallı suratına baktı. Adamın dudaklarından iniltiye benzer hafif ve düzenli bir horultu yükseliyordu. Malorie nefesini tutarak ona doğru bir adım attı ve durdu. Adamın tepesinde dikilerek kılını bile kıpırdatmadan Gary’yi izledi.</p>

  <p>Dizlerinin üzerine çöktü.</p>

  <p>Gary aniden horlayınca kalp atışları hızlandı. Beklemeye karar verdi.</p>

  <p>Çantayı almak için adamın göğsünün üzerinden uzanmalıydı. Gary uyuklarken kadının kolu adamın tişörtünün sadece birkaç santim üzerinde sallandı. Adam tekrar horladığında parmakları çantanın sapını kavramıştı. Malorie döndü.</p>

  <p>Adam ona bakıyordu.</p>

  <p>Malorie donakaldı. Adamın gözlerine baktı.</p>

  <p>Hafifçe ciğerlerindeki havayı boşalttı. Adamın gözleri açık değildi. Gölgeler onu yanıltmıştı.</p>

  <p>Hızla çantayı aldı, ayağa kalktı ve odadan ayrıldı.</p>

  <p>Kiler kapısının önüne geldiğinde durup dinledi. Yemek odasında hiçbir hareket yoktu. Kiler kapısı yavaşça ve sessizce açıldı ama menteşelerin gıcırdamasını engelleyememişti. Kapının çıkardığı ses her zamankinden daha yüksekti. Sanki tüm ev çatırdayarak ortadan ikiye ayrılıyor gibiydi.</p>

  <p>Kapıyı geçebileceği kadar araladıktan sonra süzülerek kilere girdi. Ev yeniden sessizliğe kavuştu.</p>

  <p>Yavaş adımlarla merdivenleri inerek toprak zemine ayak bastı.</p>

  <p>Gergindi; ampulün yanındaki ipi bulmak epeyce zamanını aldı. İpi bulduğunda oda parlak sarı renkli ışıkla aydınlandı. Işık gereğinden fazla parlaktı. İki kat yukarıda uyuyan Cheryl’i bile uyandırabilirdi.</p>

  <p>Odaya göz gezdirerek biraz daha bekledi.</p>

  <p>Kesik kesik aldığı solukların sesini duyabiliyordu. Başka en küçük bir ses yoklu.</p>

  <p>Bedeni sızlıyordu. Dinlenmesi gerekiyordu ama o anda tek istediği, Gary’nin yanında getirdiklerini görmekti.</p>

  <p>Ahşap tabureye doğru yürüyüp oturdu.</p>

  <p>Bir klik sesiyle çantayı açtı.</p>

  <p>Çantanın içinde eski bir diş fırçası gördü.</p>

  <p>Çoraplar.</p>

  <p>Tişörtler.</p>

  <p>Bir gömlek.</p>

  <p>Deodorant.</p>

  <p>Ve kâğıtlar. Bir de defter.</p>

  <p>Malorie kilerin kapısına baktı. Yukarıdan ayak sesi gelip gelmediğini anlamaya çalıştı ama yoktu. Giysilerin altındaki defteri çekip çıkardı ve çantayı yere bıraktı.</p>

  <p>Defterin kapağı mavi renkli ve temizdi. Kenarları kıvrılmamıştı. Gary defteri elinden geldiğince özenle saklamış gibi görünüyordu.</p>

  <p>Defteri açtı.</p>

  <p>Okumaya başladı.</p>

  <p>El yazısı o kadar düzgündü ki Malorie’yi korkutuyordu. Titizlikle yazılmıştı. Yazının sahibi tüm tutkusunu ve kibrini yazısına yansıtmıştı. Malorie sayfaları çevirirken bazı cümlelerin soldan sağa, bazılarının ise tam tersi yönde sağdan sola yazıldığını gördü. Defterin ilerleyen sayfalarındaki cümleler ise yukarıdan başlayıp aşağı doğru iniyordu. Defterin sonundaki cümleler kusursuz birer spiral oluşturacak şekilde yazılmış, kelimelerden oluşan tuhaf tasarımlara ve desenlere dönüşmüştü.</p>

  <p><i>Bir insanın zihninin sınırını öğrenmek</i> için <i>bu yaratıkların gücünü kavramak gerekir. Bu, algılamayla ilgili bir meseleyse onlarla karşılaşan iki farklı adam üzerindeki etkileri birbirinden son derece farklı olacaktır. Benim sınırım seninkinden farklı. Bu evdeki maymunlardan farklı olduğu ise su götürmez bir gerçek. Hiperbolik bir histeri içinde olan diğerleri, yaratıklara bağladığımız kurallara karşı daha duyarlı. Diğer bir deyişle, çocuklarınkine benzer gelişmemiş zihinlere sahip olan bu ahmaklar hayatta kalmayı beceremeyecek. Fakat benim gibi biri... Aslında demek istediğimi anlatmayı başardığımı düşünüyorum.</i></p>

  <p>Malorie sayfayı çevirdi.</p>

  <p><i>Dünyanın sonu gelirken ne tür bir adam korkuyla büzülür ki? Kardeşleri birbirini öldürürken, Amerika’nın banliyöleri cinayetlerle kuşatılırken... ne tür bir adam battaniyelerin ve göz bağlarının arkasına sığınır? Cevap şu: ÇOĞU. Onlara akıllarını kaçıracakları söylendi. Onlar da akıllarını kaçırıyorlar.</i></p>

  <p>Malorie tekrar kilerin merdivenlerine baktı. Ocağın üzerindeki ışık, kiler kapısının altından ince bir şerit halinde süzülüyordu. En azından o ışığı kapatabileceğini düşündü ama yukarı çıkıp lambayı kapatmak yerine sayfayı çevirdi.</p>

  <p><i>Bunu kendimize yapan biziz. Bunu kendimize yapan biziz. BUNU KENDİMİZE YAPAN BİZİZ. Diğer bir deyişle (ki bu lafımı sakın unutma!): İNSANOĞLU ASLINDA KORKTUĞU YARATIĞIN TA KENDİSİDİR.</i></p>

  <p>Bu, Frank’in defteriydi ama bunun Gary’de ne işi vardı?</p>

  <p>Çünkü bunları yazan oydu.</p>

  <p>Çünkü Malorie, Gary’nin eski evinde perdeleri indirenin Frank olmadığını biliyordu.</p>

  <p><i>Perdeleri açan Gary’ydi.</i></p>

  <p>Malorie göğsünden fırlayacakmış gibi atan kalbine rağmen ayağa kalktı.</p>

  <p><i>Tom evde değildi. Tom, kendi evine gitmek için beş kilometrelik bir yürüyüşe çıkmıştı.</i></p>

  <p>Kiler kapısının alt kısmına baktı. Ocaktan gelen ışığa. Bir çift ayakkabının aniden kapının önünde belirip ışığı kesmesini bekliyordu. Raflarda silah olarak kullanabileceği bir şeyler aradı. Eğer Gary kilere girerse onu neyle öldürebilirdi?</p>

  <p>Işığın önünü kesecek bir çift ayakkabı görmeyince Malorie defteri iyice suratına yaklaştırdı ve okumaya devam etti.</p>

  <p><i>Rasyonel olarak bakıldığında ve düşüncelerimi onlara kanıtlamak için başka seçeneğim kalmadı. Kendimi bunu yapmaya ikna edene kadar en az bin defa aynı satırları yazacağım. İki bin defa. Üç bin defa. Bu insanlar söylediklerimi reddediyorlar. Bana inanmak için bir kanıta ihtiyaçları var. Ama bunu onlara nasıl kanıtlayabilirim? Onların nasıl inandırabilirim?</i></p>

  <p><i>Perdeleri indirip kapıları açacağım.</i></p>

  <p>Satır aralarında numaralandırılmış notlar vardı ve notlara karşılık gelen sayılar titizlikle sayfanın tepesine yazılmıştı. 2343 numaralı not. 2344 numaralı not. Sonu gelmeyen, bitmek bilmeyen, acımasız notlar.</p>

  <p>Malorie sayfayı çevirdi.</p>

  <p>Üst kattan bir gürültü geldi.</p>

  <p>Kapıya baktı. Hareket etmeye, hatta gözlerini kırpmaya bile korkuyordu. Boş gözlerle kapıya bakarak bekledi.</p>

  <p>Gözleri kapının üzerindeydi, çantaya uzandı ve defteri Gary’nin eşyalarının altına sokuşturdu. Defter doğru yöne mi bakıyordu? Gary de bu şekilde mi koymuştu?</p>

  <p>Malorie bilmiyordu. <i>Bilmiyordu.</i></p>

  <p>Çantayı kapattı ve ampulün yanındaki ipi çekti.</p>

  <p>Malorie gözlerini kapattı ve ayaklarının altındaki soğuk toprağı hissetti. Sonra gözlerini kapattı. Kiler kapısının altından sızan ışık mutlak karanlığı yarıyordu.</p>

  <p>Malorie ışığa bakarak beklemeye devam etti.</p>

  <p>Kileri boylu boyunca arşınlayıp gözleri karanlığa alışırken merdivenleri çıktı ve kulağını kapıya dayadı.</p>

  <p>Düzensiz soluklar alarak dinledi. Eve bir kere daha sessizlik hâkim olmuştu.</p>

  <p><i>Gary mutfağın diğer ucunda dikiliyor. Kilerin kapısına</i> <i>bakıyor. Kapıyı açtığın zaman seni karşılayacak.</i></p>

  <p>Bekledi. Bekledi. Ama hiçbir şey duymadı.</p>

  <p>Kapıyı açtığı anda menteşeler gıcırdadı.</p>

  <p>Çantayı elinden bir an olsun bırakmayan Malorie gözleriyle mutfağı taradı. Sessizlik sağır ediciydi.</p>

  <p>Ama orada kimse yoktu. Kimse onu beklemiyordu.</p>

  <p>Elini karnına koyarak kapıdan süzüldü ve kapıyı arkasından kapattı.</p>

  <p>Oturma odasına baktı. Sonra da yemek odasına.</p>

  <p>Oturma odasına.</p>

  <p>Yemek odasına.</p>

  <p>Parmak uçlarında yürüyerek mutfağı geçti ve sonunda yemek odasına girdi.</p>

  <p>Gary hâlâ sırtüstü uzanıyordu. Göğsü yükselip alçalıyordu. Hafifçe horulduyordu.</p>

  <p>Ona yaklaştığı sırada adam hareket edince Malorie bekledi.</p>

  <p><i>Hareket etti...</i></p>

  <p>Hareket eden sadece adamın koluydu.</p>

  <p>Malorie boş gözlerle adamın suratına ve kapalı haldeki gözlerine bakarak onu izledi. Alelacele dizlerinin üzerine çöküp adamın vücudunun sadece birkaç santim üzerinden uzanarak çantayı duvara dayadı.</p>

  <p>Çanta daha önce de bu şekilde mi duruyordu?</p>

  <p>Onu orada öylece bıraktı. Ayağa kalkarak hızla odadan çıktı. Mutfağa girdiğinde ışığın aydınlattığı gözleri başka birinin gözleriyle buluştu.</p>

  <p>Malorie donakaldı.</p>

  <p>Karşısındaki Olympia’ydı.</p>

  <p>“Sen ne <i>yapıyorsun?</i>” diye fısıldadı Olympia.</p>

  <p>“Hiçbir şey,” dedi Malorie soluksuz bir biçimde. “Burada bir şey unuttuğumu sandım.”</p>

  <p>“Korkunç bir rüya gördüm,” dedi Olympia. Malorie kadına doğru yürüyüp ona uzandı. Olympia’yı üst kata çıkardı. Bunun üstesinden beraber geleceklerdi. Yukarı çıktıklarında Malorie alt kata baktı.</p>

  <p>“Tom’a söylemeliyim,” dedi.</p>

  <p>“Rüyamdan mı bahsediyorsun?”</p>

  <p>Malorie, Olympia’ya baktı ve başını iki yana salladı.</p>

  <p>“Hayır. Hayır. Üzgünüm. Hayır.”</p>

  <p>“Malorie?”</p>

  <p>“Evet.”</p>

  <p>“Sen iyi misin?”</p>

  <p>“Olympia. Tom’a ihtiyacım var.”</p>

  <p>“Pekâlâ, ama o burada değil.”</p>

  <p>Malorie alt kata baktı. Ocağın ışığı hâlâ yanıyordu. Oturma odasının girişini yeterince aydınlatıyordu. Böylece, yemek odasından biri çıkıp da mutfağa girerse Malorie onun gölgesini görebilecekti.</p>

  <p>Hevesli bir şekilde loş odaya bakıyordu. Bekliyordu. Gölgeyi görmeyi umuyordu. Er ya da geç geleceği kesindi.</p>

  <p>Alt katı izlerken Olympia’nın az önce söylediğini düşündü.</p>

  <p><i>Tom burada değil.</i></p>

  <p>Evi büyük bir kutu olarak düşünüyordu. Bu kutudan çıkmak istiyordu. Tom ve Jules her ne kadar dışarıda olsalar da hâlâ <i>bu</i> kutunun içindeydiler. Bütün dünya kutunun içinde kapana kısılmıştı. Gezegen, dışarıdaki kuşların içinde durduğu karton kutuya sıkışıp kalmıştı. Malorie, Tom’un kutunun kapağını açmak için bir yol aradığını biliyordu. Dışarı çıkmanın yolunu bulmaya çalışıyordu. Ama Malorie, bunun üzerinde ikinci ya da üçüncü bir kapak daha olup olmadığını merak ediyordu.</p>

  <p><i>Kapana kısıldık,</i> diye düşündü. <i>Hem de sonsuza dek.</i></p>
</body>
</html>
