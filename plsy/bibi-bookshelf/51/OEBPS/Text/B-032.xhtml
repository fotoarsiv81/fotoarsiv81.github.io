<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R32" src="../Images/R32.jpg" /></h1>

  <p class="p1">Bunun olacağını biliyordu. Nasıl bilmezdi ki? Köpeklerle birlikte döndükleri andan beri her şey ortadaydı. Tom ve Jules köpekleri günün on, on iki saati boyunca eğitiyorlardı. Önce evi kullanıyorlardı, sonra bahçeye geçtiler. Rehber köpekler. Dışarıda asılı vaziyetteki kuşlar tıpkı bir alarm gibi iş görüyordu. Tıpkı Tom’un söylediği gibi. Gary geldiğinde kuşlar ötmüştü. Cheryl onları beslerken ötüyorlardı. Dolayısıyla Tom’un rehber köpekleri kullanarak dışarıdaki yeni dünyaya bir kere daha adım atmayı istemesi sadece bir zaman meselesiydi.</p>

  <p>Ama bu defa durum daha da kötüydü çünkü daha uzağa gidecekti.</p>

  <p><i>Tek bir blok için iki gün boyunca gözden kaybolmuşlardı. Eğer beş kilometre gitmeye kalkarlarsa onları bir daha ne zaman görebiliriz?</i></p>

  <p>Beş kilometre. Tom’un evi beş kilometre uzaklıktaydı. Zaten gitmek istediği yer de orasıydı.</p>

  <p>“Yüzde yüz emin olabileceğim tek yer orası,” dedi. “Orada erzakım var. Onlara ihtiyacımız var. Yara bantları. Neosporin. Aspirin. Bandajlar.”</p>

  <p>İlaçlardan bahsedilince Malorie’nin morali biraz olsun yerine geldi ama Tom’un o kadar uzun zaman boyunca dışarıda olması destekleyemeyeceği kadar fazlaydı.</p>

  <p>O gece Felix, “Endişelenme,” dedi. “Bir T şekli çizecek şekilde planladık. Tom ve Jules bir şarkının ritmine göre yürüyecekler. Tek bir şarkının. Tony Light adında bir adamın ‘Halfway to Paradise’ isimli bir şarkısı. Radyoyu yanlarında götürecekler ve belirlediğimiz yönü takip ederken şarkıyı üst üste defalarca çalacaklar. Her yönde kaç adım atmaları gerekeceğini tam olarak biliyoruz. Hem de yolculuğun başından sonuna kadar.”</p>

  <p>“Yani dışarıda dans etmeyi mi planlıyorsunuz?” dedi Gary. “Ne hoş.”</p>

  <p>“Dans etmeyeceğiz,” dedi Tom gergin bir tavırla. “Biraz yardım bulmak için yürüyeceğiz.”</p>

  <p>“Tom,” dedi Cheryl, “istediğin kadar alıştırma yapabilirsin ama dışarıdayken adımlarını olduğundan yarım santim bile daha büyük atsan yoldan çıkarsın. Kaybolursun. O zaman nasıl geri döneceksin? Dönemezsin.”</p>

  <p>“Döneceğiz," dedi Tom.</p>

  <p>“Ayrıca kaybolsak da çaresiz kalmayacağız,” diye ekledi Jules. “Erzaka ihtiyacımız var. Bunu hepimizden daha iyi biliyorsun Cheryl. En son erzak sayımını sen yaptın.”</p>

  <p>Evet, işte o gün geliyordu ama Malorie bundan hiç hoşlanmıyordu.</p>

  <p>Tom ve Jules o sabah evden ayrılmadan önce adamı kenara çekerek “Tom,” dedi. “Geri dönmezseniz evin buna dayanabileceğini sanmıyorum.”</p>

  <p>“Geri döneceğiz.”</p>

  <p>“Geri döneceğinizi düşünmeni anlıyorum,” dedi Malorie, “ama evin sana ne kadar ihtiyacı olduğunu anladığını sanmıyorum.”</p>

  <p>Jules gitmeye hazır olduğunu söylemek için ona seslenirken “Malorie,” dedi Tom. “Evin hepimize ihtiyacı var.”</p>

  <p>“Tom.”</p>

  <p>“Geçen seferki gibi sinirlerinizin sizi ele geçirmesine izin vermeyin. Bunun yerine, geçen sefer geri döndüğümüz gerçeğine tutunun. Bunu bir kere daha yapacağız. Ve bu defa Malorie, bir lider gibi davran. Korktukları zaman onlara yardımcı ol.”</p>

  <p>“Tom.”</p>

  <p>“İlaca ihtiyacın var Malorie. Steril olmaya. Doğumun çok yakın.”</p>

  <p>Tom’un kendi yolundan gideceği, evdeki hayatı iyileştirmek uğruna kendi hayatını durmadan tehlikeye atacağı açıktı.</p>

  <p><i>Geçen sefer çocuk ayakkabılarıyla döndüler,</i> diye hatırlattı kendine Malorie.</p>

  <p>Bunu şimdi kendine bir kere daha hatırlatıyordu. Artık Tom ve Jules gitmişti. Dünyanın o ana dek karşılaştığı en tehlikeli ortamda beş kilometrelik bir yürüyüş yapacaklardı.</p>

  <p>O sabah evden ayrıldılar. Felix onlarla birlikte haritanın üzerinden bir kere daha geçti. Gary onları cesaretlendirdi. Olympia ona daima şans getirdiğini söylediği Petoskey taşını onlara verdi. Fakat Malorie tek kelime bile etmedi. Sokak kapısı ikinci defa Tom’un ardından kapandığında Malorie ona seslenmedi. Ona sarılmadı. Ona veda etmedi.</p>

  <p>Gidişlerinin ardından sadece birkaç saat geçtikten sonra bundan pişman oldu.</p>

  <p>Yine de Tom’un evden ayrılmadan önce söylediği birkaç kelime işe yarıyordu. Tom olmadığında evin ona rehberlik edecek bir güce ihtiyacı vardı. Tüm bu kaygılara, anlaşılabilir korkulara rağmen sakinliğini bozmayacak birine.</p>

  <p>Ama bu zordu. Ev arkadaşları iyimserliğe uygun bir ruh halinde değildi.</p>

  <p>Cheryl, beş kilometrelik bir yürüyüş sırasında yaratıklarla karşılaşma ihtimalinin iki blokluk bir dairedekinden daha yüksek olduğunu söyledi. Evdekilere, hayvanların yaratıklardan nasıl etkilendiğini kimsenin bilmediğini hatırlattı. Sibirya kurtları bu defa bir şey görürlerse Tom’a ve Jules’a ne olacaktı? Köpekler tarafından yenecekler miydi? Yoksa daha kötüsü mü olacaktı?</p>

  <p>Cheryl kötü olasılıkları kabul eden tek kişi değildi.</p>

  <p>Don, Tom ve Jules’un geri dönmemesi halinde başka bir grubun evden ayrılmaya hazırlanması gerektiğini söylüyordu. <i>Daha fazla yiyeceğe ihtiyacımız var,</i> diyordu. <i>Onlar geri dönseler de dönmeseler de.</i></p>

  <p>Olympia başının ağrıdığını ve bunun büyük bir fırtınanın yaklaşmakta olduğu anlamına geldiğini söyledi. Bu öyle bir fırtına olacaktı ki Tom ve Jules kendilerine sığınacakları bir yer ararken Felix’in ölçümlerinin dışına çıkacaklardı.</p>

  <p>Cheryl de onunla hemfikirdi.</p>

  <p>Don, erzakı “kendi gözleriyle görmek” için kilere gitti; neye ihtiyaçları olduğunu ve bunun için nereye gitmeleri gerektiğini tam olarak bilmek istiyordu.</p>

  <p>Olympia şimşeklerden ve dışarıda olmaktan bahsetti.</p>

  <p>Cheryl harita hakkında Felix’le tartışıyor, haritaların anlamını tamamen yitirdiğini söylüyordu.</p>

  <p>Don ise uyku düzeni hakkında konuşuyordu.</p>

  <p>O sırada Olympia gençliğinde yaşadığı bir fırtınayı anlattı.</p>

  <p>Cheryl ve Felix arasındaki tartışma gittikçe kızışıyordu.</p>

  <p>Olympia’nın sesi kulağa biraz histerik geliyordu.</p>

  <p>Don sinirlenmeye başladı.</p>

  <p>Tırmanmakta olan panikten ötürü bunalan Malorie en son konuşan oldu.</p>

  <p>“Beni dinleyin,” dedi, “şu anda yapabileceğimiz işlerimiz var. Hem de evden çıkmamıza gerek olmadan. Akşam yemeğini hazırlamamız gerekiyor. Bok kovası bütün gün boyunca boşaltılmadı. Kiler olduğundan çok daha iyi bir şekilde düzenlenebilir. Felix, sen ve ben bahçede dolaşıp daha önce gözden kaçırmış olabileceğimiz alet edevatı arayabiliriz. Kullanabileceğimiz bir şeyler olabilir. Cheryl, sen de kuşları beslemelisin. Gary ve Don, neden birkaç yeri aramayı denemiyorsunuz? Aklınıza gelen tüm numaraları arayın. Belki de birilerine ulaşabilirsiniz. Olympia, eğer çarşafları yıkarsan gerçekten bize çok yardımın dokunur. Bir hafta önce yıkamıştık ama burada ne kadar az banyo yaptığımız düşünüldüğünde daha temiz çarşaflar gibi küçücük şeyler burayı bizim için katlanılır bir yer haline getirecektir.”</p>

  <p>Ev arkadaşları Malorie’ye sanki bir yabancıymış gibi baktı. Bir anlığına kendini ortaya attığı için utandı ama sonra söyledikleri işe yaradı.</p>

  <p>Gary sessizce telefona doğru yürüdü. Cheryl kilerin kapısına yöneldi.</p>

  <p><i>Doğumun çok yakın,</i> demişti Tom evden ayrılmadan önce.</p>

  <p>Ev arkadaşları kendilerini ev işleriyle meşgul ederken ve Felix’le birlikte dışarı çıkmak için göz bağlarını takarken Tom ve Jules’un döndüklerinde yanlarında getirebilecekleri şeyleri düşündü. Bebeğine daha iyi bir hayat vermesine yardımcı olabilecek <i>herhangi bir şey</i> getirecekler miydi?</p>

  <p>Göz bağına uzanırken Malorie’nin tek yapabildiği umut etmekti.</p>
</body>
</html>
