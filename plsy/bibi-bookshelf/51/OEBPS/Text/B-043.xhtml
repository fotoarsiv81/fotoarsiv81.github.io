<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R43" src="../Images/R43.jpg" /></h1>

  <p class="p1">Tom’un kayda alınmış sesi durmadan kendini tekrar ediyordu.</p>

  <p>Bir mesaj bırakıyordu.</p>

  <p>“...İki yüz yetmiş üç Shillingham. Benim adım Tom. Telesekreterinize ulaşmanın beni nasıl rahatlattığını eminim tahmin edebiliyorsunuzdur...”</p>

  <p>Göz bağı gözlerinden bir santim kadar uzakta tutuluyordu.</p>

  <p>Elini kaldırıp parmaklarını siyah renkli kumaşa götürdü. Bir anlığına o ve yaratık aynı göz bağını tuttular. Bu yaratık ya da onun gibileri Shannon’ı, annesini, babasını ve Tom’u ondan koparıp almışlardı. Bu şey ve onun gibi şeyler, çocuklarının çocukluğunu çalmıştı.</p>

  <p>Malorie bir şekilde korkmuyordu. Ona yapabilecekleri her şeyi zaten yapmışlardı.</p>

  <p>“Hayır,” dedi kumaşa asılarak. “Bu benim.”</p>

  <p>Bir anlığına hiçbir şey olmadı. Sonra yüzüne bir şey dokundu. Malorie suratını ekşitti. Ama yüzüne dokunan, yeniden burnu ve şakakları üzerindeki yerini alan göz bağıydı.</p>

  <p><i>Gözlerini açmak zorunda kalacaksın.</i></p>

  <p>Bu doğruydu. Tom’un sesi, Rick’in nehrin kollara ayrıldığı yere geldiklerini gösteriyordu. Bir zamanlar evin oturma odasında oturup, <i>belki de bize zarar vermek istemiyorlardır,</i> dediği ses tonuyla konuşuyordu. <i>Belki de bize yaptıklarından ötürü şaşkınlık duyuyorlardır. Bu bir çakışma Malorie. Onların dünyası ve bizimki. Sadece bir kaza. Belki de bize zarar vermekten hoşlanmıyorlardır.</i></p>

  <p>Ama amaçları her ne olursa olsun Malorie gözlerini açmak zorundaydı ve en az bir tanesi yakınlarındaydı.</p>

  <p>Çocuklarının inanılmaz şeyler yaptığını görmüştü. Telefon rehberinin sayfalarını şöyle bir çevirdikten sonra Malorie’nin adının yüz altıncı sayfada olduğunu söylemişti. Epeyce yakındı. Ve Malorie, o anda onlardan yine böylesine inanılmaz bir hareket bekliyordu.</p>

  <p>Suyun sol tarafında hareketlenme oldu. Yaratık göz bağına dair ilgisini kaybedip uzaklaşmış ya da Malorie’nin bir sonraki hamlesini görmek için beklemeyi tercih etmiş olabilirdi.</p>

  <p>“Oğlan?” dedi. Daha fazlasını söylemesine gerek yoktu. Çocuk sorusunu anlamıştı.</p>

  <p>Çocuk başlangıçta sessizdi. Dinliyordu. Sonra yanıt verdi.</p>

  <p>“Bizi terk ediyor Anneciğim.”</p>

  <p>Uzakta çığlıklar atmakta olan kuşlara ve Tom’un hoparlörlerden yükselen o güzel, sakinleştirici sesine rağmen sessizlikle dolup taşan bir an yaşadılar. O şeyden etrafa sessizlik yayılıyordu.</p>

  <p>O anda neredeydi?</p>

  <p>Özgür kalan kayık akıntıya kapıldı. Malorie önlerindeki su sesinin, nehrin kollara ayrıldığı yerden geldiğini biliyordu. Fazla zamanı yoktu.</p>

  <p>“Oğlan,” dedi kupkuru bir boğazla. “Başka bir şey duyuyor musun?”</p>

  <p>Oğlan suskundu.</p>

  <p>“Oğlan?”</p>

  <p>“Hayır, Anneciğim. Duymuyorum.”</p>

  <p>“Emin misin? Bundan kesinlikle emin misin?”</p>

  <p>Sesi kulağa korkunç geliyordu. Hazır olsa da olmasa da o an gelip çatmıştı.</p>

  <p>“Evet, Anneciğim. Yine yalnızız.”</p>

  <p>“Nereye gitti?”</p>

  <p>“Uzaklara.”</p>

  <p>“Hangi yönden gitti?”</p>

  <p>Sessizlik. Sonra, “Arkamıza doğru gitti Anneciğim.”</p>

  <p>“Kız?”</p>

  <p>“Evet. Arkamıza doğru gitti Anneciğim.”</p>

  <p>Malorie sessizdi.</p>

  <p>Çocuklar o şeyin arkalarında olduğunu söylüyorlardı.</p>

  <p>Yeni dünyada güvenebileceği tek bir şey varsa o da çocuklarını iyi yetiştirmeyi becermiş olmasıydı.</p>

  <p>Onlara güveniyordu.</p>

  <p>Güvenmek zorundaydı.</p>

  <p>Şimdi Tom’un sesiyle aynı hizadaydılar. Sanki Tom da kayıkta onlarla birlikteydi.</p>

  <p>Sonra aniden bunun bir işaret olduğunu düşündü. Tom oradaydı. Tom onunlaydı. Bu sayede hayatta kalacaktı.</p>

  <p>Sertçe yutkundu.</p>

  <p>Dudaklarına düşen gözyaşlarını sildi.</p>

  <p>Sonra derin bir nefes aldı.</p>

  <p>Sonra onu hissetti. Tıpkı Tom ve Jules’a kapıyı açtıkları anda hissettiği gibi. Tıpkı Gary’yi kapının önüne koyduklarını sandıkları anda olduğu gibi.</p>

  <p><i>Arada kalan zaman.</i></p>

  <p>Gözlerini açmaya karar verdiği anla gözlerini açtığı an arasında geçen süre.</p>

  <p>Malorie nehrin kollarına döndü ve gözlerini açtı.</p>

  <p>Başlangıçta gözlerini kısmak zorunda kaldı. Ama güneş ışığı yüzünden değil, <i>renkler</i> yüzünden.</p>

  <p>Nefesi kesilince elini ağzına götürmek zorunda kaldı.</p>

  <p>Zihnindeki tüm düşünceler, endişeler, kaygılar ve umutlar boşalıp gitmişti. Gördüklerini tarif edecek hiçbir kelime bilmiyordu.</p>

  <p>Sürekli değişiyordu. Sonsuzdu. <i>Olağanüstüydü.</i></p>

  <p><i>Bak Shannon! Bulutlar bizim sınıftaki Angela Markle’a benziyor!</i></p>

  <p>Eski hayatında bundan çok daha parlak bir dünyaya bakabilir ve gözlerini kısmak zorunda dahi kalmazdı. Ama o anda gözlerinin önündeki güzellik canını yakıyordu.</p>

  <p>Sonsuza dek bakabilirdi. En azından birkaç saniye daha bakabileceği kesindi. Ama Tom’un sesi onu kendine getirdi.</p>

  <p>Ağır çekimdeymişçesine sesin geldiği yere doğru eğilip Tom’un dudaklarından sökülen sözcüklerin her birinin tadını çıkardı. Sanki oradaymış gibi. Ona başarmasına çok az kaldığını söylermiş gibi. Malorie sonsuza dek gözlerini açık tutamayacağını biliyordu. Gözlerini tekrar yummalıydı. Bu harika dünyayla bağını kesmeliydi.</p>

  <p>Gözlerini kapattı.</p>

  <p>Artık çok yakından tanıdığı karanlığa geri döndü.</p>

  <p>Ve kürek çekmeye başladı.</p>

  <p>Sağdan ikinci kanala yaklaştıkları sırada yıllardır kürek çekiyormuş gibi hissetti. Anılar. Hamile olduğunu öğrendiğinde, Shannon’ın cesedini bulduğunda, gazetedeki ilana yanıt verdiğinde olduğu kişiyle birlikte asılıyordu küreklere. Eve geldiğinde, ev arkadaşlarıyla tanıştığında ve Olympia’yı içeri almak için oy kullandığında olduğu kişiyle birlikte. Gary geldiğinde olduğu kişiyle birlikte kürek çekiyordu. Don alt kattaki pencereleri örten battaniyeleri indirirken tavan arasındaki havlunun üzerinde doğum yapmakta olan haliyle.</p>

  <p>Artık daha güçlüydü. Daha cesurdu. <i>Böyle</i> bir dünyada tek başına iki çocuk yetiştirmişti.</p>

  <p>Malorie değişmişti.</p>

  <p>Kayık kanalın kenarındaki sazlıklardan birine dokunduğunda aniden sarsılınca Malorie kanala girdiklerini anladı.</p>

  <p>O noktadan sonra, koca evin içinde yapayalnız bir halde çocukları kucağına aldığı anda olduğu kişiye dönüştü. Dört yıl. Onları eğitmiş, yetiştirmiş, her geçen gün daha tehlikeli bir hal alan dünyadan korumuştu. Tom’la, söylediği onlarca şeyle, onun için yaptığı sayısız iyilikle birlikle kürek çekiyordu. Tom ona ilham kaynağı olmuş, ona cesaret vermiş ve kılını kıpırdatmadan oturup seni parçalara ayırmasını beklemek yerine delilikle mücadele etmenin daha iyi bir yolu olduğuna inanmasını sağlamıştı.</p>

  <p>Kayık artık daha hızlı ilerliyordu. Rick tetikleme mekanizmasına ulaşana kadar sadece doksan metre daha gitmeleri gerekeceğini söylemişti.</p>

  <p>O sabah uyandığında olduğu kişiyle birlikte küreklere asılıyordu. Sisin onu ve çocukları Gary gibi birinden gizleyebileceğini düşünen haliyle. Oysaki Gary hâlâ dışarıda olabilir, nehir boyunca attıkları her adımı takip ediyor olabilirdi. Kurtların saldırısına uğradığında olduğu kişiyle kürek çekti. Teknedeki adam deliye döndüğü, kuşlar aklını kaçırdığı ve hayatı boyunca en çok korktuğu yaratık yegâne korunma mekanizmasıyla, <i>göz bağıyla</i> oynadığı sırada olduğu kişiyle.</p>

  <p>Gözlerinin üzerindeki kumaş parçasını ve onun için olan anlamını düşünen Malorie, kulakları sağır edici metalik bir patlamayla yerinden sıçradı.</p>

  <p>Kayık bir şeye çarpmıştı. Malorie çabucak çocukları kontrol etti.</p>

  <p>Parmaklıklara çarptıklarını biliyordu. Rick’in alarmını tetiklemişlerdi.</p>

  <p>Kalbi göğsünden fırlayacakmış gibi atan Malorie’nin artık kürek çekmesine gerek yoktu. Başını gökyüzüne kaldırıp haykırdı. Bu rahatlamaydı. Bu öfkeydi. Bu her şeydi.</p>

  <p>“Buradayız,” diye bağırdı tüm gücüyle. “<i>Buradayız!</i>”</p>

  <p>Sazlıkların içinde bir hareketlenme oldu. Bir şey hızla üzerlerine doğru geliyordu.</p>

  <p>Malorie’nin elleri hâlâ küreklerdeydi. Sonsuza kadar bu pozisyonda kalacağa benziyordu.</p>

  <p>O sırada koluna bir şey dokununca yerinden sıçradı.</p>

  <p>“Sorun yok,” dedi bir ses. “Benim adım Constance. Sorun yok. Rick’le birlikteyim.”</p>

  <p>“Gözlerin açık mı?!”</p>

  <p>“Hayır. Göz bağım var.”</p>

  <p>Malorie’nin zihni her nasılsa ona tanıdık gelen seslerle doldu.</p>

  <p><i>Kadınların sesi böyle olurdu.</i> Olympia aklını kaçırdığından beri başka bir kadının sesini duymamıştı.</p>

  <p>“Yanımda iki çocuk var. Sadece üçümüz varız.”</p>

  <p>“Çocuklar mı?” dedi Constance aniden heyecanlanarak. “Elimi tut, sizi kayıktan çıkaralım. Sizi Tucker’a götüreceğim.”</p>

  <p>“Tucker mı?” Malorie duraksadı.</p>

  <p>“Evet, sana göstereceğim; orada yaşıyoruz. Bizim tesisimiz.”</p>

  <p>Constance, Malorie’nin önce çocukları almasına yardım etti. Malorie’yi kayıktan çekip çıkarırlarken elleri sıkıca birbirine kenetlenmişti.</p>

  <p>“Silah taşıdığım için kusuruma bakmayın,” dedi Constance çekingen bir tavırla.</p>

  <p>“Silah mı?”</p>

  <p>“Parmaklıklarımızı ne tür hayvanların tetiklediğini hayal bile edemezsiniz. Yaralı mısın?” diye sordu Constance.</p>

  <p>“Yaralıyım. Evet.”</p>

  <p>“İlacımız var. Doktorlarımız da var.”</p>

  <p>Malorie’nin dudakları son dört yıldır ilk defa böylesine gülümserken dudaklarının çatladığını hissetti.</p>

  <p>“İlaç mı?”</p>

  <p>“Evet. İlaçlar, aletler, kâğıt. Bir sürü şeyimiz var.”</p>

  <p>Yavaşça yürümeye başladılar. Malorie’nin kolu Constance’ın omuzlarının üzerindeydi. Tek başına yürüyemiyordu. Çocuklar ise Malorie’nin pantolonunu yakalamış, gözleri kapalı vaziyette onları takip ediyordu.</p>

  <p>“İki çocuk,” dedi Constance sakinleştirici bir ses tonuyla. “Bugün neler yaşadığınızı hayal bile edemem.”</p>

  <p>Kadın <i>bugün</i> diyordu ama aslında yılları kastettiğini ikisi de biliyordu.</p>

  <p>Bayır tırmanıyorlardı ve Malorie’nin vücudu acıyla zonkluyordu. Ansızın ayaklarının altındaki zemin değişti. Beton. Bir kaldırım. Malorie hafif bir klik sesi duydu.</p>

  <p>“O neydi?”</p>

  <p>“O gürültü mü?” diye sordu Constance. “Bu bir baston ama artık ona ihtiyacımız yok. Geldik bile.”</p>

  <p>Malorie kadının hızlıca bir kapıya vurduğunu duydu.</p>

  <p>Çıkardıkları sesten ağır metalden yapıldıklarını tahmin ettiği bir kapı gıcırdayarak açıldı ve Constance onları içeri soktu.</p>

  <p>Kapı arkalarından çarpılarak kapandı.</p>

  <p>Malorie yıllardır duymadığı bir koku duydu. Yemek. Pişmiş yemek. Talaş; sanki biri bir şeyler inşa ediyordu. Sesini de duyabiliyordu. Makinenin alçak sesli uğultusunu. Çok sayıda makine aynı anda çalışıyordu. Hava temiz ve tazeydi. Uzaklarda konuşma sesleri yankılanıyordu.</p>

  <p>“Artık gözlerinizi açabilirsiniz,” dedi Constance kibarca.</p>

  <p>“<i>Hayır!</i>” diye bağırdı Malorie, Oğlan ve Kız’ı tutarak. “Çocuklar olmaz! Önce ben açacağım.”</p>

  <p>Biri onlara yaklaştı. Bir adam.</p>

  <p>“Ulu Tanrım,” dedi. “Gerçekten sen misin? <i>Malorie?</i>”</p>

  <p>Adamın hırıltılı, boğuk sesini hatırladı. Bu sesi yıllar önce telefonun diğer ucunda duymuştu. Upuzun dört yıl boyunca bu sesi bir daha duyup duyamayacağını düşünmüş, kendiyle kavga edip durmuştu.</p>

  <p>Bu, Rick’ti.</p>

  <p>Malorie göz bağını çekiştirdi ve gözlerini yavaşça açtı. Tesisin parlak beyaz ışıkları karşısında bir kere daha gözlerini kısmak zorunda kaldı.</p>

  <p>Işık seliyle aydınlatılmış geniş bir koridordaydılar. O kadar parlaktı ki Malorie gözlerini güçlükle açık tutabiliyordu. Burası devasa bir okuldu. Tavanı yüksek ve kubbe şeklindeki aydınlatıcı panellerle kaplıydı. Malorie kendisini dışarıdaymış gibi hissetti. Yüksek duvarlar tavana kadar ulaşıyordu ve mesaj panolarıyla kaplıydı. Masalar. Cam kâseler. Tek bir pencere yoktu ama hava sanki dışarıdalarmış gibi temiz ve tazeydi. Zemin temiz ve serindi. Uzun koridor tuğlalarla kaplıydı. Yeniden Rick’e dönen Malorie adamın yorgun yüzüne baktı ve o anda her şeyi anladı.</p>

  <p>Adamın gözleri açıktı ama hiçbir yere odaklanamıyor gibi görünüyorlardı. Mat ve gri renkli gözleri parlaklıklarını yıllar önce yitirmişti. Darmadağın haldeki uzun kahverengi saçları kulaklarının üzerine dökülüyordu ama sol gözünün üzerindeki solgun ama derin yara izini kapatamamıştı. Adam, sanki Malorie’nin bakışlarını hissetmiş gibi içgüdüsel olarak yara izine dokundu. Malorie adamın kırılmış bir daldan kesilmiş tuhaf şekilli ve eskimiş bastonunu fark etti.</p>

  <p>“Rick,” dedi çocukları kendine doğru çekerek, “sen körsün.”</p>

  <p>Rick başıyla onayladı.</p>

  <p>“Evet Malorie. Çoğumuz öyleyiz ama Constance en az senin kadar iyi görür. Uzun bir yol kat ettik.”</p>

  <p>Malorie yavaşça duvarlara bakarak çevresindekileri hazmetmeye çalıştı. El yazısıyla işlenmiş sayfalar, ilerleme durumlarını gösteriyordu. Broşürlerin üzerinde ise çiftçilik, su arıtma ve tıbbi değerlendirme randevuları gibi günlük işler yazılıydı.</p>

  <p>Gözleri başının üzerindeki bir noktaya takıldı. Tuğladan yapılmış geniş kemerin üzerinde pirinç harflerle şöyle yazıyordu:</p>

  <div>
    <br />
  </div>

  <p class="p1" style="text-align: center;"><i>JANE TUCKER KÖRLER OKULU</i></p>

  <div>
    <br />
  </div>

  <p>“O adam...” Rick duraksadı. “Kayıttaki adam... Seninle birlikte değil, değil mi?” dedi Rick.</p>

  <p>Malorie kalp atışlarının hızlandığını hissetti ve güçlükle yutkundu.</p>

  <p>“Malorie?” dedi adam endişeli bir tavırla.</p>

  <p>Constance, Rick’in omzuna dokundu ve usulca, “Hayır, Rick. Onlarla birlikte değil,” diye fısıldadı.</p>

  <p>Hâlâ çocukları tutmakta olan Malorie kapıya doğru geriye adım attı.</p>

  <p>Koridorda başka kimsenin olup olmadığına bakarak, “O öldü,” dedi sertçe. Henüz onlara güvenmiyordu. Henüz zamanı değildi.</p>

  <p>Rick bastonunu hafifçe yere vurarak Malorie’ye doğru yaklaşıp ona dokunmak için uzandı.</p>

  <p>“Malorie... Yıllar içinde bir sürü insanla iletişim kurduk ama büyük olasılıkla hayal edebileceğinden çok daha az kişiye ulaşabildik. Daha kaç kişinin dışarıda olduğunu kim bilebilir? Ya kaç kişinin hâlâ aklının başında olduğunu? Nehirden gelmesini beklediğimiz tek kişi sendin. Tabii ki bu başka kimsenin gelmeyeceği anlamına gelmiyor ama doğru düzgün düşündükten sonra Tom’un sesinin, sonunda aradığın noktaya dair seni uyarmakla kalmayıp aynı zamanda yabancıların da parmaklıklara takılmaları halinde yakında bir uygarlık olduğunu fark etmelerine yardımcı olacağına karar verdik. Eğer seninle birlikte olmadığını bilseydim başka bir şey kullanmamız konusunda ısrarcı davranırdım. Lütfen özrümü kabul et.”</p>

  <p>Malorie adamı yakından inceledi. Sesi umut dolu, hatta iyimser geliyordu. Uzun zamandır böyle bir ses tonu duymamıştı. Yine de adamın yüzü böylesine bir dünyada yaşamak zorunda kaldığı için duyduğu stres yüzünden tıpkı Malorie’ninki gibi çökmüştü. Tıpkı yıllar önceki ev arkadaşlarının yüzleri gibi.</p>

  <p>O ve Constance tesisin nasıl çalıştığını, patates ve kabak tarlalarını, yazları böğürtlen topladıklarını, yağmur suyunu arıtmak için kullandıkları sistemi açıklarken Malorie, Rick’in kafasının arkasında gölgelere benzeyen bir şeklin hareket ettiğini gördü.</p>

  <p>Genç kadınlardan oluşan küçük bir grup üzerlerinde açık mavi renkli giysilerle bir odadan çıktı. Bastonlarını hafifçe yere vuruyor, ellerini öne doğru uzatıyorlardı. Kadınlar sessizce ve hayaletleri andıran bir şekilde Malorie’nin yanından geçti. Malorie onların mağaralara benzeyen boş gözlerini gördüğünde midesinin sancıdığını hissetti. Başı dönüyordu, midesi bulanıyordu, kusmak üzereydi.</p>

  <p>Kadınların gözlerinin olması gereken yerde iki tane kocaman, koyu renkli yara izi vardı.</p>

  <p>Malorie çocukları sıkıca kavradı. Başlarını bacaklarına bastırdı.</p>

  <p>Constance ona doğru uzandı ama Malorie panik içinde yerdeki göz bağını ararken çocukları kendisiyle birlikte sürükleyerek geri çekildi.</p>

  <p>“Onları gördü,” dedi Constance, Rick’e.</p>

  <p>Adam başıyla onayladı.</p>

  <p>“Bizden uzak dur!” diye yalvardı Malorie. “Sakın bize <i>dokunma!</i> Bize <i>yaklaşma!</i> Burada neler oluyor?!”</p>

  <p>Constance omzunun üzerinden bakıp kadınların koridordan çıktığını gördü. Oda, Malorie’nin kesik solukları ve hafif hıçkırıkları dışında sessizdi.</p>

  <p>“Malorie,” diye başladı Rick. “İşleri <i>eskiden</i> böyle yapıyorduk. <i>Böyle yapmak zorundaydık.</i> Başka seçeneğimiz yoktu. Buraya geldiğimizde açlıktan ölmek üzereydik. Yabancı, düşman topraklarda unutulmuş yerliler gibiydik. Şu anda sahip olduğumuz olanaklara sahip değildik. Yiyeceğe ihtiyacımız vardı. Biz de avlandık. Ne yazık ki o zamanlar şu anda sahip olduğumuz güvenliğe de sahip değildik. Bir gece birkaç arkadaşımız dışarıda yiyecek ararken bir yaratık içeri girdi. O gece çok sayıda insanı kaybettik. Sadece birkaç saniye önce aklı başında olan bir anne, deliye dönüp dört çocuğu öldürdü. Kendimizi toplamamız, uygarlığımızı yeniden inşa etmemiz aylarımızı aldı. Bir daha asla böyle bir risk almamaya yemin ettik. Tüm toplumun iyiliği için.”</p>

  <p>Malorie yüzünde tek bir yara izi olmayan Constance’a baktı.</p>

  <p>Rick, “Bu bir seçim meselesi değildi,” diyerek konuşmayı sürdürdü. Elimize ne geçerse kendimizi kör etmek için kullandık. Çatallar, bıçaklar, kendi parmaklarımız. Körlük, Malorie, mutlak korumaydı. Ama bunlar geçmişte kaldı. Artık böyle yapmıyoruz. Bir yıl kadar sonra burayı, omuzlarımızdaki o korkunç yükü hafifletecek kadar güvenli bir yer haline getirdik. O zamandan beri hiçbir güvenlik açığımız olmadı.”</p>

  <p>Malorie, George’u, videosunu ve başarısız olan deneylerini düşündü. Çaresizlik içinde az kalsın kendi çocuklarını kör edeceğini hatırladı.</p>

  <p><i>Constance görebiliyor. O kör değil. Dört yıl önce buraya gelmek için yeterli cesareti toplayabilseydi</i> sana ve <i>çocuklara ne olacağını kim bilebilirdi?</i></p>

  <p>Rick destek almak için Constance’a yaslandı.</p>

  <p>“Burada olsaydın bizi anlardın.”</p>

  <p>Malorie korkuyordu. Ama <i>anlıyordu da.</i> Çaresizlik içinde olduğundan bu insanlara güvenmek istiyordu. Çocukları daha iyi bir yere getirdiğine inanmak istiyordu.</p>

  <p>Kendi etrafında dönünce ofis pencerelerinden birinde kendi yansımasını gördü. Diğer odadaki Shannon haberlerde gördüklerini bağıra bağıra ona anlatırken banyoda aynanın karşısına geçip karnının düzlüğünü kontrol eden haline neredeyse hiç benzemiyordu. Saçları incelmiş, matlaşmış, pislikle ve onlarca kuşun kanıyla dilim dilim olmuştu. Kıpkırmızı kafa derisi ara ara görünüyordu. Vücudu bir deri bir kemikti. Yüzündeki kemikler sanki yer değiştirmiş, bir zamanlar oldukça narin görünen yüz hatlarını keskin ve açılı çizgilerle kaplamıştı. Cildi gergin ve soluktu. Dudaklarını hafifçe aralayınca bir dişinin kırıldığını gördü. Büyük olasılıkla nehirde bilincini kaybettiğinde kırılmıştı. Teni kanla, morluklarla kaplıydı. Solgundu. Kurdun açtığı derin yara, şişmiş haldeki kolu boyunca uzanıyordu. Yine de camdaki kadının içinde alev alev yanan çok daha güçlü bir şeyin farkına vardı. Ona dört buçuk yıl boyunca güç veren, onu hayatta tutan, çocuklarına daha iyi bir hayat vermesini emreden ateşi gördü.</p>

  <p>Evden ve nehirden kurtulan bitap haldeki Malorie dizlerinin üzerine çöktü. Çocuklarının yüzlerindeki göz bağlarını çekip çıkardı. Çocukların gözleri sonunda açıktı. Parlak ışıklar karşısında gözlerini kırpıştırıyorlardı. Oğlan ve Kız hayret içindeydi, suskundu, tedirgindi. Nerede olduklarını anlamıyor ve kendilerine yol göstermesi için Malorie’ye bakıyorlardı. Hayatları boyunca evlerinin dışında gördükleri ilk yer burasıydı.</p>

  <p>İkisi de ağlamadı. İkisi de şikâyet etmedi. Boş gözlerle Rick’e bakıp dinlemeye devam ettiler.</p>

  <p>“Dediğim gibi,” dedi Rick temkinli bir şekilde, “burada birçok şey yapmayı başardık. Tesis bu koridorun gösterdiğinden çok daha büyüktür. Tüm yiyeceklerimizi kendimiz yetiştiriyoruz ve birkaç tane vahşi hayvan yakalamayı başardık. Yumurtalarından faydalandığımız tavuklarımız, sütünü sağdığımız bir ineğimiz ve üretmeyi başardığımız bir çift keçimiz var. Bir gün küçük bir çiftlik kurmak amacıyla daha fazla hayvan bulmak için dışarı çıkmayı umuyoruz.”</p>

  <p>Malorie derin bir nefes alıp ilk defa umutla Rick’e baktı.</p>

  <p><i>Keçiler,</i> diye düşündü. Çocuklarım ilk defa balıktan başka yaşayan bir hayvan görecekler.</p>

  <p>“Tucker’da kendi kendimize yetiyoruz... Körlerin rehabilitasyonundan sorumlu kocaman bir tıbbi ekibimiz var. Burası seni biraz olsun huzura kavuşturmalı Malorie. Tıpkı bana her gün biraz huzur verdiği gibi.”</p>

  <p>“Ve siz ikiniz,” dedi Constance çocukların yanında dizlerinin üzerine çökerek. “İsimleriniz nedir?”</p>

  <p>Bu soru ilk defa Malorie için önem kazanmıştı. Aniden hayatında, çocuklarına isim vermek gibi bir lükse yer olacaktı.</p>

  <p>“Bu,” dedi Malorie kanlı elini Kız’ın başına koyarak, “bu, Olympia.”</p>

  <p>Kız, Malorie’ye çabucak bir bakış attı. Kızardı. Gülümsedi. Bundan hoşlanmıştı.</p>

  <p>“Ve bu da,” dedi Malorie Oğlan’ı kendisine doğru çekerek, “Tom.”</p>

  <p>Çocuk utangaç ama mutlu bir tavırla sırıttı.</p>

  <p>Dizlerinin üzerindeki Malorie çocuklarına sarıldı ve o ana kadar attığı tüm kahkahalardan daha mutluluk verici gözyaşları döktü.</p>

  <p><i>Rahatlama.</i></p>

  <p>Gözyaşları özgürce, usul usul akarken kuyudan su getirmek için birlikte çalışan, oturma odasının ortasında uyuyan, yeni dünya hakkında konuşup duran ev arkadaşlarını hatırladı. Shannon’ı kahkahalar atarken, bulutlarda şekiller ararken, sıcacık ve nazik bir merakla Malorie’nin üzerine titrerken gördü.</p>

  <p>Tom’u düşündü. Durmadan zihni çalışan, sorunları çözmekten usanmayan Tom’u. Daima <i>deneyen</i> Tom’u.</p>

  <p>Onun yaşama aşkını düşündü.</p>

  <p>Uzun koridorun diğer ucundaki farklı odalardan insanlar çıktı. Tesisin derinliklerine doğru yürürken Rick bir elini Constance’ın omzuna koydu. Sanki oradaki herkes Malorie’yi ve çocuklarını biraz olsun yalnız bırakmaları gerektiğini biliyor gibiydi. Sanki herkes ve her şey sonunda güvende olduklarının farkındaydı.</p>

  <p><i>Daha güvendeydiler.</i></p>

  <p>Şimdi Malorie, çocuklarına sarılırken evin ve nehrin efsanelerde anlatılan gizemli birer yer olduğunu, sonsuzluğun içinde kaybolduğunu düşünüyordu.</p>

  <p>Ama burada, kaybolanın kendileri olmadığını biliyordu.</p>

  <p>Ve bir de sandıkları kadar yalnız olmadıklarını.</p>
</body>
</html>
