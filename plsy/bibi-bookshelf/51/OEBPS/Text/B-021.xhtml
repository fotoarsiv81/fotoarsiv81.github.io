<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R21" src="../Images/R21.jpg" /></h1>

  <p class="p1">Malorie özellikle Don hakkında düşünüyordu.</p>

  <p>“Anneciğim,” dedi Oğlan, “göz bağım canımı yakıyor.”</p>

  <p>“Dikkatli bir şekilde nehirden biraz su al,” dedi Malorie, “ve acıyan yerlerine sür. <i>Sakın</i> göz bağını çıkarma.”</p>

  <p>Bir keresinde ev arkadaşları akşam yemeklerini bitirdikten sonra Malorie, Olympia’yla birlikte yemek masasının başında oturmuştu. Olympia’nın kocası hakkında konuşmuşlar, adamın neye benzediğinden, çocuk sahibi olmayı ne kadar istediğinden bahsetmişlerdi. Sonra Don odaya yalnız başına girmişti. Olympia’nın söyledikleri umurunda değil gibiydi.</p>

  <p>“O bebekleri kör etseniz iyi edersiniz,” demişti Don. “Hem de doğar doğmaz.”</p>

  <p>Sanki bunu uzun bir süredir düşünüyormuş gibiydi. Sonunda kararını onlara söylemeye karar vermişe benziyordu.</p>

  <p>Masada onların yanına oturup kendini açıklamaya koyuldu. Adam konuştukça Olympia iyice içine kapanmaya başlamıştı. Bunun delilik olduğunu düşünüyordu. Hatta daha da kötüsü, <i>acımasızca</i> olduğunu.</p>

  <p>Ama Malorie öyle düşünmüyordu. Derinlerinde bir yer, Don’un söylediklerini anlıyordu. Yaklaşmakta olan anneliğinin her anı, çocuğunun gözlerini korumaya odaklanacaktı. Eğer bu endişe ortadan kalkarsa çocuğuna daha neler verebilirdi? Don’un bunları söylerken sergilediği ciddiyet, Malorie’ye acımasızlıktan çok daha fazlasını ifade ediyordu. Malorie’ye rahatsız edici olasılıkların, yapılması gerekenlerin, eski dünyaya ait olan kimsenin atmaya asla cesaret edemeyeceği adımların kapısını açmıştı. Her ne kadar korkunç olsa da adamın önerisi asla Malorie’nin zihnini terk etmemişti.</p>

  <p>“Şimdi daha iyi Anneciğim,” dedi Oğlan.</p>

  <p>“Şşşt,” dedi Malorie. “<i>Dinle.</i>”</p>

  <p>Çocuklar altı aylıkken çoktan onları kümes teliyle örtülmüş beşiklerinde yatırmaya başlamıştı. Geceydi. Pencerelerin ve duvarların dışındaki dünya sessizdi. Ev karanlıktı.</p>

  <p>Malorie, bebeklerle geçirdiği ilk günlerde onlar uyurken nefes alıp verişlerini dinlerdi. Çoğu anne için duygusal bir gözlem sayılabilecek o durum, Malorie için eğitimden ibaretti. Sesleri kulağa sağlıklı geliyor muydu? Kuyu suyundan ya da son bir yıldır doğru düzgün bir yemek yememiş olan annelerinin sütünden yeterince besin alabiliyorlar mıydı? Çocukların sağlık durumunu, beslenme şekillerini, temizliklerini ve gözlerini asla aklından çıkarmıyordu.</p>

  <p><i>Doğar doğmaz o bebekleri kör etseniz iyi edersiniz.</i></p>

  <p>Karanlıkta mutfak masasının başında oturan Malorie, Don’un fikrinin ahlaki bir çıkmaz teşkil etmediğini açıkça anlıyordu. Ayrıca fiziksel olarak yapabileceğinden emin olmadığı bir şey önermediğinin de farkındaydı. Küçük nefes alıp verişlerini dinlerken koridora bakıp Don’un söylediklerinin pek de kötü bir fikir olmadığına inanmıştı.</p>

  <p><i>Uyanık olduğum her an, onları dışarı bakmaktan korumaya çalışarak geçecek. Battaniyelerini kontrol ediyorsun. Beşiklerini kontrol ediyorsun. Büyüdükleri zaman bu günleri hatırlamayacaklar. Görmeyi hatırlamayacaklar.</i></p>

  <p>En başından beri görme becerileri olmazsa çocukların yeni dünyada yaşarken hiçbir şey kaybetmeyeceklerini biliyordu.</p>

  <p>Ayağa kalkıp kilerin kapısına doğru ilerlemişti. Alt katta, kilerin toprakla kaplı zemininde tinerle dolu bir kutu vardı. Uzun bir süre önce kutunun üzerindeki etiketi okumuş ve maddenin gözlerle teması halinde yaşanabilecekleri öğrenmişti. Kutunun üzerinde, otuz saniye içinde bol suyla yıkanmazsa kişinin kör kalabileceği yazıyordu.</p>

  <p>Malorie kutuya yaklaştı. Sapından tuttu ve üst kata çıkardı.</p>

  <p>Çabuk ol. Ve sakın gözlerini yıkama.</p>

  <p>Onlar henüz sadece birer bebekti. Bunu hatırlamaları mümkün müydü? Sonsuza dek ondan korkacaklar mıydı? Yoksa körlere ait hatıralardan oluşan bir dağın altında ezilip gidecekler miydi?</p>

  <p>Malorie mutfaktan geçmiş ve çocukların yatak odalarına uzanan karanlık koridora girmişti.</p>

  <p>Çocukların nefes alıp verişlerini duyabiliyordu.</p>

  <p>Kapılarının önünde duraksamış ve içinde uyudukları siyahlığa bakmıştı.</p>

  <p>O anda bunu yapabileceğine inandı.</p>

  <p>Sessizce yatak odasına girdi. Kutuyu yere koydu ve çocukların korunaklı beşiklerinin üzerindeki kumaş parçalarını kaldırdı. İki çocuk da kımıldamamıştı. Her ikisi de sanki mutlu rüyalar görüyormuş gibi düzenli bir şekilde nefes alıyordu. Yaklaşmakta olan kâbustan uzaktaydılar.</p>

  <p>Malorie hızla kızın beşiğinin üzerindeki kümes telini yerinden söktü. Eğildi ve kutuyu kaldırdı.</p>

  <p>Kız düzenli bir şekilde nefes alıyordu.</p>

  <p>Malorie beşiğe uzandı ve bebeğin başını kaldırdı. Kız’ın göz bağını çıkardığı anda Kız ağlamaya başladı.</p>

  <p><i>Gözleri açık</i>, diye düşündü Malorie. <i>Dök gitsin</i>.</p>

  <p>Kız’ın kafasını zorlayarak beşiğin kenarına yaklaştırdı ve sonra tiner kutusunu, kızın gittikçe kızarmakta olan ağlayan yüzüne yaklaştırdı. Derken arkasındaki Oğlan da uyanıp ağlamaya başladı.</p>

  <p>“Kesin şunu!” dedi Malorie kendi gözyaşlarıyla savaşarak “Bu dünyayı görmek istemezsiniz.”</p>

  <p>Kutuyu biraz daha kaldırdı ve içindekilerin elinin üzerinden yere, ayaklarına döküldüğünü hissetti.</p>

  <p>Tineri teninde hissetmek her şeyi bir anda gerçek kılmıştı.</p>

  <p>Bunu yapamazdı.</p>

  <p>Bebeğin başını bıraktı ama Kız ağlamaya devam etti.</p>

  <p>Kutuyu yere bırakan Malorie yavaşça geri geri odadan çıktı. Çocuklar karanlığın içinde inlemeye devam ediyorlardı.</p>

  <p>Sonrasında Malorie ayakta kalabilmek için koridorun duvarına yaslanmış ve eliyle ağzını kapatmış ama kusmasına engel olamamıştı.</p>

  <p>“Anneciğim,” diyordu artık nehirde yanında oturan Oğlan, “işe yaradı!”</p>

  <p>“İşe yarayan ne?” dedi anılarından kopartılan Malorie.</p>

  <p>“Göz bağım artık canımı acıtmıyor.”</p>

  <p>“Oğlan,” dedi. “Daha fazla konuşmak yok. Tabii bir şey duymadığın sürece.”</p>

  <p>Malorie derin derin nefes alıp utanca benzer bir şey hissetti. Omzundaki acı gittikçe kötüleşiyordu. Yorgunluktan başı dönüyordu. Yönünü kaybetmek üzereydi. Kendisinde kesinlikle yolunda gitmeyen bir şeylerin olduğunu hissediyordu. Yine de çocuklarını duyabiliyordu: Oğlan hemen önünde nefes alırken Kız kayığın arka tarafında oturmuş, eski yapbozun parçalarını bir araya getiriyordu. Göz bağlarının ardındaki gözleri kör değildi. Ve bugün, çocukların çevrelerindekileri daha önce hiç olmadığı kadar görebilecekleri yepyeni bir dünyayla karşılaşma olasılığıyla son bulabilirdi.</p>

  <p>Eğer Malorie onları oraya götürmeyi becerebilirse.</p>
</body>
</html>
