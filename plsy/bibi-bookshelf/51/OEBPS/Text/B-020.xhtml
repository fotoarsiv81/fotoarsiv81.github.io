<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R20" src="../Images/R20.jpg" /></h1>

  <p class="p1">Ertesi gün öğlen olmuştu ama Tom ve Jules hâlâ dönmemişti.</p>

  <p>Tom’un bizden istediği on iki saat çoktan yirmi dört saat olmuştu ve her geçen saatte evdekilerin üzerine derin bir karanlık çöküyordu.</p>

  <p>Victor hâlâ battaniyeyle örtülü pencerenin yanında oturuyordu.</p>

  <p>Ev arkadaşları gece geç saatlere kadar oturmuş, birbirlerinin yanından ayrılmamış ve köpeğin havlamaktan vazgeçmesini beklemişlerdi.</p>

  <p><i>Er ya da geç bizi ele geçirecekler</i>, demişti Don. <i>Aksini düşünmek için elimizde hiçbir neden yok. Sonumuz geliyor arkadaşlar. Ve eğer karşımızdaki, beynimizin algılamakta zorlandığı bir tür yaratıksa bunu hak ettik demektir. Kendimi bildim bileli aptallığımız yüzünden sonumuzun geleceğini düşünürdüm.</i></p>

  <p>Sonunda Victor havlamaktan vazgeçmişti.</p>

  <p>Şimdi mutfakta olan Malorie ellerini önündeki su dolu kovaya daldırdı. Don ve Cheryl o sabah kuyuya su çekmeye gitmişlerdi. Ne zaman doldurdukları kovayı Felix’e vermek için kapıyı tıklatsalar Malorie’nin kalbi duracak gibi olmuştu çünkü her defasında gelenin Tom olduğunu umuyor, buna <i>inanıyordu.</i></p>

  <p>Avucundaki suyu yüzüne çarptı ve ıslak parmaklarını keçeye dönmüş, terli saçlarından geçirdi.</p>

  <p>“<i>Lanet olsun,</i>” dedi.</p>

  <p>Mutfakta yalnızdı. Odanın yegâne penceresini örten perdelere bakarken çoktan olmuş olabilecek sonsuz sayıdaki kötü şeyi düşünüyordu.</p>

  <p><i>Jules, Tom’u öldürdü. Yaratıklardan birini gördü ve Tom’u saçlarından yakalayarak nehre kadar sürükledi. Boğulana kadar onu suyun altında tuttu. Ya da ikisi de bir şey gördüler. Bir evde. Ve sonra birbirlerini öldürdüler. Paramparça olan bedenleri, bir yabancının evinin zemininde yatıyor. Belki de yaratıkları gören Tom’du. Jules onu durdurmaya çalışmış ama Tom paçayı kurtarmayı başarmıştı. Ormanda bir yerlerdeydi. Böceklerle besleniyordu. Ağaç kabuklarını, belki de kendi dilini yiyordu.</i></p>

  <p>“Malorie?”</p>

  <p>Olympia mutfağa girince Malorie olduğu yerde sıçradı.</p>

  <p>“Ne oldu?”</p>

  <p>“Malorie, gerçekten çok endişeleniyorum. On iki saat demişti.”</p>

  <p>“Biliyorum,” dedi Malorie. “Hepimiz öyleyiz.”</p>

  <p>Malorie elini Olympia’nın omzuna koymak için uzandı ama Don’un yemek odasından gelen sesini duydu.</p>

  <p>“Tekrar içeri girmelerine izin vermemiz gerektiğinden pek emin değilim.”</p>

  <p>Malorie hızla yemek odasına daldı.</p>

  <p>“Haydi, ama Don,” dedi çoktan yemek odasına giren Felix. “Bunu nasıl söyleyebiliyorsun?”</p>

  <p>“Dışarıda neler olduğunu sanıyorsun Felix? Yaşadığımız mahallenin iyi bir yer olduğunu mu düşünüyorsun? Dışarıda hayatta kalan biri varsa bunu kibar davranarak başarmıyorlar dostum. Tom ve Jules’un kaçırılmadığını kim söyleyebilir ki? Belki de rehin alınmış olabilirler. Ve onları ele geçiren lanet olasıca adamlar onları serbest bırakmanın karşılığında erzakımızı istiyor olabilir. <i>Bizim erzakımızı.</i>”</p>

  <p>“Siktir git, Don,” dedi Felix. “Eğer geri gelirlerse onları içeri alacağım.”</p>

  <p>“Eğer geri gelenler onlarsa,” dedi Don. “Ve kapının diğer tarafında Tom’un kafasına doğrultulmuş bir silah olmadığından emin olabilirsek.”</p>

  <p>“İkiniz de çenenizi kapatın!” dedi Cheryl, Malorie’yi geçip yemek odasına girerken.</p>

  <p>“Ciddi olamazsın Don,” dedi Malorie.</p>

  <p>Don ona doğru döndü.</p>

  <p>“Ciddi olduğumdan emin olabilirsin.”</p>

  <p>“İçeri girmelerine izin vermek istemiyor musun?” diye sordu şimdi Malorie’nin yanında dikilmekte olan Olympia.</p>

  <p>“Öyle <i>söylemedim,</i>” diye çıkıştı Don. “Sadece dışarıda kötü insanlar olabileceğini söylüyorum. Olympia, bunu anlayabiliyor musun? Yoksa senin için çok mu karmaşık?”</p>

  <p>“Lanet olasıca pisliğin tekisin,” dedi Malorie.</p>

  <p>Bir anlığına Don, Malorie’nin üzerine yürüyecek gibi oldu.</p>

  <p>“Bu tartışmayı yapmak istemiyorum,” dedi Cheryl.</p>

  <p>“Çoktan yirmi dört saat geçti,” dedi Don azarlayarak.</p>

  <p>“Sadece... gidip başka bir şeyle uğraş, olur mu?” dedi Felix. “Durumu herkes için kötüleştiriyorsun.”</p>

  <p>“Onlarsız bir gelecek planlamaya başlamamız gerekiyor.”</p>

  <p>“Sadece <i>bir gün</i> geçti,” dedi Felix.</p>

  <p>“Evet, <i>dışarıda</i> bir gün.”</p>

  <p>Don piyanonun başına oturdu. Bir anlığına geri adım atacakmış gibi göründü ama sonra sözlerine devam etti.</p>

  <p>“İyi haber şu ki erzakımız daha uzun süre dayanacak.”</p>

  <p>“<i>Don!</i>” diye çıkıştı Malorie.</p>

  <p>“Dünyaya getirmek üzere olduğun bir <i>bebeğin</i> var Malorie. Hayatta kalmayı istemiyor musun?”</p>

  <p>“Don, şu an seni öldürebilirim,” dedi Cheryl.</p>

  <p>Adam piyanonun önündeki tabureden kalktı. Yüzü öfkeden kıpkırmızı kesilmişti.</p>

  <p>“Tom ve Jules geri dönmeyecekler, Cheryl. Bunu kabul et. Ve <i>onların</i> payını yiyerek bir hafta daha hayatta kaldığında ve ardından Victor’u bile yemeye razı geldiğinde belki artık umut diye bir şeyin olmadığını anlarsın.”</p>

  <p>Cheryl adama doğru bir adım attı. Ellerini yumruk yapmıştı. Yüzü Don’unkinden sadece birkaç santim uzaklıktaydı.</p>

  <p>Victor oturma odasından havladı.</p>

  <p>Felix, Don ve Cheryl’in arasına girdi ama Don onu itekleyerek oradan uzaklaştırdı. Malorie ikilinin arasına girmeye kalktığında ise Felix elini havaya kaldırdı.</p>

  <p>Don’a vuracaktı.</p>

  <p>Sonra yumruğunu indirdi.</p>

  <p>Kapı çalınmıştı.</p>
</body>
</html>
