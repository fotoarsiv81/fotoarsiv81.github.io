<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R15" src="../Images/R15.jpg" /></h1>

  <p class="p1">“O sudan içmeyeceğim,” dedi Malorie.</p>

  <p>Ev arkadaşları bitkin düşmüştü. Her ne kadar kimse deliksiz bir uyku çekememiş olsa da oturma odasının döşemeleri üzerinde hep birlikte uyumuşlardı.</p>

  <p>“Malorie, su içmeden yaşayamazsın,” dedi Tom. “Bebeği düşün.”</p>

  <p>“Zaten onu düşünüyorum.”</p>

  <p>Felix’in suyla doldurduğu iki kova dokunulmadan mutfaktaki tezgâhın üzerinde beklemeye devam ediyordu. Ev arkadaşları birer birer kuru dudaklarını ıslattılar. Aradan yirmi dört saat geçmişti ama yine de geçen sürenin daha uzun olma ihtimali zihinlerini meşgul ediyordu.</p>

  <p>Susamışlardı.</p>

  <p>“Nehir suyunu içebilir miyiz?” diye sordu Felix.</p>

  <p>“Bakteriler,” dedi Don.</p>

  <p>“Aslında belli olmaz,” dedi Tom. “Suyun soğukluğuna, derinliğine, akış hızına göre değişir.”</p>

  <p>“Diğer yandan,” dedi Jules, “kuyuya bir şey girdiyse nehre de girmiş olduğundan eminim.”</p>

  <p><i>Bulaşıcı</i>, diye düşündü Malorie. Günün kelimesi buydu.</p>

  <p>Kilerde idrarla ve dışkıyla dolu üç kova vardı. Kimse onları dışarı çıkarmak istemiyordu. Kimse o gün evden çıkmak istemiyordu. Koku mutfakta epeyce kuvvetliydi ve belli belirsiz oturma odasındaki havada asılı kalmıştı.</p>

  <p>“Nehir suyunu içmeye varım,” dedi Cheryl. “Şansımı deneyeceğim.”</p>

  <p>“Dışarı mı çıkacaksın?” diye sordu Olympia. “Kapının diğer tarafında dışarı çıkmamızı bekleyen bir şey olabilir!”</p>

  <p>“Ne duyduğumdan emin değilim,” dedi Felix. Bunu defalarca tekrarlamıştı. Herkesi korkuttuğu için kendisini suçlu hissettiğini söylüyordu.</p>

  <p>“Büyük olasılıkla bir insandı,” dedi Don. “Muhtemelen bizi soymaya çalışan biri.”</p>

  <p>“Bunu şimdi konuşmak zorunda mıyız?” diye sordu Jules. “Aradan bir gün geçti. Hiçbir şey duymadık. Biraz daha bekleyelim. Bir gün daha. O zaman kendimizi daha iyi hissedip hissetmediğimize bakarız.”</p>

  <p>“Kovalardan bile su içerim,” dedi Cheryl. “Lanet olasıca bir kuyudan bahsediyoruz. Hayvanlar durmadan kuyuların içine düşer, orada ölürler. Büyük olasılıkla tüm bu zaman boyunca içinde ölü hayvanların yüzdüğü sudan içiyorduk.”</p>

  <p>“Bu bölgedeki su daima temiz olmuştur,” dedi Olympia.</p>

  <p>Malorie ayağa kalktı. Mutfağın girişine kadar yürüdü. Ahşap kovanın ağzındaki su damlacıkları, tıpkı metal kovadaki gibi ışıl ışıl parıldıyordu.</p>

  <p><i>Bize ne yapabilir,</i> diye düşündü.</p>

  <p>“Biraz içmeye ne dersin?” diye sordu Tom.</p>

  <p>Malorie döndü. Adam hemen yanında dikiliyordu. Omzu, kapının eşiğinde Malorie’ye sürttü.</p>

  <p>“Yapamam Tom.”</p>

  <p>“Zaten senden yapmanı isteyemem. Ama ben yapabilirim.”</p>

  <p>Malorie gözlerini adamınkilere diktiğinde Tom’un ciddi olduğunu anlamıştı.</p>

  <p>“Tom.”</p>

  <p>Tom, oturma odasındakilerin yüzlerine bakmak için döndü.</p>

  <p>“Ben içeceğim,” dedi.</p>

  <p>“Kahramanlığa gerek yok,” dedi Don.</p>

  <p>“Kahraman olmaya çalışmıyorum Don. Sadece susadım.”</p>

  <p>Ev arkadaşları sessizdi. Malorie arkadaşlarının yüzlerindeki ifadeden onunla aynı şeyi hissettiklerini anladı. Tüm korkusuna rağmen birinin suyu içmesini <i>istiyordu.</i></p>

  <p>“Bu delilik,” dedi Felix. “Haydi, ama Tom. Başka bir yol bulabiliriz.”</p>

  <p>Tom oturma odasına girdi. Masanın başında oturan Felix’in gözlerinin içine baktı.</p>

  <p>“Beni kilere kilitle. Orada içeceğim.”</p>

  <p>“Oradaki koku yüzünden aklını kaçırırsın,” dedi Cheryl.</p>

  <p>Tom’un yüzünde hüzünlü bir gülümseme belirdi.</p>

  <p>“Hemen arka bahçemizde bir kuyu var,” dedi. “Eğer ondan faydalanamazsak hiçbir şeyi kullanamayız. Bunu yapmama izin verin.”</p>

  <p>“Şu anda kime benzediğini biliyor musun?” diye sordu Don.</p>

  <p>Tom bekledi.</p>

  <p>“George’a benziyorsun. Tek farkınız onun bir teorisinin olmasıydı.”</p>

  <p>Tom, pencerenin kenarına yaslanmış yemek masasına baktı.</p>

  <p>“Aylardır buradayız,” dedi. “Eğer dün kuyuya bir şey girdiyse büyük olasılıkla daha önce de girmiştir.”</p>

  <p>“Bahane buluyorsun,” dedi Malorie.</p>

  <p>Tom, kadının suratına bakmak için dönmeden yanıt verdi.</p>

  <p>“Başka seçeneğimiz var mı? Tabii ki, nehir var. Ama hastalanabiliriz. Gerçekten çok hastalanabiliriz. İlacımız yok. Tek sahip olduğumuz şey kuyudaki su. Sahip olduğumuz tek ilaç o. Başka ne yapabilir ki? Bir sonraki kuyuya kadar yürüyecek miyiz? Sonra ne olacak? Onun içine bir şeyin girmemiş olması için dua mı edeceğiz?”</p>

  <p>Malorie, birer birer durumu kabullenen ev arkadaşlarını izledi. Don’un yüzündeki isyankâr ifade endişeyle doldu. Olympia’nın gözlerindeki korku, suçluluk duygusuna dönüştü. Malorie’ye gelince, Tom’un böyle bir şey yapmasını istemiyordu. Eve geldiği günden beri, ilk defa Tom’un bu evdeki konumu kör ediciydi. O, burada yaşanan her şeyin en önemli parçasıydı.</p>

  <p>Ama onu durdurmak yerine cesaretini toplayarak ona yardım etti.</p>

  <p>“Kiler olmaz,” dedi Malorie. “Aklını kaçırıp bütün erzakımızı yerle bir edersen ne olacak?”</p>

  <p>Tom ona döndü.</p>

  <p>“Haklısın,” dedi. “O zaman tavan arası olsun.”</p>

  <p>“Oradaki pencereden atlamaya kalkışırsan ölürsün. Orası buradan çok daha yüksek.”</p>

  <p>Tom boş gözlerle Malorie’ye baktı.</p>

  <p>“Uzlaşalım,” dedi. “İkinci kat. Beni bir yerlere kilitlemen gerekecek. Ve burada beni kilitleyebileceğin hiçbir yer yok.”</p>

  <p>“Benim odamı kullanabilirsin.”</p>

  <p>“O oda,” dedi Don, “George’un videoyu izlemek için kullandığı oda.”</p>

  <p>Malorie’nin bakışları yeniden Tom’a kaydı.</p>

  <p>“Bunu bilmiyordum.”</p>

  <p>“Haydi, şu işi bitirelim,” dedi Tom.</p>

  <p>Malorie’nin yanından geçip mutfağa girmeden önce bir anlığına duraksadı. Malorie onu takip etti. Ev arkadaşları ise sürü halinde onları izliyordu. Tom dolaptan bir bardak çıkardığında Malorie nazikçe adamın kolunu kavradı.</p>

  <p>“Bununla iç,” dedi. Adama bir kahve filtresi uzattı. “Bilmiyorum. Bir filtre. Kim bilebilir ki?”</p>

  <p>Tom filtreyi aldı. Kadının gözlerinin içine baktı. Sonra bardağı ahşap kovaya daldırdı.</p>

  <p>Bardağı çıkarıp havaya kaldırdı. Ev arkadaşları yarım daire şeklinde etrafında toplanmışlardı. Boş gözlerle bardağın içindekine bakıyorlardı.</p>

  <p>Felix’in hikâyesinin ayrıntıları Malorie’nin bir kere daha ürpermesine neden oldu.</p>

  <p>Tom elindeki bardakla mutfaktan ayrıldı. Jules mutfak dolabından bir miktar halat alıp onun peşinden gitti.</p>

  <p>Diğer ev arkadaşları konuşmuyordu. Malorie bir elini karnına, diğerini ise tezgâha koydu ama sanki öldürücü bir maddeye dokunmuş gibi hemen çekti.</p>

  <p><i>Bulaşıcı.</i></p>

  <p>Ama elini koyduğu yerde hiç su yoktu.</p>

  <p>Yukarıda, yatak odasının kapısı kapandı. Jules’un halatın bir ucunu kapı koluna, diğerini de tırabzanlara bağlamasını dinledi.</p>

  <p>Tom artık kapana kısılmış vaziyetteydi.</p>

  <p><i>Tıpkı George</i> gibi.</p>

  <p>Felix evin içinde volta atıyordu. Don, kollarını birbirine kavuşturmuş bir halde duvara yaslanmış, yere bakıyordu. Jules döndüğünde Victor ona gitti.</p>

  <p>Yukarıdan bir ses geldi. Malorie’nin nefesi kesildi. Ev arkadaşları tavana baktı.</p>

  <p>Beklediler. Dinlediler. Felix sanki üst kata çıkacakmış gibi hareketlendi. Sonra durdu.</p>

  <p>“Çoktan içmiş olmalı,” dedi Don sessizce.</p>

  <p>Malorie oturma odasının girişine yöneldi. Merdivenlerin başlangıcı sadece on adım ötesindeydi.</p>

  <p>Sadece sessizlik vardı.</p>

  <p>Ve sonra hafif bir tıkırtı duyuldu.</p>

  <p>Ve Tom bağırdı.</p>

  <p><i>Tom bağırdı. Tom bağırdı. Tom bağırdı. Tom.</i></p>

  <p>Malorie çoktan merdivenlere doğru hareketlenmişti ama Jules onu geçti.</p>

  <p>“Burada kal!” diye buyurdu Malorie’ye.</p>

  <p>Malorie adamın merdivenleri tırmanışını izledi.</p>

  <p>“Tom!”</p>

  <p>“Jules, ben iyiyim.”</p>

  <p>Tom’un sesini duyunca Malorie derin bir nefes aldı. Ayakta durabilmek için tırabzana tutundu.</p>

  <p>“İçtin mi?” diye sordu Jules kapının diğer tarafından.</p>

  <p>“Evet. İçtim. İyiyim.”</p>

  <p>Diğer ev arkadaşları artık Malorie’nin arkasında toplanmıştı. Konuşmaya başladılar. Başlangıçta kısık sesle konuşuyorlardı. Sonra heyecan içinde. Üst kattaki Jules halatı açtı. Tom elinde boş bir bardakla yatak odasından çıktı.</p>

  <p>“Nasıl bir histi?” diye sordu Olympia.</p>

  <p>Malorie gülümsedi. Diğerleri de. Bir bardak su içmenin nasıl bir his olduğunu sormanın karanlık dahi olsa mizahi bir yönü vardı.</p>

  <p>“Aslında,” dedi Tom merdivenleri inerken, “büyük olasılıkla hayatım boyunca içtiğim en güzel suydu...”</p>

  <p>Alt kata ulaştığında Malorie’nin gözlerine baktı.</p>

  <p>“Filtre fikrini sevdim,” dedi. Sonra kadının yanından geçip bardağı üzerinde telefonun durduğu sehpaya bıraktı ve diğerlerine döndü. “Haydi, şu mobilyaları yerlerine koyalım. Burayı tekrar bir eve dönüştürelim.”</p>
</body>
</html>
