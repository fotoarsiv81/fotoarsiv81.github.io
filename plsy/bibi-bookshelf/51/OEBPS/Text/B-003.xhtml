<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R3" src="../Images/R3.jpg" /></h1>

  <p class="p1">Bir insan ne kadar uzağı duyabilirdi?</p>

  <p>Gözleri bağlı bir şekilde kürek çekmek Malorie’nin hayal ettiğinden bile daha zordu. Kayıkları defalarca sazlıkların arasındaki bataklıklara sürüklenmiş ve dakikalar boyunca orada sıkışıp kalmışlardı. Çocukların gözlerini örten bağlara uzanan görünmez ellere dair zihninde canlanan görüntüler, Malorie’nin dört bir yanını sarmıştı. Sudan ya da nehrin kıyıyla birleştiği yerdeki bataklıktan çıkan eller. Çocuklar çığlık atmamış, henüz sızlanmamışlardı bile. Bunun için gereğinden fazla sabırlıydılar.</p>

  <p>Ama bir insan ne kadar <i>uzağı</i> duyabilirdi?</p>

  <p>Oğlan ayağa kalkıp yosun tutmuş bir ağaç gövdesini iterek kayığı kurtarmaya yardım ettiğinden Malorie artık yeniden kürek çekebiliyordu. Erkenden karşılaştıkları tersliklere rağmen ilerleme kaydettiklerini hissediyordu. Bu onu canlandırıyordu. Güneş çoktan doğmuş olduğundan ağaçlardaki kuşlar ötüyordu. Hayvanlar etraflarını saran ormanın yoğun bitki örtüsü içinde dolaşıyordu. Zıplayan balıklar etrafa su sıçratarak Malorie’nin sinirlerine elektrik verilmiş gibi hissetmesine yol açıyordu. Bunların hepsini duymuş ama hiçbirini görmemişlerdi.</p>

  <p>Çocuklar, doğdukları andan beri ormanın seslerini tanıyacak şekilde eğitilmişlerdi. İkisi de henüz birer bebekken Malorie, onların gözlerine birer tişört bağlar ve onları ormanın sınırına kadar götürürdü. Her ne kadar onlara söylediklerini anlamayacak kadar küçük olduklarını bilse de ormanın seslerini onlara tarif ederdi.</p>

  <p><i>Hışırdayan yapraklar,</i> derdi. <i>Tavşan gibi küçük bir hayvan.</i> Ama daima çok daha kötüsünü ummalıydılar. Bir ayıdan bile daha kötüsünü. O ve onu takip eden günlerde çocuklar onlara anlatılanları öğrenebilecekleri kadar büyüdüklerinde Malorie hem kendini hem de onları eğitmeye başlamıştı. Ama onların bir gün duyacakları kadar iyi duymayı asla beceremeyecekti. Duyma yetisine güvenerek cama düşen bir yağmur damlasıyla cama hafifçe vuran birini ayırt etmeyi öğrendiği sırada yirmi dört yaşındaydı. O, <i>görme yetisine</i> dayanarak yetiştirilmişti. Bu onu yanlış bir öğretmen yapar mıydı? Yaprakları içeri taşıyıp çocukların gözlerini bağladıktan sonra üzerine bastığı bir yaprakla elinde ezdiği bir yaprak arasındaki farkı söylemelerini istediğinde onlara doğru şeyleri mi öğretiyordu?</p>

  <p>Bir insan ne kadar uzağı duyabilirdi?</p>

  <p>Oğlan’ın balık sevdiğini biliyordu. Malorie, kilerde buldukları bir şemsiyeyi kullanarak yaptıkları paslanmış bir oltayla sık sık nehre giderek onun için balık yakalardı. Oğlan balıkların mutfaktaki kovada zıplayıp etrafa sular sıçrattığını izlemeyi severdi. Onların resimlerini çizmeye bile başlamıştı. Malorie, çocuklarına neye benzediklerini öğretebilmek için gezegendeki tüm yaratıkları yakalayıp eve getirmesi gerekeceğini düşündüğünü hatırladı. Görme şansları olsaydı başka nelerden hoşlanırlardı ki? Acaba Kız tilkiler hakkında ne düşünürdü? Ya bir kokarca hakkında? Arabalar bile Malorie’nin amatörce çizimlerine dayanan birer efsaneden ibaretti. Botlar, çalılar, bahçeler, mağaza vitrinleri, binalar, sokaklar ve yıldızlar. Onlar için gezegeni yeniden yaratmak zorunda kalmıştı. Ama ellerine geçirdikleri en güzel şey balıktı. Ve Oğlan balığı gerçekten çok seviyordu.</p>

  <p>Nehir üzerindeki yolculuklarına devam ederken duyduğu her su sesinde çocuğun merakına yenik düşüp göz bağını çıkaracağından endişeleniyordu.</p>

  <p>Bir insan ne kadar uzağı duyabilirdi?</p>

  <p>Malorie çocuklarının ağaçları, rüzgârı ve canlı yaratıklarla dolu kocaman bir dünyaya uzanan bataklıkları dinlemesini istiyordu. Kürek çekerken nehrin bir amfi tiyatroya benzediğini düşünerek gülümsedi.</p>

  <p>Ama aynı zamanda mezarları da olabilirdi.</p>

  <p>Çocuklar dinlemeliydi.</p>

  <p>Malorie karanlığın içinden çıkarak çocukların başlarını yakalayan ve onları koruyan yegâne şeyin bağlarını çözen elleri zihninden bir türlü atamıyordu.</p>

  <p>Nefes nefese ve ter içindeydi ama yine de çocuklarının güvende hissedecekleri kadar uzağı duyabilmeleri için dua etti.</p>
</body>
</html>
