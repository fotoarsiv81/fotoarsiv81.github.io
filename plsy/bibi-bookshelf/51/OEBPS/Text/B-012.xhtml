<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R12" src="../Images/R12.jpg" /></h1>

  <p class="p1">Tom eski gitar kılıfından ve yastıktan bir şeyler yapıyordu. Olympia, üst katta Malorie’nin yatak odasının yanındaki odada uyuyordu. Tıpkı Tom’un kendi odasını Malorie’ye verdiği gibi Felix de yatak odasını Olympia’ya vermişti. Felix artık oturma odasındaki kanepede uyuyordu. Bir önceki gece Tom, Olympia’nın evinde olduğunu söylediği şeylerin detaylı bir listesini yapmıştı. Umut dolu bir biçimde başlayan konuşma, ev arkadaşlarının kullanabilecekleri birkaç parça eşya uğruna dışarı çıkma riskini göze almamaya karar vermeleriyle son bulmuştu. Kâğıt. Bir kova daha. Olympia’nın kocasının alet kutusu. Yine de Felix, gerek duyduklarında çıkıp eşyaları alabileceklerini söylemişti. Don ise bazı şeylere sandıklarından daha yakın bir zamanda ihtiyaç duyacaklarını tekrar edip durmuştu. Fındık, ton balığı, makarna, baharatlar. Yiyecekler konusunda konuşurlarken Tom kilerde ne kadar erzaklarının kaldığını diğerleriyle paylaşmıştı. Er ya da geç erzaklarının bitecek olması Malorie’yi derinden endişelendiriyordu.</p>

  <p>Jules koridorun sonundaki küçük odada uyuyordu. Odanın bir ucuna serilmiş yer yatağındaydı. Don’un yatağı onunkinin hemen karşısındaydı. Aralarında, üzerine eşyalarını koydukları ahşap bir masa vardı. Victor odada onunla birlikteydi. Jules horluyordu. Kasetçalardan hafif bir müzik sesi yükseliyordu. Ses, Felix ve Don’un kâğıt oynadıkları yemek odasından geliyordu. Cheryl ise mutfaktaki lavabonun içine koyduğu kovada çamaşır yıkıyordu.</p>

  <p>Malorie, oturma odasındaki kanepede Tom’la yalnızdı.</p>

  <p>“Evin sahibi,” dedi Malorie. “Adı George muydu? İlanı o mu vermişti? Siz geldiğinizde hâlâ burada mıydı?”</p>

  <p>Arabanın ön camının iç kısmına koymak için koruyucu bir örtü yapmaya çalışan Tom başını kaldırıp Malorie’nin gözlerinin içine baktı. Saçları ampul ışığında iyice saman sarısı görünüyordu.</p>

  <p>“Gazetedeki ilana ilk yanıt veren bendim,” dedi Tom. “George harika bir adamdı. Herkes kapılarını kilitlerken yabancıları evine almaktan çekinmedi. Aynı zamanda gelişime açık bir adamdı. Tam bir <i>düşünürdü.</i> Sürekli yeni fikirler ortaya atıp duruyordu. Belki de merceklerle pencereden dışarı bakabilirdik? Kırık camla? Teleskopla? Dürbünle? En parlak fikri buydu. Eğer sorun görüş çizgimizle ilgiliyse belki de yapmamız gereken görüş çizgimizi ya da açımızı değiştirmekti. Onlara bir nesnenin arkasından bakarsak belki de yaratıklar bize zarar veremezdi. İkimiz de gerçekten bunu çözmeye uğraşıyorduk ama bunun hakkında konuşup durmak George’a yetmiyordu. Teorilerimizi hayata geçirmeyi denememizi istiyordu.”</p>

  <p>Tom konuşurken Malorie, merdivenlerin karşısındaki duvarda asılı olan fotoğraflardaki yüzü hayal etti.</p>

  <p>“Don’un geldiği gece, üçümüz birlikte mutfakta oturmuş radyo dinliyorduk. O sırada George, olan bitenin nedeninin bir tür “yaşam biçimi” olabileceğini söyledi. Bu, MSNBC’nin bu teoriyi ortaya atmasından çok daha önceydi. George böyle düşünmesine neden olan bir kitaptan bahsetti. Olası İmkânsızlıklar. Uzlaşmanın mümkün olmadığı yaşam biçimlerinden söz ediyordu. Birbirine tamamen yabancı bileşenlerden oluşan iki dünyanın yolları kesişirse biri diğerine zarar verebilirdi. Ve bahsettiği şu diğer yaşam biçimi eğer bir şekilde buraya gelebilseydi... aslında George’un olduğunu düşündüğü şey buydu. İsteyerek ya da istemeyerek buraya gelmenin bir yolunu <i>bulmuşlardı.</i> George’un bu fikrine bayılmıştım ama Don ondan hoşlanmadı. Zamanının çoğunu kimyasal maddeleri, gama dalgalarını ve karşında olduğunun farkında olmadığın için baktığında sana zarar verme ihtimali olan görünmez şeyleri araştırarak İnternet’te geçirirdi. Evet, Don o zamanlar bizi epeyce zorluyordu. Çok tutkuluydu. Sen bile onun sinirlendiğini anlayabiliyorsun. Ama George, bir fikir ortaya attığında ne kadar tehlikeli olursa olsun onu hayata geçirecek türde bir adamdı.”</p>

  <p>“Felix ve Jules geldiğinde George kırık camla dışarı bakmak konusundaki teorisini test etmeye hazırdı. İnternet’ten bulduğu her şeyi onunla birlikte okudum. Görmenin nasıl gerçekleştiği, görüş çizgisi, optik yanılsamalar ve ışığın kırılması, teleskopların çalışma şekli ve dahası konusunda öyle çok web sitesi vardı ki! Sürekli bunlardan bahsediyorduk. Don, Felix ve Jules uyurken George ve ben mutfak masasının etrafında oturup şemalar çiziyorduk. İleri geri yürür, sonra durup bana döner ve ‘Kurbanlar arasında gözlük kullanan var mıydı? Eğer özel bir açı yakalayabilirsek belki de kapalı bir cam bizi koruyabilir,’ derdi. Sonra en az bir saat boyunca bunu tartışırdık.”</p>

  <p>“Durmadan haberleri izliyor, yeni bir ipucu elde etmeye çalışıyorduk. İnsanların kendilerini koruyabilmeleri için işe yarar bir yol bulmamıza yardımcı olacak bir bilgi kırıntısının peşindeydik. Ama raporlar kendilerini tekrar etmeye başlamıştı. Ve George da gün geçtikçe sabırsızlanıyordu. “Değiştirilmiş görüş açısı” konusundaki teorisi hakkında konuştukça onu test etmeye iyiden iyiye hevesleniyordu. Malorie, ben korkuyordum ama George batan bir geminin kaptanı gibiydi ve ölmekten korkmuyordu. İşe yararsa ne olacaktı? İşe yaraması halinde dünyanın en korkunç salgın hastalığının tedavisine yardımcı olmuş olacaktı.”</p>

  <p>Tom konuşurken ampulden yayılan ışık mavi gözlerinde dans ediyordu.</p>

  <p>“Ne kullandı?” diye sordu Malorie.</p>

  <p>“Bir video kamera,” dedi Tom. “Üst katta bir tane vardı. Şu eski VHS kameralardan. Bize söylemeden yaptı. Bir gece, kamerayı yemek odasında asılı duran battaniyelerden birinin arkasına yerleştirmiş. O sabah erkenden uyanıp onu orada öylece uyurken buldum. Beni duyduğu zaman ayağa kalkıp aceleyle kameraya koştu. ‘Tom,’ dedi, ‘Yaptım. Beş saatlik kayıt aldım. Her şey <i>burada,</i> şu kameranın içinde. Bu şeyin tedavisini şu anda ellerimin arasında tutuyor olabilirim. Dolaylı görüş. <i>Bir film.</i> Bunu izlemeliyiz.’ ”</p>

  <p>“Ona bunun kötü bir fikir olduğunu söyledim. Ayrıca beş saatlik bir süre içinde aslında hiçbir şey çekmeyi başaramamış olabileceğini de düşünüyordum. Ama bizlerle paylaşmak istediği bir fikri vardı. Onu yukarıdaki yatak odalarından birinde duran sandalyelerden birine bağlamamızı istedi. Kaydı orada izleyecekti. Sandalyeye bağlı bir şekilde izleyeceğinden işlerin yolunda gitmemesi halinde kendine zarar vermesi mümkün olmayacaktı. Don gerçekten çok öfkelendi. George’a hepimiz için büyük bir tehlike olduğunu söyledi. Haklı olarak, neyle uğraştığımıza dair hiçbir fikrimiz olmadığını ve George’un başına bir şey gelirse hepimizin başının belaya gireceğini tekrarlayıp durdu. Ama Felix ve ben ona karşı çıkmadık. Oylama yaptık. George’un böyle bir şeye kalkışmasını istemeyen tek kişi Don’du. Buradan ayrılmaktan bahsetti ama onu gitmemesi için ikna etmeyi başardık. Ve sonunda George, yapmak istediği şey için kendi evinde kimseden izin almasına gerek olmadığını söyledi. Ben de onu sandalyeye bağlama görevini üstlendim.”</p>

  <p>“Yaptın mı?”</p>

  <p>“Evet.”</p>

  <p>Tom’un bakışları halıya kaydı.</p>

  <p>“George önce kesik kesik nefes almaya başladı. Sanki boğazına bir şey takılmış gibi. İki saattir üst kattaydı ve en ufak bir ses çıkarmamıştı. Sonra bize seslendi. ‘Tom! Seni bok çuvalı. Buraya gel. <i>Buraya gel.</i>' Kıkırdıyor, çığlıklar alıyor, sonra da böğürüyordu. Sesi bir köpeğinkini andırıyordu. Sandalyenin sert zemine çarpılma sesini duyduk. Çığlık çığlığa küfürler savuruyordu. Jules ona yardım etmek için ayağa kalkmaya yeltendi ama onu durdurmak için kolundan yakaladım. Dinlemek dışında yapabileceğimiz hiçbir şey yoktu. Ve her şeyi duyduk. Sandalye kırılıp çığlıklar kesilene dek. Sonra bekledik. Uzun bir süre boyunca bekledik. Sonunda hep beraber üst kata çıktık. Gözlerimiz bağlı bir halde VCR’yi kapattık ve sonra gözlerimizi açtık. George’un kendi kendine yaptıklarını gördük. O kadar çok çekiştirmişti ki halatlar kaslarını kesip kemiklerine dayanmıştı. Bütün bedeni, pastaların üzerine sürülen şekerli karışımı andırıyordu. Kan ve deriler göğsündeki, karnındaki, boynundaki, bileklerindeki, bacaklarındaki halatların üstünden sarkıyordu. Felix kustu. Don ve ben, George’un yanına diz çöktük ve temizlemeye başladık. İşimiz bittiğinde Don kaseti yakmamız konusunda ısrar etti. Biz de yaktık. Ve kaset yanarken ilk gerçek teorimizin de onunla birlikte kül olduğunu düşünmeden edemedim. Onlara ne tür bir prizmayla bakarsak bakalım bize zarar vereceklerdi.”</p>

  <p>Malorie suskundu.</p>

  <p>“Ama ne var, biliyor musun? George haklıydı. Bir şekilde. Henüz haberlerde bile yayınlanmadan olan bitenin sorumlusunun bu yaratıklar olduğunu tahmin etmişti. Kesinlikle doğru yoldaydı. Eğer işler ters gitmeseydi George, dünyayı değiştirecek türde bir adam olabilirdi.”</p>

  <p>Tom’un gözlerinde yaşlar vardı.</p>

  <p>“Malorie, o hikâyeyle ilgili beni en çok endişelendiren konunun ne olduğunu biliyor musun?”</p>

  <p>“Nedir?”</p>

  <p>“Kamera sadece beş saattir çalışıyordu ve bir şeyler yakaladı. Dışarıda onlardan kaç tane var?”</p>

  <p>Malorie pencereleri örten battaniyelere baktı. Sonra yeniden Tom’a döndü. Yapmaya çalıştığı cam koruyucuyu ayarlıyordu. Yemek odasından hafif bir müzik sesi geliyordu.</p>

  <p>“Neyse,” dedi Tom elindekini havaya kaldırarak, “umarım bir işe yarar. Biliyorsun, George öldüğü için denemekten vazgeçmemiz söz konusu olamaz. Sanırım olanlar Don’u korkuttu. Bundan etkilendiğinden eminim.”</p>

  <p>Tom ayağa kalktı ve koca parçayı önünde tuttu. Malorie hafif bir çatırtı duydu ve Tom’un yapmaya uğraştığı şey paramparça olarak adamın ayaklarının dibine düştü.</p>

  <p>Malorie’ye döndü.</p>

  <p>“Denemekten vazgeçemeyiz.”</p>
</body>
</html>
