<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R29" src="../Images/R29.jpg" /></h1>

  <p class="p1">Malorie gözleri kapalı bir şekilde uyandı. Artık eskisi kadar zorlanmıyordu. Bilinci geri geldi. Sesler, hisler ve hayatın esansları. Hatta görme becerisi bile. Malorie, gözleri kapalıyken bile bir şeyler görebileceğini biliyordu. Şeftalinin tonlarını, sarıları, tenini delip gelen gün ışığının renklerini görebiliyordu. Görüş alanının kenarlarında griler vardı.</p>

  <p>Duyduğu sesler ona dışarıda olduğunu söylüyordu. Soğuk havayı yüzünde hissediyordu. Dudakları çatlamış, boğazı kurumuştu. En son ne zaman bir şey içmişti? Vücudu fena durumda değildi. Dinlenmişti. Ama boynunun sol taraflarında bir yer zonkluyordu. Omzu. Sağ elini alnına götürdü. Parmakları yüzüne dokunduğunda ellerinin ıslak ve kirli olduğunu anladı. Aslında bütün sırtı ıslak gibiydi. Tişörtü suyla sırılsıklam olmuştu.</p>

  <p>Tepesinde bir kuş ötüyordu. Gözleri hâlâ kapalı vaziyetteki Malorie kuşa doğru döndü.</p>

  <p>Çocuklar gürültülü bir şekilde nefes alıyordu. Sanki bir şeylerle uğraşıyorlardı.</p>

  <p>Resim mi yapıyorlardı? Bir şeyler mi inşa etmeye çalışıyorlardı? Yoksa oyun mu oynuyorlardı?</p>

  <p>Malorie doğruldu.</p>

  <p>“Oğlan?”</p>

  <p>Aklına gelen ilk düşünce şaka gibiydi. İmkânsızdı. Hataydı. Sonra o sırada tam olarak ne olduğunu fark etti.</p>

  <p><i>Gürültülü bir şekilde nefes alıyorlar çünkü kürek çekiyorlar.</i></p>

  <p>“<i>Oğlan!</i>” diye bağırdı Malorie. Sesi kulağa kötü geliyordu. Boğazı odundan yapılmış gibiydi.</p>

  <p>“Anneciğim!”</p>

  <p>“Neler oluyor?!”</p>

  <p><i>Kayık. Kayık. Kayık. Nehirdesin. Kendinden geçtin. Sen KENDİNDEN GEÇTİN.</i></p>

  <p>Sakat kolunu kenardan sarkıtarak avucunu suyla doldurdu ve ağzına götürdü. Sonra dizlerinin üzerine çöküp kayığın kenarından eğilerek birbiri ardına birkaç avuç daha su aldı. Zorlukla nefes alıyordu ama griler yok olmuştu. Bedeni biraz daha iyi durumdaydı.</p>

  <p>Çocuklara döndü.</p>

  <p>“Ne kadar zamandır? <i>Ne kadar zamandır?</i>”</p>

  <p>“Uyuyakaldın Anneciğim,” dedi Kız.</p>

  <p>“Kötü rüyalar gördün,” dedi Oğlan.</p>

  <p>“Ağlıyordun.”</p>

  <p>Malorie’nin zihni hızla çalışıyordu. Bir şeyler kaçırmış mıydı?</p>

  <p>“<i>Ne kadar zamandır?</i>” diye bağırdı tekrar.</p>

  <p>“Uzun değil,” dedi Oğlan.</p>

  <p>“Göz bağlarınızı takıyor musunuz? <i>Konuşun!</i>”</p>

  <p>“Evet,” dedi çocuklar.</p>

  <p>“Kayık bir yere takıldı,” dedi Kız.</p>

  <p>Ulu <i>Tanrım,</i> diye düşündü Malorie.</p>

  <p>Sonra kendini, “Peki oradan nasıl kurtulduk?” diye sorabilecek kadar sakinleştirdi.</p>

  <p>Kız’ın küçük bedenini buldu. Kollarını takip ederek ellerine ulaştı. Sonra kayığın diğer tarafına uzanıp Oğlan’a dokundu.</p>

  <p>İkisi de birer kürek kullanıyor. Birlikte kürek çekiyorlar.</p>

  <p>“Biz yaptık Anneciğim!” dedi Kız.</p>

  <p>Malorie dizlerinin üzerindeydi. Kötü koktuğunu fark etti. Tıpkı bir bar gibi kokuyordu. Bir tuvalet gibi.</p>

  <p><i>Kusmuk gibi.</i></p>

  <p>“Bizi oradan kurtardık,” dedi Oğlan.</p>

  <p>Malorie şimdi Oğlan’ın yanındaydı. Titreyen ellerini çocuğunkilerin üzerine koydu.</p>

  <p>“Yaralandım,” dedi yüksek sesle.</p>

  <p>“Ne?” diye sordu Oğlan.</p>

  <p>“Anneniz uykuya dalmadan önce durduğunuz yerlere geri dönmenizi istiyorum. Hemen.”</p>

  <p>Çocuklar kürek çekmeyi kesti. Kız, kayığın arka tarafına geçerken sırtını annesinin göğsüne bastırdı. Malorie ona yardım etti.</p>

  <p>Sonunda Malorie tekrar ortadaki oturağın üzerinde oturuyordu.</p>

  <p>Omzu zonkluyordu ama daha önceki kadar kötü değildi. Dinlenmeye ihtiyacı vardı. Bedeninin dinlenmesine izin vermiyordu. Bu nedenle, vücudu dizginleri kendi eline almıştı.</p>

  <p>Uyanmakta olan zihni o derin sis perdesini araladıkça Malorie üşüyor, gittikçe daha fazla korkuyordu. Ya tekrar kendinden geçerse ne olurdu?</p>

  <p>Ulaşmak istedikleri noktayı çoktan geçmiş olabilirler miydi?</p>

  <p>Kürekler yeniden onun ellerindeydi. Kürek çekmeye başlamadan önce derin bir nefes aldı.</p>

  <p>Sonra ağlamaya başladı. Kendinden geçtiği için ağlıyordu. Bir kurdun saldırısına uğradığı için ağlıyordu. Sayamayacağı kadar çok nedenden ötürü ağlıyordu. Ama ağlamasının nedenlerinden birinin, o bir anlığına kendinden geçse bile çocuklarının hayatta kalmayı başardığını keşfetmek olduğunu biliyordu.</p>

  <p><i>Onları iyi eğittin,</i> diye düşündü. Genellikle ona korkunç gelen bu düşünce gururlanmasına neden oldu.</p>

  <p>“Oğlan” dedi gözyaşlarının arasından, “tekrar dinlemene ihtiyacım var. Tamam mı?”</p>

  <p>“Dinliyorum Anneciğim!”</p>

  <p>“Ve sen de Kız, senin de aynısını yapmanı istiyorum.”</p>

  <p>“Ben de dinliyorum!”</p>

  <p><i>Başımızın belada olmaması mümkün mü,</i> diye düşündü Malorie. <i>Kendinden geçip uyanmam ve her şeyin hâlâ yolunda olması mümkün mü?</i></p>

  <p>Bu, kulağa doğru gelmiyordu. Yeni dünyanın kurallarına uygun değil gibiydi. Dışarıda, onlarla aynı nehrin üzerinde bir şeyler vardı. Deli insanlar. Canavarlar. Yaratıklar. Daha ne kadar uyursa kayığa saldırırlardı?</p>

  <p>İnsaflı bir şekilde yeniden kürek çekmeye başladı. Ama ormanın derinliklerinde kol gezen şeyin gittikçe onlara yaklaştığını hissediyordu.</p>

  <p>“Çok üzgünüm,” dedi ağlayarak kürek çekerken.</p>

  <p>Bacakları idrarla, suyla, kanla ve kusmukla sırılsıklamdı. Ama vücudu dinlenmişti. Her nasılsa, diye düşündü Malorie, bağışlaması olmayan bu yeni dünyanın acımasız kurallarına rağmen mola verme şansını bulmuştu.</p>

  <p>Ama bu rahatlık hissi sadece bir kürek çekişi kadar kısa sürdü. Sonra, Malorie bir kere daha tepeden tırnağa tetikteydi, korkuyordu.</p>
</body>
</html>
