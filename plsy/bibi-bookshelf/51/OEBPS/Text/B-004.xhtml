<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R4" src="../Images/R4.jpg" /></h1>

  <p class="p1">Arabayı Malorie sürüyordu. Kardeşler onun 1999 model Ford Festiva’sını kullanıyorlardı çünkü onda daha fazla benzin vardı. Evden sadece beş kilometre kadar uzaktaydılar ama çevrede bir şeylerin değiştiğine dair işaretler vardı.</p>

  <p>“Bak!” dedi Shannon çok sayıda eve işaret ederek. “Pencereleri battaniyelerle örtmüşler.”</p>

  <p>Malorie, dikkatini Shannon’ın söylediklerine vermek istiyordu ama düşünceleri dönüp dolaşıp yeniden karnına odaklanıyordu. Rusya Raporu konusunda medyada yaşanan patlama onu da endişelendiriyordu ama olanları kardeşi kadar ciddiye almıyordu, İnternet’ten tanıdığı bazı insanlar da Malorie gibi kuşku içindeydi. Blogları ve özellikle de kendilerince güvenlik önlemi alan insanların fotoğraflarının altına yazılan komik yazıların yayınlandığı <i>SillyPeople</i>’ı okuyordu. Shannon rastgele pencerelere işaret edip gözlerini kapatırken Malorie’nin aklına bunlardan biri geldi. Fotoğraf, penceresine battaniye asmakta olan bir kadına aitti. Altında ise <i>Tatlım, yatağı doğrudan oraya taşımamıza ne dersin,</i> yazıyordu.</p>

  <p>“Buna inanabiliyor musun?” diye sordu Shannon.</p>

  <p>Malorie sessizce başıyla onayladı ve başını sola çevirdi.</p>

  <p>“Haydi ama,” dedi Shannon. “Bunun gittikçe ilginç bir hal aldığını artık itiraf etmelisin.”</p>

  <p>Malorie’nin bir parçası buna katılıyordu. <i>Gerçekten</i> ilginçti. Kaldırımdan ellerindeki gazeteyi şakaklarına kadar kaldırmış olan bir çift geçiyordu. Bazı sürücüler dikiz aynalarını yukarı çevirmişti. Malorie kayıtsız bir şekilde bunların, toplumun yanlış giden bir şeyler olduğuna inanmaya başladığını gösteren işaretler olup olmadığını merak etti. Ve eğer öyleyse yanlış giden şey <i>neydi</i>?</p>

  <p>“Anlamıyorum,” dedi Malorie kısmen düşüncelerini dağıtmaya çalışarak kısmen de konuyla ilgilenmeye başlayarak.</p>

  <p>“Neyi anlamıyorsun?”</p>

  <p>“Dışarı bakmanın tehlikeli olduğunu mu düşünüyorlar? Yani <i>herhangi bir yere</i> bakmanın?”</p>

  <p>“Evet,” dedi Shannon. “Tam olarak böyle düşünüyorlar. Sana anlatıp duruyordum.”</p>

  <p>Malorie, Shannon’ın oldum olası dramatik bir tip olduğunu düşündü.</p>

  <p>“Bu kulağa çılgınca geliyor,” dedi. “Şu adama bak!”</p>

  <p>Shannon, Malorie’nin işaret ettiği yere baktı. Sonra başını çevirdi. Takım elbise içindeki bir adam, körlerin kullandığı bastonlardan biriyle yürüyordu. Gözleri kapalıydı.</p>

  <p>“Kimse böyle davranmaktan utanmıyor,” dedi Shannon. Gözleri ayakkabılarındaydı. “İşler öylesine tuhaf bir hal aldı ki.”</p>

  <p>Stokely’s Drugs’ın önünde durduklarında Shannon elini gözlerine siper etti. Malorie kardeşinin tuhaf davranışını fark edince otoparka baktı. Diğerleri de onunla aynı şeyi yapıyordu.</p>

  <p>“Görmekten korktuğun şey ne?” diye sordu.</p>

  <p>“Henüz kimse o sorunun yanıtını bilmiyor.”</p>

  <p>Malorie eczanenin sarı renkli büyük tabelasını binlerce defa görmüştü. Ama tabela daha önce gözüne hiç böylesine ürkütücü görünmemişti.</p>

  <p><i>Haydi, içeri girip ilk gebelik testini alalım,</i> diye düşündü arabadan inerken. Kardeşler otoparkı boylu boyunca geçti.</p>

  <p>“İlaçların yanında olduklarını sanıyorum,” diye fısıldadı Shannon eczanenin ön kapısını açarken. Hâlâ gözlerini koruyordu.</p>

  <p>“Shannon, kes şunu.”</p>

  <p>Malorie aile planlamasına yönelik ürünlerin bulunduğu koridor boyunca ilerledi. First Response, Clearblue Easy, New Choice ve altı farklı marka vardı.</p>

  <p>“Burada bir sürü var,” dedi Shannon raftakilerden birini eline alarak. “Artık kimse prezervatif kullanmıyor mu?”</p>

  <p>“Hangisini alacağım?”</p>

  <p>Shannon omuzlarını silkti. “Hepsi birbirine benziyor.”</p>

  <p>Koridorun aşağısında bir adam sargı bezleriyle dolu bir kutuyu açtı ve sargı bezlerinden birini gözüne tuttu.</p>

  <p>Kardeşler gebelik testini kasaya götürdüler. O gün eczanede Andrew çalışıyordu. Adam Shannon’la aynı yaştaydı ve bir zamanlar ona çıkma teklif etmişti. Malorie bunun bir an önce bitmesini istiyordu.</p>

  <p>“Vay canına,” dedi Andrew küçük kutuya bakarak.</p>

  <p>“Kapat çeneni Andrew,” dedi Shannon. “Bu sadece köpeğimiz için.”</p>

  <p>“Artık bir köpeğiniz mi var?”</p>

  <p>“Evet,” dedi Shannon adamın gebelik testini koyduğu torbayı alarak. “Ve bizim mahallede de epeyce popüler.”</p>

  <p>Eve dönüş yolculuğu Malorie için işkence gibiydi. Koltuklarının arasındaki plastik torba, hayatının çoktan değiştiğini söylüyordu.</p>

  <p>“Bak,” dedi Shannon gözlerini korumak için kullandığı eliyle camın öte yanına işaret ederek.</p>

  <p>Kardeşler yavaşça dur işaretine yaklaştı. Köşedeki evin hemen yanında duran bir kadının küçük bir merdivene çıkıp evin geniş pencerelerini yorganla örttüğünü gördüler.</p>

  <p>“Eve döndüğümüz zaman ben de aynısını yapacağım,” dedi Shannon.</p>

  <p>“Shannon.”</p>

  <p>Genellikle mahalledeki çocuklarla dolu olan sokakları boştu. Mavi renkli, üzerine etiketler yapıştırılmış üç tekerlekli bisikletler ortalıkta görünmüyordu. Wiffle marka tek bir beysbol sopası yoktu.</p>

  <p>İçeri girer girmez Malorie banyoya yönelirken Shannon derhal televizyonu açtı.</p>

  <p>“Malorie, tek yapman gereken onun üzerine işemek!” diye seslendi Shannon.</p>

  <p>Banyodaki Malorie haberlerin sesini duyabiliyordu.</p>

  <p>Shannon banyonun kapısına dayanana dek Malorie çoktan başını iki yana sallayarak pembe çizgiye bakmaktaydı.</p>

  <p>“Hadi be,” dedi Shannon.</p>

  <p>“Annemi ve babamı aramam gerekiyor,” dedi Malorie. Kendi kendini başına geleceklere hazırlamaya başlamıştı bile çünkü bekâr olmasına rağmen o bebeği doğuracağını biliyordu.</p>

  <p>“Henry Martin’i aramalısın,”, dedi Shannon.</p>

  <p>Malorie kız kardeşine çabucak bir bakış attı. Henry Martin’in o çocuğun hayatında önemli bir rol oynamayacağını biliyordu. Her nedense çoktan bunu kabullenmişti. Shannon, açılmamış kutuların televizyonun önündeki alanı işgal ettiği oturma odasına girdi. Ekranda bir cenaze töreni vardı. CNN yorumcuları konu hakkında tartışıyorlardı. Shannon televizyona yaklaşıp sesini kıstı. Malorie ise kanepeye oturup cep telefonundan Henry Martin’i aradı.</p>

  <p>Adam yanıt vermeyince mesaj attı.</p>

  <p>Önemli bir konu var. Uygun olduğunda beni ara.</p>

  <p>Shannon aniden bağırarak koltuktan fırladı.</p>

  <p>“Bunu <i>gördün mü</i> Malorie? Michigan’da bir kaza olmuş! Sanırım Yukarı Yarımada’da olduğunu söylediler.”</p>

  <p>Malorie zaten anne ve babası hakkında düşünüp duruyordu. Shannon televizyonun sesini yeniden açınca kardeşler, Iron Mountain’da yaşamakta olan yaşlıca bir çiftin yakınlarındaki ormanlık alanda bir ağaca asılmış halde bulunduğunu öğrendiler. Spiker çiftin kendi kemerlerini kullandığını söyledi.</p>

  <p>Malorie annesini aradı. Telefon iki defa çaldıktan sonra kadın telefonu açtı.</p>

  <p>“Malorie.”</p>

  <p>“Anne.”</p>

  <p>“Şu haberler yüzünden aradığından eminim?"</p>

  <p>“Hayır. Anne, hamileyim.”</p>

  <p>“Ah, Tanrım. Malorie.” Annesi bir anlığına sessizleşti. Malorie hattın diğer ucundaki televizyonun sesini duyabiliyordu. “Ciddi ilişkin olan biri var mı?”</p>

  <p>“Hayır, bu bir kazaydı.”</p>

  <p>Shannon artık televizyonun önünde dikiliyordu. Gözleri fal taşı gibi açılmıştı. Malorie’ye ne kadar önemli olduğunu hatırlatmak istercesine eliyle televizyona işaret ediyordu. Telefonun ucundaki annesi hâlâ suskundu.</p>

  <p>“Anne, iyi misin?”</p>

  <p>“Aslında şu anda senin için daha fazla endişeleniyorum tatlım.”</p>

  <p>“Evet. Kötü zamanlama.”</p>

  <p>“Kaç haftalık?”</p>

  <p>“Sanırım beş haftalık. Belki de altı.”</p>

  <p>“Doğurmayı düşünüyor musun? Kararını verdin mi?”</p>

  <p>“Evet. Demek istediğim şu ki hamile olduğumu az önce öğrendim. Ama doğuracağım. Evet.”</p>

  <p>“Bebeğin babasına haber verdin mi?”</p>

  <p>“Ona yazdım. Ama tekrar aramayı deneyeceğim.”</p>

  <p>Bu defa duraksayan Malorie’ydi. Sonra konuşmaya devam etti.</p>

  <p>“Orada kendinizi güvende hissediyor musunuz anne? İyi misiniz?”</p>

  <p>“Bilmiyorum, gerçekten bilmiyorum. Hiçbirimiz kendimizi güvende hissetmiyoruz ve çok korkuyoruz. Ama şu anda senin için endişeleniyorum.”</p>

  <p>Ekranda bir kadın önündeki şemaya işaret ederek yaşanmış olabilecekleri açıklıyordu. Çiftin arabasının terk edilmiş halde bulunduğu küçük sokak boyunca uzanan bir çizgi çizdi. O sırada Malorie’nin annesi, yaşlı çifti tanıyan bir arkadaşı olduğunu anlatıyordu. Soyadlarının Mikkonen olduğunu söyledi. Ekrandaki kadın artık kanlar içindeki çimenlerin arasında dikiliyordu.</p>

  <p>“<i>Tanrım,</i>” dedi Shannon.</p>

  <p>“Ah, keşke baban evde olsaydı,” dedi annesi. “Ve sen <i>hamilesin</i>. Ah, Malorie.”</p>

  <p>Shannon telefonu kavradı. Annesine haberlerde verilen detaylardan daha fazlasını bilip bilmediğini sordu. Oradaki insanlar neler konuşuyordu? Şu ana kadar yaşanan tek olay bu muydu? İnsanlar önlem almaya başlamış mıydı?</p>

  <p>Shannon çılgın gibi telefonla konuşurken Malorie kanepeden kalktı. Sokak kapısına kadar gidip kapıyı açtı. Sokağa baktı ve kendi kendine <i>Bunlar ne kadar ciddi,</i> diye sordu.</p>

  <p>Komşularından hiçbiri bahçede değildi. Diğer evlerin pencerelerinden görünen tek bir yüz bile yoktu. Yanından bir araba geçti ama Malorie sürücünün yüzünü göremedi çünkü adam eliyle yüzünü gizliyordu.</p>

  <p>Sabah gazetesi evin önündeki çimenlerin üzerinde duruyordu. Malorie ona doğru bir adım attı. İlk sayfanın manşeti, olayların artan sayısıyla ilgiliydi. Sadece şöyle yazıyordu: BİR TANE DAHA. Shannon büyük ihtimalle gazetede yazan her şeyi çoktan ona anlatmıştı. Malorie gazeteyi aldı, arkasını çevirdi ama arka sayfada gördüğü şey durmasına neden oldu.</p>

  <p>Bu bir ilandı. Riverbridge’deki bir ev, kapılarını yabancılara açıyordu. “Güvenli ev” deniliyordu. Bir sığınak. Her geçen gün patlak veren korkutucu olaylara rağmen ev sahiplerinin bir “barınak" görevi göreceğini umduğu bir yer.</p>

  <p>Paniğin teninin karıncalanmasına neden olan ilk kırıntılarını hissetmeye başlayan Malorie sokağa bir defa daha baktı. Komşularının kapısının açılıp hızla kapandığını gördü. Elinde tuttuğu gazeteyle omzunun üzerinden kendi evine baktı. Evden hâlâ televizyonun sesi yükseliyordu. İçeride, oturma odasının karşı duvarında, Shannon odadaki pencerelerden birine battaniye asıyordu.</p>

  <p>“Haydi,” dedi Shannon. “İçeri gir. Ve o kapıyı kapat.”</p>
</body>
</html>
