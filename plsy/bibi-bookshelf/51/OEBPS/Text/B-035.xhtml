<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R35" src="../Images/R35.jpg" /></h1>

  <p class="p1">Tom ve Jules’un, Sibirya kurtlarıyla birlikle beş kilometrelik yürüyüşlerine çıkmalarının üzerinden bir hafta geçmişti. Malorie onları evde görmeyi hiç bu kadar istememişti. Kapının çaldığını duymayı ve geri döndükleri için rahatlamayı istiyordu. Karşılaştıkları şeyleri anlatırken onları dinlemek ve yanlarında getirdiklerine bakmak istiyordu. Tom’a kilerde okuduklarından bahsetmek istiyordu.</p>

  <p>Bir önceki gece hiç uyumamıştı. Yatak odasının karanlığında Gary’nin defteri hakkında düşünüp durmuştu. Şimdi evin giriş salonundaydı. Görünüşe göre evin geri kalanından saklanıyordu.</p>

  <p>Felix’e anlatamazdı çünkü adam bir şeyler yapabilirdi. Bir şeyler söyleyebilirdi. Malorie öyle bir durumda Tom ve Jules’un evde olmasını istiyordu. Felix’in onlara ihtiyacı olacaktı.</p>

  <p>Gary’nin neler yapabileceğini kim bilebilirdi ki? <i>Ya da neler yaptığını.</i></p>

  <p>Cheryl’le konuşamazdı. Cheryl ateşli ve güçlü bir karaktere sahipti. Sinirlenirdi. Bir şeyler yapmak konusunda Felix’ten bile daha önce davranırdı.</p>

  <p>Olympia ise sadece daha fazla korkardı.</p>

  <p>Gary’yle konuşamazdı. Konuşmayacaktı. Tom olmadan böyle bir şeyin imkânı yoktu.</p>

  <p>Ama arlık eskisi kadar yakın olmasalar da ruh halindeki ani değişimlere rağmen Don’la konuşabileceğini düşünüyordu.</p>

  <p>Malorie onun iyi bir adam olduğunu düşünüyordu. Her zaman öyleydi.</p>

  <p>Gary ise haftalardır Don’un omuzlarından inmeyen şeytandı. Don’un evde bunun gibi birine <i>ihtiyacı</i> vardı. Dünyayı onun gibi gören birine. Ama Don’un şüpheciliği ona yardımcı olabilir miydi? Gary’yle yaptığı onca konuşmaya rağmen yeni gelenle ilgili bir sorun olabileceğini düşünememiş miydi?</p>

  <p><i>Gary uyurken bile çantayı yanından ayırmıyor. Ona önem veriyor. İçindeki yazılara önem veriyor ve inanıyor.</i></p>

  <p><i>Bu dünyadaki her şey çok</i> <i>acımasız</i>, diye düşündü ama hiçbir şey Gary’nin defterini Tom uzaklardayken keşfetmek kadar acımasız olamazdı.</p>

  <p><i>Uzun bir süre boyunca dönmeyebilir</i></p>

  <p><i>Kes şunu.</i></p>

  <p><i>Ya da sonsuza dek.</i></p>

  <p><i>Kes şunu.</i></p>

  <p>Ölmüş olabilir. Evin önündeki sokakta bile öldürülmüş olabilirler. Beklediğin adamın cesedi bir haftadır hemen yanı başındaki bahçede yatıyor olabilir.</p>

  <p><i>Hayır, o ölmedi. Geri dönecek.</i></p>

  <p><i>Belki.</i></p>

  <p><i>Dönecek.</i></p>

  <p><i>Belki.</i></p>

  <p><i>Felix’le birlikte harita hazırladılar.</i></p>

  <p><i>Felix ne bilir ki?</i></p>

  <p>Üzerinde birlikte çalıştılar. Tom başarma şansı olmadığını düşünseydi böyle bir risk almazdı.</p>

  <p><i>George’un izlediği videoyu hatırlıyor musun? Tom, George’a epeyce benziyor.</i></p>

  <p><i>SUS ARTIK!</i></p>

  <p><i>Benziyor. O adamı idolleştirmiş. Ya köpeklerden ne haber?</i></p>

  <p><i>Köpeklerin nasıl etkilendiğini bilmiyoruz.</i></p>

  <p><i>Hayır, ama etkilenebilirler. Bunun neye benzeyeceğini hayal edebiliyor musun? Deliye dönen bir köpeğin?</i></p>

  <p><i>Lütfen... hayır.</i></p>

  <p><i>Bunları görmen, düşünmen gerekiyor. Tom geri dönmeyebilir.</i></p>

  <p><i>Dönecek, dönecek, dönecek...</i></p>

  <p><i>Dönmezse başka birine söylemek zorunda kalacaksın.</i></p>

  <p><i>Tom geri dönecek.</i></p>

  <p><i>Aradan bir hafta geçti.</i></p>

  <p><i>GERİ DÖNECEK!</i></p>

  <p><i>Gary’ye söyleyemezsin. Önce başkasıyla konuşmalısın.</i></p>

  <p><i>Don.</i></p>

  <p><i>Hayır. Hayır. O olmaz. Felix. Don seni öldürür.</i></p>

  <p><i>Ne??</i></p>

  <p><i>Malorie, Don değişti. O artık farklı. O kadar da aptal olma.</i></p>

  <p><i>Bize zarar vermez.</i></p>

  <p><i>Evet, verir. Hepinizi baltayla paramparça eder.</i></p>

  <p><i>KES ARTIK!!</i></p>

  <p><i>Hayatı önemsemiyor. Sana bebeğini kör etmeni söylemişti Malorie.</i></p>

  <p><i>Bize zarar vermez.</i></p>

  <p><i>Verir. Felix’le konuş.</i></p>

  <p><i>Felix herkese söyleyecektir.</i></p>

  <p><i>Söylememesini iste. Felix’le konuş. Tom geri dönmeyebilir.</i></p>

  <p>Malorie giriş odasından ayrıldı. Cheryl ve Gary mutfaktaydı. Gary masanın başında oturmuş, konservedeki armutları boşaltıyordu.</p>

  <p>“İyi akşamlar,” dedi sanki akşamın iyi olmasının nedeni kendisiymiş gibi bir ses tonuyla.</p>

  <p>Malorie adamın anladığını düşündü. Biliyordu.</p>

  <p><i>Uyanıktı, uyanıktı, uyanıktı.</i></p>

  <p>“İyi akşamlar,” dedi Malorie. Adamın yanından ayrılarak oturma odasına girdi.</p>

  <p>Felix oturma odasındaki telefonun başında oturuyordu. Haritayı sehpanın üzerine açmıştı.</p>

  <p>“Anlamıyorum,” dedi aklı karışmış bir halde. Felix pek iyi görünmüyordu. Doğru düzgün yemek yediği söylenemezdi. Bir hafta önce Malorie’yi sakinleştirmek için söyledikleri buhar olup uçmuş gibiydi.</p>

  <p>“Çok uzun zaman oldu Malorie. Tom’un dışarıda ne yapması gerektiğini bildiğinden eminim ama çok uzun zaman oldu.”</p>

  <p>Köşeden başını uzatan Cheryl, “Başka bir şeyler düşünmen gerekiyor,” dedi. “Felix, ciddiyim. Başka bir şeyler düşün ya da göz bağını takmadan dışarı çık. İki şekilde de aklını kaçıracaksın.”</p>

  <p>Felix gürültülü bir şekilde soluk verdi ve parmaklarını saçlarından geçirdi.</p>

  <p>Felix’e söyleyemezdi. Adam bir şeyler kaybediyordu. Bir şeyler kaybetmişti. Gözleri ölgündü. Hassasiyetini, mantığını, gücünü kaybediyordu.</p>

  <p>Malorie tek kelime bile etmeden adamın yanından ayrıldı. Koridordaki Don’un yanından geçti. Keşfine dair kelimeler zihninin derinliklerinde hayat buldu. Az kalsın konuşacaktı.</p>

  <p><i>Don, Gary iyi biri değil. O tehlikeli. Frank’in defterini çantasında taşıyor.</i></p>

  <p><i>Ne?</i></p>

  <p><i>Dediğim gibi.</i></p>

  <p><i>Adamın eşyalarını mı karıştırdın? Gary’nin çantasına mı baktın?</i></p>

  <p><i>Evet.</i></p>

  <p><i>Bana neden bununla geliyorsun?</i></p>

  <p><i>Don, sadece birilerine söylemem gerekiyordu. Bunu anlıyorsun, değil mi?</i></p>

  <p><i>Neden sadece Gary’ye sormadın? Hey, Gary!</i></p>

  <p>Hayır. Don’a söyleyemezdi. Don da bir şeylerini kaybetmişti. Saldırganlaşabilirdi. Tıpkı Gary gibi.</p>

  <p><i>Tek bir darbede bebeğini kaybedebilirsin,</i> diye düşündü Malorie.</p>

  <p>Gary’nin kilere inen merdivenlerin başında olduğunu hayal etti. Kırıklarla dolu ve kanamakta olan iki büklüm bedeninin ise merdivenlerin dibinde.</p>

  <p><i>Kilerde okumayı seviyorsun, DEĞİL Mİ?? O zaman çocuğunla birlikte orada geber!</i></p>

  <p>Tüm ev arkadaşlarının oturma odasında olduğunu duyabiliyordu. Cheryl, Felix’le konuşuyordu. Gary ise Don’la sohbet ediyordu.</p>

  <p>Malorie seslere doğru döndü ve oturma odasına yaklaştı.</p>

  <p>Hepsine aynı anda söyleyecekti.</p>

  <p>Odaya girdiğinde bedeni buzdan yapılmış gibi hissetti. Eriyordu. Parçaları teker teker yere düşüyor da yaklaşmakta olan anın dayanılmaz baskısı altında suya dönüşüyor gibiydi.</p>

  <p>Cheryl ve Olympia kanepedeydi. Felix telefonun yanında bekliyordu. Don tekli koltuktaydı. Gary battaniyeyle örtülü pencerelere bakarak ayakta dikiliyordu.</p>

  <p>Ağzını açtığında Gary yavaşça omzunun üzerinden baktı ve gözlerini Malorie’ninkilere dikti.</p>

  <p>“Malorie,” dedi sert bir ses tonuyla, “aklını kurcalayan bir şey mi var?”</p>

  <p>Malorie aniden herkesin ona bakmakta olduğunun farkına vardı. Konuşmasını bekliyorlardı.</p>

  <p>“Evet, Gary,” dedi. “Var.”</p>

  <p>“Nedir?” diye sordu Don.</p>

  <p>Kelimeler boğazına takıldı. Küçük bir kırkayağın bacakları gibi boğazı boyunca tırmanıp dudaklarına ulaştılar. Çıkmak için bir yol arıyorlardı.</p>

  <p>“Gary’nin şeyini hatırlayan var mı?”</p>

  <p>Durdu. O ve ev arkadaşları battaniyelere doğru döndüler.</p>

  <p>Kuşlar ötüyordu.</p>

  <p>“Bu Tom,” dedi Felix çaresizce, “Tom <i>olmalı!</i>”</p>

  <p>Gary tekrar Malorie’nin gözlerine baktı. Ön kapı çalındı.</p>

  <p>Ev arkadaşları hızla hareket ettiler. Felix koşarak ön kapıya gitti. Malorie ve Gary ise yerlerinden kıpırdamadılar.</p>

  <p><i>Biliyor, biliyor, biliyor, biliyor, biliyor.</i></p>

  <p>Tom seslendiğinde Malorie korkuyla titriyordu.</p>

  <p><i>Biliyor.</i></p>

  <p>Sonra Tom’un sesini duyan Gary onu orada bırakıp giriş salonuna yöneldi.</p>

  <p>Sokak kapısına gidip sorular sorulduktan ve ev arkadaşları gözlerini kapattıktan sonra Malorie, sokak kapısının açıldığını duydu. Soğuk hava içeri hücum etti. Malorie az kalsın Tom olmadan Gary’yle yüzleşecekti.</p>

  <p>Köpekler giriş salonunun fayanslarını eşeliyordu. Ayakkabı sesleri. Kapının eşiğine çarpan bir şey. Sokak kapısı hızla kapandı. Duvarlara sürtünen süpürge saplarının sesi odayı ele geçirdi. Sonunda Tom konuştu. Adamın sesi, Malorie’nin kurtuluşu oldu.</p>

  <p>“Sizi evimden aramayı planlıyordum ama siktiğimin telefonu çalışmadı.”</p>

  <p>“Tom,” dedi Felix; sesi kulağa heyecanlı ama zayıf geliyordu. “Başaracağınızı biliyordum. Biliyordum!”</p>

  <p>Malorie gözlerini açtığında artık Gary’yi düşünmüyordu. Çantasında beklemekte olan kusursuz bir el yazısıyla yazılmış harfleri de görmüyordu.</p>

  <p>Tek gördüğü Tom ve Jules’un yeniden evde olduğuydu.</p>

  <p>“Bir marketi yağmaladık,” dedi Tom. Kelimeler kulağa imkânsız gibi geliyordu. “Oraya birileri bizden önce el atmış ama yeterince erzak topladık.”</p>

  <p>Yorgun ama iyi görünüyordu.</p>

  <p>“Köpekler işe yaradı,” dedi. “Bize yol gösterdiler.” Gurur dolu ve mutluydu. “Ama evimde, hepimize daha da yardımcı olacağını umduğum bir şey buldum.”</p>

  <p>Felix, Tom’un sırt çantasını çıkarmasına yardımcı oldu. Tom çantanın fermuarını açtı ve içinden bir şey çıkarıp giriş salonunun zeminine düşmesine izin verdi.</p>

  <p>Bu bir telefon rehberiydi.</p>

  <p>“Buradaki bütün numaraları arayacağız,” dedi. “Her birini. Ve er ya da geç biri yanıt verecek.”</p>

  <p>Bu sadece bir telefon rehberiydi ama Tom onu değerli bir hediyeye dönüştürmeyi bilmişti.</p>

  <p>“Şimdi,” dedi Tom. “Haydi, yemek yiyelim.”</p>

  <p>Diğerleri heyecanlı bir şekilde yemek odasını hazırladılar. Olympia tabak çanağı getirdi. Felix bardakları kovadan aldığı suyla doldurdu.</p>

  <p>Tom geri dönmüştü.</p>

  <p>Jules geri dönmüştü.</p>

  <p>“Malorie!” diye seslendi Olympia. “Bu bir yengeç eti konservesi!”</p>

  <p>Malorie iki dünya arasında kalakalmıştı, mutfağa girdi ve akşam yemeğinin hazırlanmasına yardım etti.</p>
</body>
</html>
