<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R17" src="../Images/R17.jpg" /></h1>

  <p class="p1">“Bizden korkuyorlar,” dedi Olympia aniden.</p>

  <p>“Ne demek istiyorsun?” diye sordu Malorie. Merdivenin üçüncü basamağında oturuyorlardı.</p>

  <p>“Ev arkadaşlarımız. Karınlarımızdan korkuyorlar ve bunun nedenini biliyorum çünkü günün birinde bu bebekleri doğurtmak zorunda kalacaklar.”</p>

  <p>Malorie oturma odasına baktı. İki aydır o evdeydi. Beş aylık hamileydi. O da bunları düşünmüştü. Tabii ki düşünmüştü.</p>

  <p>İri, masum gözlerini Malorie’ye çeviren Olympia, “Sence kim yapacak?” diye sordu.</p>

  <p>“Tom,” dedi Malorie.</p>

  <p>“Tamam, ama evde bir doktor olsaydı kendimi çok daha iyi hissederdim.”</p>

  <p>Malorie de bunu düşünüp duruyordu. Doğum yapacağı o kaçınılmaz gün gelip çatacaktı. Doktor yoktu. İlaç yoktu. Arkadaşları veya ailesi yanında değildi. Doğumun göz açıp kapayana kadar bitmesini diliyordu. O henüz ne olduğunu anlamadan her şey olup bitmeliydi. Suyunun geldiği anı ve sonra da bebeğini kollarının arasına aldığı anı hayal etti. Bu ikisi arasında olacakları düşünmek dahi istemiyordu.</p>

  <p>Diğerleri oturma odasında toplanmıştı. Sabah rutinlerini tamamlamışlardı. Malorie bütün gün boyunca Tom’un bir şeyler karıştırdığını hissetmişti. Mesafeliydi. Düşüncelere dalmıştı. Şimdi ise oturma odasının ortasında dikiliyor ve gün boyunca zihnini meşgul eden şeyi ev arkadaşlarıyla paylaşmaya hazırlanıyordu. Söyledikleri tam da Malorie’nin duymak istemediği şeylerdi.</p>

  <p>“Bir planım var,” dedi.</p>

  <p>“Öyle mi?” diye sordu Don.</p>

  <p>“Evet.” Tom sanki söyleyeceklerini sadece bir defa tekrar edecekmiş gibi duraksadı. “Rehberlere ihtiyacımız var.”</p>

  <p>“Ne demek istiyorsun?” diye sordu Felix.</p>

  <p>“Demek istiyorum ki dışarı çıkıp köpek bulmaya çalışacağım.”</p>

  <p>Malorie basamaktan kalkıp oturma odasının girişine kadar yürüdü. Tıpkı diğerleri gibi Tom’un evden ayrılacak olması fikri bile dikkatini çekmeye yetmişti.</p>

  <p>“Köpek mi?” diye sordu Don.</p>

  <p>“Evet,” dedi Tom. “Başıboş olanlar. Daha önce evlerde yaşayanlar. Dışarıda onlardan yüzlerce olmalı. Hepsi ortalıkla dolaşıyorlar ya da çıkamayacakları evlerin içinde hapis kalmış durumdalar. Eğer erzak bulmak için dışarı çıkmak zorunda kalacaksak – ki hepimiz er ya da geç bunu yapmak zorunda kalacağımızı biliyoruz – yardım almamız iyi olur. Köpekler bizi uyarabilir.”</p>

  <p>“Tom, bu şeyin hayvanlar üzerindeki etkisini bilmiyoruz,” dedi Jules.</p>

  <p>“Biliyorum. Ama hiçbir şey yapmadan oturmaya devam edemeyiz.”</p>

  <p>Odadaki gerilim arttı.</p>

  <p>“Aklını kaçırmışsın,” dedi Don. “Gerçekten dışarı çıkmayı düşünüyorsun.”</p>

  <p>“Silahlarımızı da yanımıza alacağız,” dedi Tom.</p>

  <p>Don sandalyesinde öne eğildi.</p>

  <p>“Düşündüğün tam olarak nedir?”</p>

  <p>“Kaskların üzerinde çalışıyordum,” dedi Tom. “Göz bağlarımızı korumak için. Yanımıza bıçak alacağız. Köpekler de bize yol gösterebilir. Aralarından biri deliye dönerse ne mi olacak? Tasmasını bırakın yeter. Hayvan sizin peşinize düşerse elinizdeki bıçakla onu öldürebilirsiniz.”</p>

  <p>“Gözlerimiz görmeden.”</p>

  <p>“Evet. Gözlerimiz görmeden.”</p>

  <p>“Bu fikirden hiç hoşlanmadım,” dedi Don.</p>

  <p>“Neden?”</p>

  <p>“Dışarıda manyaklar olabilir. Suçlular. Sokaklar eskisi gibi değil, Tom. Artık banliyöde değiliz, kaosun tam ortasındayız.”</p>

  <p>“O zaman artık bir şeyler değişmek zorunda,” dedi Tom. “İlerleme kaydetmeliyiz. Yoksa haberlerin bile yayınlanmadığı bir dünyada yeni bir haber duymayı bekleyip dururuz.”</p>

  <p>Don halıya baktı, sonra bakışları Tom’a kaydı.</p>

  <p>“Bu çok tehlikeli. Bunu yapmamız için hiçbir neden yok.”</p>

  <p>“Bir sürü nedenimiz var.”</p>

  <p>“Ben bekleyelim diyorum.”</p>

  <p>“Neyi bekleyeceğiz?”</p>

  <p>“Yardım gelmesini ya da bir şeyler olmasını.”</p>

  <p>Tom, pencereleri örten battaniyelere baktı.</p>

  <p>“Yardımın geldiği falan yok Don.”</p>

  <p>“Ama bu da sokağa çıkıp yardım aramamız gerektiği anlamına gelmiyor.”</p>

  <p>“Oylama yapalım,” dedi Tom.</p>

  <p>Don, diğer ev arkadaşlarının yüzlerine baktı. Kendisiyle hemfikir olan birilerini aradığı ortadaydı.</p>

  <p>“Oylama,” dedi Don. “Bu fikirden de hiç hoşlanmadım.”</p>

  <p>“Neden?” diye sordu Felix.</p>

  <p>“Çünkü Felix hangi kovadan su içeceğimizden ya da hangisine işeyeceğimizden bahsetmiyoruz. Aramızdan birinin ya da birden fazla kişinin nedensiz yere evden ayrılmasından bahsediyoruz.”</p>

  <p>“Nedensiz yere değil,” dedi Tom. “Köpekleri bir alarm sistemi gibi düşün. Felix iki hafta önce kuyunun yanında bir şeyler duydu. Duyduğu ses bir hayvana mı aitti? Bir insan mıydı? Yoksa bir yaratık mıydı? Doğru şekilde eğitilmiş bir köpek havlayabilirdi. Sadece içinde bulunduğumuz bloku aramaktan bahsediyorum. Belki bir blok ötesini daha. Bize on iki saat ver. Tek istediğim bu.”</p>

  <p><i>On iki saat</i>, diye düşündü Malorie. <i>Kuyudan su çekmek sadece yarım saat sürüyor.</i></p>

  <p>Ama sürenin sınırlı olması onu sakinleştiriyordu.</p>

  <p>“Neden sokağa çıkıp başıboş köpekleri toplamamız gerektiğini anlamıyorum,” dedi Don. Eliyle Jules’un ayaklarının dibinde yatmakta olan Victor’a işaret etti. “Burada bir köpeğimiz var. Onu eğitelim.”</p>

  <p>“Kesinlikle olmaz,” dedi Jules ayağa kalkarak.</p>

  <p>“Neden olmazmış?”</p>

  <p>“Onu buraya kurban etmek için getirmedim. Köpeklerin bundan nasıl etkilendiğini öğrenene kadar buna izin vermeyeceğim.”</p>

  <p>“Kurban,” dedi Don. “Doğru kelime seçimi.”</p>

  <p>“Yanıtım hayır,” dedi Jules.</p>

  <p>Don, Tom’a döndü.</p>

  <p>“Görüyor musun? Bu evde köpek sahibi olan tek kişi bile sana karşı.”</p>

  <p>“Tom’un fikrine karşı olduğumu söylemedim,” dedi Jules.</p>

  <p>Don odadakilerin yüzlerine baktı.</p>

  <p>“Herkes Tom’un fikrini onaylıyor, öyle mi? Gerçeklen mi? Hepiniz bunun iyi bir fikir olduğunu mu düşünüyorsunuz?”</p>

  <p>Olympia fal taşı gibi açılmış gözlerle Malorie’ye baktı. Müttefik bulma fırsatını fark eden Don kadına yaklaştı.</p>

  <p>“Olympia, sen ne düşünüyorsun?” diye sordu.</p>

  <p>“Ah! Ben... pekâlâ... ben... bilmiyorum!”</p>

  <p>Don, dedi Tom. “Oylamayı kurallara uygun yapacağız.”</p>

  <p>“Ben varım,” dedi Felix.</p>

  <p>Malorie oturma odasındakilere baktı.</p>

  <p>“Ben de varım,” dedi Jules.</p>

  <p>“Ben de,” dedi Cheryl.</p>

  <p>Tom, Don’a döndü. O sırada Malorie içinde bir şeylerin koptuğunu hissetti.</p>

  <p><i>Evin</i>, diye düşündü Malorie, <i>ona ihtiyacı var.</i></p>

  <p>“Seninle geleceğim,” dedi Jules. “Köpeğimi kullanmanıza izin vermiyor olsam bile en azından diğerlerini bulmanıza yardım edebilirim.”</p>

  <p>Don başını iki yana salladı.</p>

  <p>“Hepiniz <i>aklınızı kaçırmışsınız.</i>”</p>

  <p>“O zaman senin için de bir kask yapmaya başlayalım,” dedi Tom elini Jules’un omzuna yerleştirirken.</p>

  <p>Ertesi sabah Tom ve Jules, ikinci kasktaki son pürüzleri giderdiler.</p>

  <p>O gün evden ayrılacaklardı. Malorie’ye göre her şey çok hızlı gelişiyordu. Gitmeleri konusunda henüz oylama yapmışlardı ama <i>hemen</i> gitmek zorunda mıydılar?</p>

  <p>Don duygularını saklamak için kılını bile kıpırdatmıyordu. Malorie gibi diğerleri ise umutluydular. Malorie, Tom’un enerjisine kapılıp gitmemenin zor olduğunu biliyordu. Evden ayrılacak olan Don olsaydı köpeklerle dönme ihtimaline daha az inanırdı ama Tom’un güçlü bir enerjisi vardı. Bir şey yapacağını söylediği zaman sanki çoktan yapmış gibi hissederdiniz.</p>

  <p>Malorie onları kanepeden izliyordu. Hem Çocuğunuzla hem de <i>Sonunda... Bir Bebek!</i> anneyle çocuk arasındaki “stres bağlantısından” bahsediyordu. Malorie evden ayrılmak üzere olan Tom’u izlerken duyduğu endişeyi çocuğunun hissetmesini istemiyordu.</p>

  <p>Duvara dayanmış iki sırt çantası vardı. İkisi de konserve yiyeceklerle, fenerlerle ve battaniyelerle yarısına kadar dolmuştu. Hemen yanlarında büyük bıçaklar ve eskiden mutfak taburesine ait olan tahta bacaklar duruyordu. Uçları sivriltilmişti. Süpürge saplarını ise yürürken kendilerine yardımcı olmaları için kullanacaklardı.</p>

  <p>“Belki de,” dedi Olympia, “hayvanlar beyinleri çok küçük olduğundan akıllarını kaçıramıyordur.”</p>

  <p>Don’un yüzündeki ifade sanki bir şey söyleyecekmiş gibiydi ama dilini tuttu.</p>

  <p>“Hayvanların <i>delirme</i> kapasitesinin olmaması mümkün,” dedi Tom, kaskının kayışlarından birini ayarlarken. “Bir şeyin aklını kaçırması için yeterince zeki olması gerekiyor olabilir.”</p>

  <p>“Dışarı çıkmadan böyle şeyler duymak kesinlikle çok hoşuma giderdi,” dedi Don.</p>

  <p>“Belki de,” diye devam etti Tom, “farklı delilik seviyeleri vardır. Yaratıkların zaten deli olan insanları nasıl etkilediğini merak etmeden duramıyorum.”</p>

  <p>“Neden onlardan birkaçını da toplayıp getirmiyorsun?” diye söylendi Don. “Hayatını hayvanların bizim kadar zeki olmadığına dair duyduğun umut uğruna riske atmak istediğinden emin misin?”</p>

  <p>Tom adamın gözlerinin içine baktı.</p>

  <p>“Don, hayvanlara bundan çok daha fazla saygı duyduğumu söylemeliyim. Ama şu anda umurumda olan tek şey hayatta kalmak.”</p>

  <p>Sonunda Jules da kaskını taktı. Kaskın başına nasıl oturduğunu görmek için başını yana çevirdi. Kaskın arka tarafından gelen çatırtıyla tüm parçalar ayaklarının dibine düştü.</p>

  <p>Don başını yavaşça iki yana salladı.</p>

  <p>“Lanet olsun,” dedi Tom parçaları toplarken. “Sorunun ne olduğunu anladım. Endişelenme Jules.”</p>

  <p>Parçaları kaldıran Tom hepsini yeniden bir araya getirdi ve kayışı ikinci bir kayışla güçlendirip kaskı Jules’un kafasına yerleştirdi.</p>

  <p>“İşte oldu. Daha iyi.”</p>

  <p>Bu sözcüklerden sonra Malorie midesinin bulandığını hissetti. Sabahtan beri Tom ve Jules’un evden ayrılacağını biliyordu ama veda anı çok çabuk gelmiş gibiydi.</p>

  <p><i>Gitme,</i> demek istiyordu Tom’a. <i>Sana ihtiyacımız var. Sana ihtiyacım var.</i></p>

  <p>Ama evin neden Tom’a ihtiyacı olduğunu anlayabiliyordu çünkü Tom, o gün yaptıklarını yapacak türde bir adamdı.</p>

  <p>Duvarın yanında Felix ve Cheryl, Tom ve Jules’un sırt çantalarını takmalarına yardım etti.</p>

  <p>Tom elindeki kazıklardan biriyle havayı yarıyordu.</p>

  <p>Malorie midesinin bir kere daha bulandığını hissetti. Yeni dünyada hüküm süren korkuyu, Tom ve Jules’un evin etrafında dolaşabilmeleri için böylesine hazırlanmak zorunda kaldıklarını görmek kadar hatırlatan başka bir şey daha yoktu. Gözleri bağlı ve silahlı bir halde, derme çatma bir savaşın askerleri gibi görünüyorlardı.”</p>

  <p>“Tamam,” dedi Tom. “Dışarı çıkmamıza izin verin.”</p>

  <p>Felix ön kapıya gitti. Ev arkadaşları evin giriş salonunda toplanmıştı. Malorie herkesin gözlerini kapattığını görünce kendisininkileri de sımsıkı yumdu. Kendisine ait karanlığında kalbi gürültülü bir şekilde atıyordu.</p>

  <p>“İyi şanslar,” dedi aniden. Eğer bunu söylemeseydi daha sonra pişman olacağını biliyordu.</p>

  <p>“Teşekkürler,” dedi Tom. “Dediklerimi unutmayın. On iki saat içinde döneceğiz. Herkesin gözleri kapalı mı?”</p>

  <p>Ev arkadaşları gözlerini kapattıklarını söyledi.</p>

  <p>Sonra sokak kapısı açıldı. Malorie ayakkabıların verandada çıkardığı sesi duyabiliyordu. Sonra kapı kapandı.</p>

  <p>Malorie onlar için vazgeçilmez olan bir şeyi dışarıda bıraktıklarını hissetti.</p>

  <p><i>On iki saat.</i></p>
</body>
</html>
