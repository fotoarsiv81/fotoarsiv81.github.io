<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R7" src="../Images/R7.jpg" /></h1>

  <p class="p1">Riverbridge.</p>

  <p>Malorie yıllar önce bu bölgede bir defa bulunmuştu. Buraya gelmesinin nedeni bir Noel partisiydi. Partiyi veren kızın ismini zar zor hatırlıyordu. Marcy gibi bir şeydi. Belki de Maribel. Onu tanıyan Shannon’dı ve arabayı da Shannon kullanmıştı. Yollar çamur içindeydi. Ara sokakların sınırlarını çamurlu kar birikintileri çiziyordu. İnsanlar içecekleri için çatılarında biriken buzu kullanıyordu. Biri yarı çıplak bir halde dışarı çıkıp karın üzerine 2009 yazmıştı. Şimdi, yazın en sıcak dönemi olan Temmuz ayının ortasındaydılar ve arabayı kullanan Malorie’ydi. Korku içindeydi, yapayalnızdı, yastaydı.</p>

  <p>Yolculuk acı vericiydi. Arabayı saatte yirmi beş kilometrenin üzerine çıkmadan süren Malorie, çılgına dönmüş bir halde sokak tabelalarına ve diğer arabalara bakınıyordu. Gözlerini kapatıyor, sonra yeniden açıyordu. Her şeye rağmen ilerlemeye devam elti.</p>

  <p>Yollar terk edilmiş gibiydi. Yanından geçip gittiği tüm evlerin pencerelerinde battaniyeler ya da kontrplaklar vardı. Mağaza vitrinleri bomboştu. Alışveriş merkezlerine ait otoparklarda tek bir araba dahi yoktu. Gözlerini önündeki yoldan ayırmadan sürmeye devam etti. Yanında duran haritada çizdiği yolu takip ediyordu. Direksiyonu kavrayan elleri bitkindi. Ağlamaktan gözleri yanıyordu. Kız kardeşinin cesedini evlerinin banyosunda yerde öylece yatarken bıraktığı için hiç dinmeyecekmiş gibi görünen bir suçluluk duyuyordu.</p>

  <p>Onu gömmemiş, sadece kaçıp gitmişti.</p>

  <p>Hastaneler telefonlara yanıt vermiyordu. Cenaze evleri de öyle. Malorie, Shannon’ın sevdiği mavi ve sarı renkli bir eşarpla kısmen üzerini örtmüştü.</p>

  <p>Radyo yayını ara ara kesiliyordu. Bir adam savaş olasılığından bahsediyordu. İnsanlar bir araya gelebilirse ortalığın sakinleşeceğini söylüyordu. Malorie yolun kenarına terk edilmiş bir arabanın yanından geçti. Kapıları açıktı. Yolcu koltuğundan sarkan ceket yola değiyordu. Malorie bakışlarını çabucak arabadan kaçırdı. Gözlerini kapattı. Sonra yeniden açtı.</p>

  <p>Radyo çalışıyordu. Adam hâlâ savaş hakkında konuşuyordu. Göz ucuyla sağ tarafında bir hareketlilik fark etti ama oraya bakmadı. Sağ gözünü kapattı. Önündeki yolun ortasına küçük bir kuş konup yeniden havalandı. Malorie o noktaya ulaştığında kuşun ölü bir köpekle ilgilendiğini gördü. Onun üzerinden geçip gitti. Araba zıplayınca Malorie başını arabanın tavanına çarptı. Arka koltuktaki çantasından takırtılar geldi. Malorie tir tir titriyordu. Köpek sadece ölü görünmüyordu, daha ziyade ikiye bükülmüşe benziyordu. Gözlerini yumdu. Sonra yeniden açtı.</p>

  <p>Gökyüzündeki bir kuş, belki de aynı kuş öttü. Malorie Roundtree Sokağı’nı geçti. Sonra Ballam Sokağı’nı. Horton’ı. Yaklaştığının farkındaydı. Sol tarafından bir şey fırlayınca sol gözünü kapattı. Boş bir posta arabasının yanından geçti. İçindeki mektuplar beton zemine saçılmıştı. Bir kuş o kadar alçaktan uçuyordu ki neredeyse arabanın ön camına çarpacaktı. Çığlık atıp iki gözünü birden kapattı, sonra açtı. Gözlerini açtığında aradığı sokak tabelasını gördü.</p>

  <p><i>Shillingham.</i></p>

  <p>Sağa döndü. Shillingham Yolu’na çıkan virajı alırken frene basmak zorunda kaldı. 273 numarayı bulması için haritasını kontrol etmesine gerek yoktu. Evin numarası yol boyunca aklından çıkmamıştı.</p>

  <p>Sağdaki evin önüne park edilmiş birkaç araç dışında sokak bomboştu. Mahalle alışılagelmiş banliyöleri andırıyordu. Evlerin çoğu birbirine benziyordu. Çimenler uzamıştı. Tüm pencereler örtülüydü. Hevesine karşı koyamayan Malorie, önüne arabaların park edildiği eve baktı. Aradığı evin orası olduğunu biliyordu.</p>

  <p>Gözlerini kapattı ve frene asıldı.</p>

  <p>Durdu. Kesik kesik nefes alırken evin belli belirsiz görüntüsü zihninde canlandı.</p>

  <p>Garaj sağ taraftaydı. Bej rengi garaj kapısı kapalıydı. Beyaz renkli cephe ve tuğlaların üzerinde kahverengi saçaklı bir çatı vardı. Sokak kapısı kahverenginin koyu bir tonuna boyanmıştı. Pencereler örtülüydü. Bir de çatı katı vardı.</p>

  <p>Gözleri hâlâ kapalı vaziyette kendini zorlayarak döndü ve çantasının sapını kavradı. Ev, durduğu yerden elli adım kadar ötedeydi. Kaldırıma yakın olmadığını biliyordu. Umurunda da değildi. Kendi kendini sakinleştirmeye çalışarak derin ve yavaş soluklar aldı. Çantası hemen yanındaki yolcu koltuğundaydı. Kapalı gözlerle çevresini dinledi. Aracın dışından gelen herhangi bir ses duyamayınca sürücü tarafının kapısını açtı, sokağa adımını attı ve eşyalarına uzandı.</p>

  <p>O sırada bebek tekmeledi.</p>

  <p>Çantasını beceriksizce çekiştirmekte olan Malorie’nin soluğu kesildi. Az kalsın karnına bakmak için gözlerini açacaktı. Bunun yerine elini karnına koydu ve okşadı.</p>

  <p>“Geldik,” diye fısıldadı.</p>

  <p>Çantasını aldı ve körlemesine ama dikkatli bir şekilde evin önündeki çimlere ayak bastı. Ayaklarının altındaki çimenleri hissettikten sonra hızlanarak yanlışlıkla bodur bir çalıya girdi. Çalının dikenleri bileklerini ve kalçalarını çizdi. Geriye doğru bir adım atıp etrafını dinleyerek sokak kapısının olduğunu düşündüğü yere doğru temkinli bir şekilde yürümeye başladı ve sonunda beton zemini ayaklarının altında hissetmeyi başardı.</p>

  <p>Haklıydı. Çantasını verandaya bırakıp tuğlalara dokunarak zili buldu ve zile bastı.</p>

  <p>Başlangıçta yanıt yoktu. İçinde sonunun gelip çattığına dair rahatsız edici bir his vardı. Cesaretini toplayıp onca yolu bir hiç uğruna mı gelmişti? Zili tekrar çaldı. Sonra bir kere daha. Bir kere daha. Yanıt yoktu. Sonunda çılgınca kapıya vurmaya başladı.</p>

  <p>Kimse ona seslenmiyordu.</p>

  <p>Sonra... kapının ardından gelen boğuk sesleri duydu.</p>

  <p><i>Aman Tanrım! Burada biri var!</i> <i>Biri geldi!</i></p>

  <p>“Merhaba?” diye seslendi usulca. Boş sokakta kendi sesini duymak bile korkmasına neden olmuştu. “Merhaba! İlanı gazetede gördüm!"</p>

  <p>Sessizlik. Malorie etrafını dinleyerek bekledi. Sonra biri ona seslendi.</p>

  <p>“Kimsiniz?” dedi bir adam. “Nereden geliyorsunuz?”</p>

  <p>Malorie umutlarının yeniden yeşerdiğini ve rahatladığını hissetti. Ağlamak üzereydi.</p>

  <p>“Benim adım Malorie! Westcourt’tan arabayla geldim!”</p>

  <p>Bir duraksama oldu. Sonra, “Gözleriniz kapalı mı?” dedi biri.</p>

  <p>Ses başka bir adama aitti.</p>

  <p>“Evet! Gözlerim kapalı."</p>

  <p>“Uzun zamandır mı kapalılar?”</p>

  <p><i>Sadece içeri girmeme izin verin</i>, diye düşündü. İÇERİ GİRMEME İZİN VERİN!</p>

  <p>“Hayır,” diye yanıtladı. “Ya da evet. Westcourt’tan buraya arabayla geldim. Gözlerimi de elimden geldiğince kapatmaya çalıştım.”</p>

  <p>Alçak sesli konuşmalar duydu. Bazıları sinirliydi. İnsanlar onu içeri alıp almamayı tartışıyorlardı.</p>

  <p>“Hiçbir şey görmedim!” diye seslendi. “Yemin ederim. Tehlikeli değilim. Gözlerim kapalı. Lütfen. İlanı gazetede gördüm.”</p>

  <p>“Gözlerini sakın açma,” dedi sonunda başka bir adam. “Kapıyı açıyoruz. Açtığımız zaman içeri girmek için elini çabuk tut. Tamam mı?”</p>

  <p>“Tamam. Evet. Tamam.”</p>

  <p>Bekledi. Hava durgundu, sakindi. Önce hiçbir şey olmadı. Sonra kapıdan gelen tıkırtıları duydu. Hızla öne doğru adım attı. Kapının eşiğinden uzanan eller onu içeri çekti. Kapı arkasından çarparak kapandı.</p>

  <p>“Şimdi dur,” dedi bir kadın. “Etrafa dokunmalıyız. İçeri yalnız girdiğinden emin olmalıyız.”</p>

  <p>Malorie gözleri kapalı bir halde orada öylece dikildi ve etrafında olup biteni dinledi. Çıkardıkları ses Malorie’ye süpürge saplarıyla duvarlara dokunduklarını düşündürdü. Bir çiftten fazla el gelip omuzlarına, boynuna, bacaklarına dokundu. Şimdi arkasında biri vardı. Parmakların kapalı kapı üzerinde çıkardığı sesleri duydu.</p>

  <p>“Tamam,” dedi bir adam. “Sorun yok.”</p>

  <p>Malorie gözlerini açtığında önünde yan yana dizilmiş beş kişi gördü. Evin giriş salonunu boydan boya kaplıyorlardı. Boş gözlerle onlara baktı. Onlar da aynı boş gözlerle onu izliyorlardı. Birinin kafasında kaska benzer bir şey vardı. Kolları pamuk ve bant gibi görünen bir malzemeyle kaplıydı. Bandı delip geçen tükenmez kalemler, kurşun kalemler ve sivri objeler, bir çocuğun elinden çıkmış ortaçağ silahlarını andırıyordu. İkisinin elinde birer süpürge sapı vardı.</p>

  <p>“Merhaba,” dedi o adam. “Benim adım Tom. Kapıya neden böyle yanıt verdiğimizi anlıyor olmalısın. Seninle birlikte herhangi bir şey süzülerek içeri girebilirdi.”</p>

  <p>Kaskına rağmen Malorie, Tom’un sarıya çalan kahverengi saçlarını görebiliyordu. Yüz hatları keskindi. Mavi gözleri zekâyla parıldıyordu. Malorie’den pek uzun sayılmazdı. Tıraş olmadığından sakalları kızıla çalıyordu.</p>

  <p>“Anlıyorum,” dedi Malorie.</p>

  <p>“Westcourt,” dedi Tom ona doğru bir adım atarak. “Epeyce yol gelmişsin. Yaptığın gerçekten büyük cesaret ister. Neden oturmuyorsun? Yolda gördüklerin hakkında konuşabiliriz.”</p>

  <p>Malorie başıyla onayladı ama kıpırdamadı. Çantasının sapını o kadar sıkı kavramıştı ki parmaklarının eklem yerleri bembeyaz kesilmiş, acıyordu. Daha uzun ve irice bir adam Malorie’ye yaklaştı.</p>

  <p>“Çantanı ben alayım,” dedi.</p>

  <p>“Teşekkürler."</p>

  <p>“Benim adım Jules. İki aydır buradayım. Çoğumuz öyleyiz. Tom ve Don bizden biraz daha önce geldiler.”</p>

  <p>Jules’un koyu renkli kısa saçları kirli görünüyordu. Sanki dışarıda çalışıyormuş gibiydi. Kibar bir adama benziyordu.</p>

  <p>Malorie ev arkadaşlarının yüzlerine teker teker baktı. Biri kadın, dördü erkekti.</p>

  <p>“Ben Don,” dedi Don. Onun da saçları koyu renkliydi. Biraz daha uzundu. Üzerinde siyah pantolon ve kolları dirseklerine kadar kıvrılmış mor renkli bir gömlek vardı. Yaşça Malorie’den büyük görünüyordu. Yirmi yedi ya da yirmi sekiz yaşında olmalıydı. “Korkudan ödümüzü patlattın. Haftalardır kimse kapıyı çalmıyordu.”</p>

  <p>“Çok üzgünüm."</p>

  <p>“Üzülmene gerek yok,” dedi dördüncü adam. “Hepimiz senin yaptığını yaptık. Ben Felix.”</p>

  <p>Felix yorgun görünüyordu. Malorie adamın daha genç olduğunu düşündü. Yirmi birinde ya da yirmi ikisindeydi. Uzun burnu ve karman çorman kahverengi saçları neredeyse bir çizgi film karakterine benzemesine neden oluyordu. Jules kadar uzundu ama daha zayıftı.</p>

  <p>“Ve ben de Cheryl,” dedi kadın elini uzatırken. Malorie kadının elini sıktı.</p>

  <p>Cheryl’in yüzündeki ifade Tom’unki ya da Felix’inki kadar dost canlısı değildi. Kahverengi saçları yüzünün bir kısmını gizliyordu. Üzerinde ip askılı bir bluz vardı. O da çalışıyor gibi görünüyordu.</p>

  <p>“Jules, şu şeyi çıkarmama yardımcı olur musun?" diye sordu Tom. Kaskını çıkarmaya çalışıyordu ama derme çatma zırhı ona engel oluyordu. Jules ona yardım etti.</p>

  <p>Adamın kaskı çıkınca Malorie ona daha dikkatli bakma şansını buldu. Rengi kumsalları andıran sarı saçları, açık tenli suratının üzerinde darmadağın bir hal almıştı. Hafifçe çilli teni yüzüne renk katıyordu. Sakalı birkaç günlükten fazla olamazdı ama bıyığı gerçekten dikkat çekiyordu. Kareli gömleği ve kahverengi pantolonu, Malorie’ye geçmişteki öğretmenlerinden birini hatırlatıyordu.</p>

  <p>Adama ilk defa doğru düzgün bakma şansını bulduğundan Tom’un karnını incelemekte olduğunu güçlükle fark etti.</p>

  <p>“Kabalık etmek istemem ama hamile misin?”</p>

  <p>“Evet,” dedi zayıf bir ses tonuyla. Onu bir yük gibi görmelerinden korkuyordu.</p>

  <p>“Hasiktir,” dedi Cheryl. “Şaka yapıyor <i>olmalısın.</i>”</p>

  <p>“Cheryl," dedi Tom, “onu korkutacaksın.”</p>

  <p>“Bak. Malorie’ydi, değil mi?” dedi Cheryl. “Bunu söylerken kabalık etmek istemezdim ama eve hamile bir kadının girmesine izin vermek ciddi bir sorumluluktur.”</p>

  <p>Malorie suskundu. Karşısındaki insanların suratlarına teker teker bakarak yüzlerindeki ifadeleri inceliyordu. Onu inceliyor gibi görünüyorlardı. Er ya da geç doğum yapacak birini eve alıp almamaya karar vermeye çalışıyorlardı. Malorie aniden durumu böyle değerlendirmediğini fark etti. Arabayla yaptığı yolculuk sırasında buranın, bebeğini dünyaya getireceği yer olduğunu düşünmemişti.</p>

  <p><i>Gözyaşları akmaya başladı</i>.</p>

  <p>Cheryl başını iki yana sallayıp mücadele etmekten vazgeçerek Malorie’ye yaklaştı.</p>

  <p>“Ulu Tanrım,” dedi. “Buraya gel.”</p>

  <p>“Hep yalnız değildim,” dedi Malorie. “Kız kardeşim Shannon da benimle birlikteydi. Ama o öldü. Onu orada bıraktım.”</p>

  <p>Artık ağlıyordu. Bulanık görüş açısına rağmen dört adamın onu izlediğini görebiliyordu. Merhametli görünüyorlardı. Malorie o anda her birinin kendilerine özgü yöntemlerle yas tutmakta olduğunu fark etti.</p>

  <p>“Haydi,” dedi Tom. “Sana evi gösterelim. Merdivenlerin hemen karşısındaki yatak odasını kullanabilirsin. Ben burada uyuyacağım.”</p>

  <p>“Hayır," dedi Malorie. “Hiçbirinizin odasını alamam.”</p>

  <p>“Israr ediyorum,” dedi Tom. “Chcryl’in yatak odası üst kattaki koridorun sonunda. Felix, senin yatacağın odanın yanındakinde kalıyor. Sonuçta hamilesin. Sana elimizden geldiğince yardım edeceğiz.”</p>

  <p>Koridordan yürüdüler. Sol tarafla bir yatak odasının önünden geçtiler. Sonra da bir banyonun. Malorie, gözleri aynadaki yansımasına takılınca hızla bakışlarını kaçırdı. Sol tarafında bir mutfak olduğunu gördü. Tezgâhın üzerinde büyük kovalar duruyordu.</p>

  <p>“Burası,” dedi Tom, “oturma odası. Genellikle burada takılıyoruz.”</p>

  <p>Malorie ona doğru dönünce adamın eliyle daha genişçe olan odayı işaret ettiğini gördü. Odada bir kanepe vardı. Üzerinde telefon bulunan bir sehpa. Lambalar. Rahat bir koltuk. Bir halı. Duvarda asılı duran tabloların arasına bir takvim çizilmişti. Pencereler siyah renkli perdelerle örtülüydü.</p>

  <p>Koşarak odaya giren köpeği görünce Malorie başını kaldırıp köpeğe baktı. Bu bir çoban köpeğiydi. Köpek, Malorie’nin ayağına basıp onu sevmesini beklemeye başlamadan önce meraklı bakışlarla kadını süzdü.</p>

  <p>“Bu Victor,” dedi Jules. “Şu anda altı yaşında. Onu henüz bebekken almıştım.”</p>

  <p>Malorie köpeği sevdi. Shannon’ın da ondan hoşlanacağını düşündü. Sonra Jules, Malorie’nin çantasını halı kaplı merdivenlerden üst kata çıkarmak için odadan ayrıldı. Duvarlar çerçevelerle bezenmişti. Kiminin içinde fotoğraflar, kiminin içinde ise resimler vardı. Malorie, merdivenleri tırmanan Jules’un bir yatak odasına girdiğini gördü. Buradan bile pencerelerdeki battaniyeleri görebiliyordu.</p>

  <p>Cheryl onu kanepeye oturttu. Üzüntüden ve şaşkınlıktan bitap düşen Malorie kendisini kanepeye bırakıverdi. Cheryl ve Don yiyecek bir şeyler hazırlayacaklarını söylediler.</p>

  <p>“Konservenin faydaları,” dedi Felix. “Geldiğim gün dışarı çıktık. Bu, Yukarı Yarımada’da bildirilen ilk olaydan hemen önceydi. Marketteki adam deli olduğumuzu düşündü. Elimizde hâlâ üç ay boyunca bize yetecek kadar konserve var.”</p>

  <p>“Artık bundan biraz daha az,” dedi Don mutfağa doğru gözden kaybolurken. Malorie, onun da gelişiyle doyurulacak boğaz sayısının arttığını ima edip etmediğini düşündü adamın.</p>

  <p>Sonra kanepede Malorie’nin yanına oturan Tom, yol boyunca neler gördüğünü sordu. Her şeyi merak ediyordu. Tom, Malorie’nin ona verebileceği her tür bilgiyi kullanabilecek türde adamlardandı. Bu nedenle, Malorie vereceği önemsiz ayrıntıların ona pek yardımı dokunmayacağını hissediyordu. Ölü köpekten bahsetti. Posta arabasından. Boş vitrinlerden ve sokaklardan. Ön koltuktaki ceketin asfaltı süpürdüğü terk edilmiş arabadan.</p>

  <p>“Sana söylemem gereken bazı şevler var,” dedi Tom. “İlk olarak bu ev hiçbirimize ait değil. Evin sahibi öldü. Bunu daha sonra açıklarım. İnternet’imiz yok. Buraya geldiğimizden beri kesik. Baz istasyonlarını çalıştıranların işe gitmekten vazgeçtiğinden bir hayli eminiz. Ölmüş de olabilirler. Artık posta ya da gazete gelmiyor. Son günlerde cep telefonunu kontrol ettin mi? Bizimkiler üç hafta kadar önce çalışmayı kesti. Gel gör ki sabit hattımız var ama kimi arayabileceğimizi bilmiyorum.”</p>

  <p>Cheryl, elinde havuç ve bezelyelerle dolu bir tabakla odaya girdi. Diğer elinde de küçük bir bardak su vardı.</p>

  <p>“Sabit hat hâlâ çalışıyor,” dedi Tom, “aynı nedenden ötürü elektriklerimiz de kesilmedi. Buradaki elektrik santrali hidroelektrikle çalışıyor. Onun da bir gün kesilip kesilmeyeceğini söyleyemem ama işçiler kapıları doğru konumda açık bıraktılarsa sonsuza dek elektriğimiz olabilir. Çünkü o durumda evin elektriğini nehir sağlıyor olacak. Hemen arkamızda bir nehir olduğunu biliyor muydun? Felakete rağmen nehir akmaya devam ettikçe şansımız yaver gidebilir. Hayatta kalabiliriz. Çok fazla şey mi istiyoruz? Büyük olasılıkla. Ama biraz su çekmek için arka bahçedeki kuyunun yanına gittiğinde yaklaşık yüz metre arkamızda akan nehrin sesini duyabileceksin. Tüm ihtiyaçlarımız için kuyudaki suyu kullanıyoruz çünkü musluklardan su akmıyor. Biz buraya ulaştıktan kısa bir süre sonra kesildi. Tuvalet ihtiyacımızı karşılamak için kovaları kullanıyoruz ve dışkı dolu kovaları sırayla lağım çukurlarına boşaltıyoruz. Bunlar, ormanlık alanda kazdığımız hendeklerden ibaret. Tabii, bunların hepsini gözlerimiz bağlıyken yapmak zorundayız.”</p>

  <p>Jules alt kata geldi. Victor isimli köpek de onu takip ediyordu.</p>

  <p>“Her şeyin hazır,” dedi Malorie’ye bakıp başını aşağı yukarı sallayarak.</p>

  <p>Malorie sessizce, “Teşekkürler,” dedi.</p>

  <p>Tom, duvara yaslanmış küçük masanın üzerindeki karton kutuya işaret etti.</p>

  <p>“Göz bağları şuradaki kutunun içinde. Ne zaman istersen istediğini kullanabilirsin.”</p>

  <p>Herkes ona bakıyordu. Cheryl koltuğun kolçağında oturuyordu. Don, mutfağın girişinde ayakta duruyordu. Jules merdivenlerden indikten sonra Victor’un yanında dizlerinin üzerine çökmüştü. Felix ise battaniyeyle örtülü pencerelerden birinin yanında dikiliyordu.</p>

  <p><i>Hepsi yas tuttu</i>, diye düşündü Malorie. <i>Bu insanlar tıpkı benim gibi korkunç şeyler yaşadılar.</i></p>

  <p>Cheryl’in ona verdiği bardaktan içen Malorie, Tom’a döndü. Shannon’ı aklından çıkaramıyordu ama bitkin bir halde Tom’la konuşurken elinden geleni yaptı.</p>

  <p>“Geldiğimde üzerindeki şey neydi?”</p>

  <p>“Zırh mı?”</p>

  <p>“Evet.”</p>

  <p>“Henüz emin değilim,” dedi Tom gülümseyerek. “Bir zırh yapmaya çalışıyorum. Gözlerimizden daha fazlasını koruyacak bir şey. O şeylerden biri bize dokunursa ne olacağını bilmiyoruz.”</p>

  <p>Malorie diğer ev arkadaşlarına baktı. Sonra bakışları yeniden Tom’a kaydı.</p>

  <p>“Dışarıda yaratıkların olduğuna mı inanıyorsunuz?”</p>

  <p>“Evet,” dedi Tom. “George, yani bu evin sahibi, onlardan birini gördü. Ölmeden hemen önce.”</p>

  <p>Malorie ne söyleyeceğini bilemiyordu. İçgüdüsel olarak elini karnının üzerine koydu.</p>

  <p>“Seni korkutmaya çalışmıyorum,” dedi Tom. “Ve yakında George’un hikâyesini anlatırım. Ama radyoda da aynı şeyden bahsediyorlardı. Sanırım artık bu konuda herkes hemfikir. Bize bunu yapan, <i>yaşayan</i> bir şey. Ve aklımızı kaçırmadan önce sadece bir saniye veya daha az zamanımız var.”</p>

  <p>Malorie’ye bir anda odadaki her şey kararmış gibi geldi. Başı dönüyordu, sersemlemişti.</p>

  <p>“Onlar her neyse," dedi Tom, “bizim zihinlerimiz onları anlayamıyor. Tıpkı sonsuzluk gibiler. Kavrayamayacağımız kadar karmaşık bir yapıları var. Anlıyor musun?”</p>

  <p>Tom’un dudaklarından dökülen sözcükler kaybolup gidiyordu. Jules’un ayaklarının dibinde oturan Victor gürültülü soluklar alıyordu. Cheryl, Malorie’ye iyi olup olmadığını sordu. Tom hâlâ konuşuyordu.</p>

  <p><i>Yaratıklar... sonsuzluk...</i> algımızın da bir sınırı var Malorie... bu şeyler... onlar algımızın ötesinde... üstünde... onları anlayamıyoruz... onları...</p>

  <p>Derken Malorie bayıldı.</p>
</body>
</html>
