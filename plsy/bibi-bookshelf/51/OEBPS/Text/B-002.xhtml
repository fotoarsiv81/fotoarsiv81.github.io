<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R2" src="../Images/R2.jpg" /></h1>

  <p class="p1">Çocuklar doğmadan dokuz ay önceydi. Malorie ikisinin de dekore etmediği mütevazı bir kiralık dairede kız kardeşi Shannon ile birlikte yaşıyordu. Oraya, arkadaşlarının endişelerine rağmen, üç hafta kadar önce taşınmışlardı. Malorie de Shannon da popüler ve akıllı kadınlardı ama birlikte oldukları zaman kendilerini kaybedip durmak gibi bir eğilim gösterirlerdi ki kutulan içeri taşıdıkları gün bile bunun bir göstergesiydi.</p>

  <p>“Büyük yatak odasını benim almamın daha doğru olduğunu düşünüyordum,” dedi Shannon ikinci katın sahanlığında dikilirken. “Sonuçta benim gardırobum daha büyük.”</p>

  <p>“Ah, haydi ama,” diye yanıtladı Malorie henüz okumadığı kitapları koyduğu süt kasasını taşırken. “O odanın penceresi daha iyi.”</p>

  <p>Kız kardeşler uzun bir süre boyunca bu konuda tartıştı. İkisi de ilk günlerinde tartışarak arkadaşlarının ve ailelerinin haklı olduğunu kanıtlamaktan ötürü bitkin düşmüştü. Sonunda Malorie yazı tura atmayı teklif etti ama o da Shannon’ın lehine sonuçlandığından beri yazı tura sırasında hile yaptığına inanıyordu.</p>

  <p>Malorie o sırada kız kardeşinin onu çileden çıkarmak için yaptığı şeyleri düşünmüyordu. Shannon’ın ardından ortalığı toplamıyor, dolapların kapaklarını kapatmıyor ya da koridor boyunca uzanan giysi ve çorap yığınından oluşan yolu takip etmiyordu. Bulaşık makinesini çalıştırırken ya da Shannon’ın açılmamış kolilerinden birini oturma odasının ortasından çekerken başını iki yana sallayarak oflayıp puflamıyordu. Bunun yerine birinci kattaki banyoda çırılçıplak bir halde dikilmiş, karnının aynadaki yansımasını inceliyordu.</p>

  <p><i>Reglin daha önce de gecikti,</i> dedi kendi kendine. Ama bu, teselli bile sayılmazdı çünkü haftalardır derin bir endişe içindeydi ve Henry Martin’le beraber olurken korunması gerektiğini biliyordu.</p>

  <p>Siyah saçları omuzlarına dek uzanıyordu. Dudakları meraklı bir ifadeyle kıvrıldı. Ellerini dümdüz olan karnına koyup yavaşça başıyla onayladı. Kendi kendine nasıl açıklayacağını bilemese de hamile olduğunu <i>hissediyordu.</i></p>

  <p>“Malorie!” diye seslendi Shannon oturma odasından. “Orada ne <i>yapıyorsun?</i>”</p>

  <p>Malorie yanıt vermedi. Yana doğru dönüp başını eğdi. Mavi gözleri, banyonun solgun ışığı altında grimsi görünüyordu. Elini lavabonun pembe renkli linolyum yüzeyine koyup sırtını bir yay gibi büktü. Sanki içinde küçük bir yaşam olmadığını kanıtlayacakmış gibi karnını olabildiğince içine çekmeye çalışıyordu.</p>

  <p>“Malorie!” diye seslendi Shannon tekrar. “Televizyonda bir rapor daha yayınlıyorlar! Alaska’da bir şeyler olmuş.”</p>

  <p>Malorie kız kardeşinin söylediklerini duydu ama dünyada olup bitenler o anda pek umurunda değildi.</p>

  <p>Son günlerde İnternet, insanların “Rusya Raporu” adını verdiği bir hikâyeyle çalkalanıyordu. St. Petersburg’un karlarla kaplı otoyolunda ilerlemekte olan bir kamyonun yolcu koltuğunda oturan adam, kamyonu kullanmakta olan arkadaşından kenara çekmesini istemiş, sonra da adama saldırıp tırnaklarıyla dudaklarını koparmıştı. Ardından, kamyon kasasında bulduğu bir testereyle kendi canına kıymıştı. Tüyler ürpertici bir hikâyeydi ama Malorie hikâyenin ününü İnternet’in rasgele olayları popüler kılmaktaki saçma sapan becerisine bağlıyordu. Sonra ikinci bir hikâye daha ortaya çıktı. Olanlar büyük benzerlik gösteriyordu. Bu defa St. Petersburg’un üç bin kilometre kadar uzağındaki Yakutsk’ta yaşanmıştı. Her açıdan “aklının yerinde olduğu” söylenen bir anne, kırılmış tabakların keskin kenarlarıyla hayatına son vermeden önce çocuklarını canlı canlı evinin bahçesine gömmüştü. Sonra, St. Petersburg’un iki bin kilometre güneydoğusundaki Omsk’de üçüncü bir hikâye patlak vermiş, İnternet’te hızla yayılmış ve göz açıp kapayıncaya kadar tüm sosyal medya sitelerinde en çok tartışılan konulardan birine dönüşmüştü. Bu defa video kaydı vardı. Malorie’nin izleyebildiği kadarıyla sakalı kana bulanmış bir adam elindeki baltayı sallayarak onu filme çeken adama saldırmaya çalışıyordu. Adam en nihayetinde başarılı olmuştu. Ama Malorie o kısmı izlememişti. Konu hakkındaki gelişmeleri takip etmemeye çalışmıştı. Ama daima dramatik bir yanı olan Shannon, korkutucu haberleri takip etmekte ısrarcı davranmıştı.</p>

  <p>“<i>Alaska</i>,” diye tekrarladı Shannon banyo kapısının ardından. “<i>Amerika</i>’dan bahsediyoruz Malorie!”</p>

  <p>Shannon’ın sarı saçları, annelerinin Finlandiya’ya uzanan köklerini gözler önüne seriyordu. Malorie daha ziyade babasına benziyordu: güçlü, derin gözlere ve bir kuzeylinin pürüzsüz buğday renkli tenine sahipti. Yukarı Yarımada’da büyüdükleri için ikisi de şehir merkezinde, Detroit yakınlarında yaşamanın hayalini kurmuştu. Buranın partilerle, konserlerle, iş fırsatlarıyla ve bir sürü erkekle dolu olduğunu düşünmüşlerdi.</p>

  <p>Sonuncusu, Henry Martin ile tanışana kadar Malorie için pek de yolunda gitmemişti.</p>

  <p>“Lanet olsun,” diye bağırdı Shannon. “Kanada’da da bir şeyler dönüyor olabilir. Malorie, bu ciddi bir mesele. Sen orada hâlâ ne <i>yapıyorsun?</i>”</p>

  <p>Malorie musluğu açıp soğuk suyun parmaklarının arasından süzülmesine izin verdi. Yüzüne biraz su çarptı. Aynadaki yansımasına bakarak hâlâ Yukarı Yarımada’da yaşamakta olan annesiyle babasını düşündü. Henry Martin’e dair en ufak bir fikirleri yoktu. Birlikte geçirdikleri o geceden beri Malorie bile onunla konuşmamıştı. Yine de şimdi burada durmuş, büyük olasılıkla ona sonsuza dek bağlanmıştı.</p>

  <p>Malorie havluya uzanırken aniden banyonun kapısı açıldı.</p>

  <p>“Tanrım, Shannon.”</p>

  <p>“Beni duydun mu Malorie? Herkes olanlardan bahsediyor. İnsanlar bunun bir şey görmekle ilgisi olduğunu söylüyorlar. Sana da garip gelmiyor mu? Az önce CNN’de tüm olayların ortak bir noktası olduğunu söylediklerini duydum. Kurbanlar insanlara saldırıp kendi canlarına kıymadan önce bir şey <i>görüyorlarmış.</i> Buna inanabiliyor musun?”</p>

  <p>Malorie yavaşça kız kardeşine döndü. Yüzünde hiçbir ifade yoktu.</p>

  <p>“Hey, Malorie, sen iyi misin? Pek iyi görünmüyorsun.”</p>

  <p>Malorie ağlamaya başladı. Alt dudağını ısırdı. Havluya uzanmıştı ama hâlâ vücudunu örtmeye çalışmamıştı. Hâlâ çıplak haldeki karnını inceliyormuş gibi aynanın önünde dikiliyordu. Shannon durumun farkına vardı.</p>

  <p>“Kahretsin,” dedi Shannon. “Yoksa şey olduğundan mı endişeleniyorsun?”</p>

  <p>Malorie daha Shannon’ın cümlesi bitmeden başıyla onaylamaya başladı. Kız kardeşler pembe renkli banyoda birbirlerine doğru birer adım attılar ve Shannon, Malorie’ye sarılarak onu sakinleştirmek için siyah saçlarını okşadı.</p>

  <p>“Tamam,” dedi. “Hemen paniğe kapılmayalım. Test yapalım. İnsanlar böyle yaparlar. Tamam mı? Endişelenme. Test yapan insanların yarısından fazlasının hamile olmadığına yemin edebilirim.”</p>

  <p>Malorie yanıt vermedi. Sadece derin derin iç çekti.</p>

  <p>“Tamam,” dedi Shannon. “Haydi, gidelim.”</p>
</body>
</html>
