<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R13" src="../Images/R13.jpg" /></h1>

  <p class="p1">Felix kuyuya giden patikada ilerlerken ev arkadaşlarının altı adet kovasından biri, ahşap olan, sağ elinde sallanıyordu. Siyah demir sapı kovanın eski görünmesine neden oluyordu. Diğerlerinden daha ağırdı ama Felix buna aldırmıyordu. Aslında bundan hoşlandığı bile söylenebilirdi. Ayaklarının yere basmasını sağladığını söylüyordu.</p>

  <p>Beline bir halat bağlıydı. Halatın diğer ucu ise evin arka kapısının hemen dışında, toprağa saplanmış çelik bir kazığa bağlanmıştı. Boşta çok fazla miktarda ip vardı. Bir kısmı bacaklarına ve ayakkabılarına sürtünüyordu. Halata takılıp düşmekten korktuğundan ipi sol eliyle kaldırıp vücudundan uzaklaştırdı. Gözleri bağlıydı. Patikanın sınırlarını çizen eski fotoğraf çerçevelerine ait parçalar sayesinde patikadan uzaklaşıp uzaklaşmadığını anlıyordu.</p>

  <p>“Tıpkı Operation’daki gibi!” diye seslendi kazığın yanında gözleri bağlı bir halde beklemekte olan Jules’a. “O oyunu hatırlıyor musun? Ayak parmaklarımın ahşaba her temas edişinde görünmeyen bir alarm mekanizmasını çalıştırmışım gibi hissediyorum.”</p>

  <p>Jules, Felix kuyuya doğru yürümeye başladığından beri konuşuyordu. Ev arkadaşları böyle istemişti. Biri su çekmeye giderken diğeri de sesiyle evden ne kadar uzaklaştığını fark etmesini sağlıyordu. Jules’un önemli bir şey anlattığı yoktu. Üniversitede aldığı notlardan bahsediyor, mezun olduktan sonra girdiği üç iş hakkında konuşuyordu. Felix, Jules’un söylediklerinin ancak birkaç kelimesini anlayabiliyordu. Ama bu sorun değildi. Jules konuştuğu sürece Felix kendini daha az yalnız hissedecekti.</p>

  <p>Ama sandığı kadar yalnız değildi.</p>

  <p>Kuyuya tosladığında oraya ulaştığını anladı. Kaldırım taşları kullanılarak örülmüş duvar bacağını çizdi. Böylesine yavaş yürürken canının bu kadar çok yanması Felix’i hayrete düşürmüştü. Koşuyor olsaydı neler olabileceğini tahmin etmeye çalıştı.</p>

  <p>“Jules, kuyudayım! Şu anda kovayı bağlıyorum.”</p>

  <p>Felix’i bekleyen tek şey Jules değildi. Cheryl de evin kapalı kapısının ardında bekliyordu. Mutfakla dikilmiş kapının ardından olan biteni dinliyordu. Dışarıda her an bir şeyler ters gidebileceğinden mutfakta da birinin beklemesi konusunda anlaşmışlardı. Kadın, “sigorta” olarak oynadığı rolün bugün bir anlam taşımamasını umuyordu.</p>

  <p>Kuyunun açık ağzının hemen üzerinde ahşap bir enine bağlantı çubuğu vardı. Bunun her iki ucunda birer demir kanca bulunuyordu. Felix’in kuyuya giderken ahşap kovayı yanında götürmesinin nedeni de buydu. Kancalara kusursuz bir şekilde oturan tek kova oydu. Kuyudaki halatı kovaya bağladı. Sağlamlığını kontrol ettikten sonra kolu çevirip halatı olabildiğince gerdi. Artık serbest kalan ellerini pantolonuna sildi.</p>

  <p>Sonra dışarıda bir şeylerin hareketlendiğini duydu.</p>

  <p>Hızla başını çevirerek ellerini kaldırıp yüzüne siper etti. Ama hiçbir şey olmadı. Ona hiçbir şeyin saldırdığı yoktu. Jules’un arka kapının hemen yanında dikilmiş konuştuğunu duyuyordu. Adam, makine teknisyenliği yaptığı döneme dair bir şeyler geveliyordu. Tamir ettiği şeylerden bahsediyordu.</p>

  <p>Felix dinledi.</p>

  <p>Sertçe nefes alarak kolu tek bir tur ters tarafa döndürdü ve kulağını bahçenin geriye kalan kısmına çevirdi. Halat artık kovayı kancadan alabileceği ya da kuyunun taştan örülmüş ağzının üzerinde havada asılı bırakabileceği kadar gevşekti. Bir dakika kadar bekledi. Jules ona seslendi.</p>

  <p>“Her şey yolunda mı Felix?”</p>

  <p>Felix yanıt vermeden önce etrafını biraz daha dinledi. Cevap verdiği sırada sesinin tam olarak nerede olduğunu ele verdiğinden korktu.</p>

  <p>“Evet. Bir şey duyduğumu sandım.”</p>

  <p>“Ne?”</p>

  <p>“Bir şey duyduğumu sandım! Şimdi suyu alıyorum.”</p>

  <p>Felix kolu çevirerek kovayı indirdi. Kovanın, kuyunun duvarındaki taşlara çarptığını duydu. Çıkan sesleri içi boş yankılar takip ediyordu. Felix, kovanın suya ulaşması için kolun yirmi defa dönmesi gerektiğini biliyordu. Kolun kaç tur attığını saymaya başladı.</p>

  <p>“Bu on birdi, bu on iki, bu on üç...”</p>

  <p>On dokuzda kuyunun dibinden kovanın suya çarpma sesi geldi. Kovanın dolduğundan emin olunca tekrar yukarı çekti. Kancaları sabitledi, halatı çözdü ve tekrar Jules’a doğru yürümeye başladı.</p>

  <p>Bunu üç defa tekrarlayacaktı.</p>

  <p>“İlkini getiriyorum,” diye seslendi Felix.</p>

  <p>Jules hâlâ arabaları tamir etmekten bahsediyordu. Felix ona ulaştığında Jules adamın omzuna dokundu. Genellikle bu noktada, arka kapının hemen yanında dikilen ev arkadaşı içeride bekleyene ilk kovanın geldiğini haber vermek için hafifçe kapıya vururdu ama Jules tereddüt etti.</p>

  <p>“Orada ne duydun?” diye sordu.</p>

  <p>Ağır kovayı taşımakta olan Felix biraz düşündü.</p>

  <p>“Büyük olasılıkla bir geyikti. Emin değilim.”</p>

  <p>“Ormandan mı geldi?”</p>

  <p>“Nereden geldiğini bilmiyorum.”</p>

  <p>Jules suskunlaştı. Sonra Felix adamın hareketlendiğini duydu.</p>

  <p>“Yalnız olduğumuzdan emin olmak için etrafı mı arıyorsun?”</p>

  <p>“Evet.”</p>

  <p>Tatmin olduğunda Jules arka kapıya iki defa vurdu. Kovayı Felix’in ellerinden aldı. Cheryl kapıyı hızlıca açtığında kovayı ona uzattı. Sonra kapı yeniden kapandı.</p>

  <p>“İşte ikincisi,” dedi Jules, Felix’e başka bir kova uzatırken.</p>

  <p>Felix kuyuya doğru yürümeye koyuldu. Elinde taşımakta olduğu kova metal sacdan yapılmıştı. Evde bunun gibi üç tane kova vardı. Kovanın dibine iki tane ağır taş parçası koymuşlardı. Tom, kovanın suya batmayacak kadar hafif olduğunu fark ettiğinde böyle bir önlem almıştı. Ağırdı ama ahşap olan kadar ağır değildi. Jules yeniden konuşmaya başladı. Şimdi köpek ırklarından bahsediyordu. Felix bunları daha önce de duymuştu. Jules’un bir zamanlar Cherry adında beyaz bir labradoru vardı. Söylediklerine göre onun kadar yaramaz tek bir köpek dahi görmemişti. Ayağı toprağa sapladıkları ahşap parçasına takılınca Felix az kalsın düşecekti. Çok hızlı yürüyordu. Bunu biliyordu. Yavaşladı. Bu defa kuyuya vardığında elini uzatarak kuyuyu hissetti. Kovayı kuyunun taş duvarının üzerine koydu ve bağlantı çubuğuna dolanmış vaziyetteki halatı kovanın sapına bağlamaya başladı.</p>

  <p>Bir şey duydu. Yine. Uzaklarda bir yerlerde ağaçların arasında bir şeyler dolaşıyor gibiydi.</p>

  <p>Felix kendi etrafında döndüğü sırada yanlışlıkla çarparak kovayı kuyunun duvarından içeri düşürdü. Kol o olmadan döndüğünden kova kuyunun dibine sertçe çarptı. Metalin taşa vurduğunda çıkardığı ses kulakları sağır edecek kadar yüksek sesle yankılandı. Jules ona seslendi. Dönüp duran Felix kendisini son derece savunmasız hissediyordu. Bir kere daha sesin nereden geldiğini anlayamamıştı. Sertçe nefes alarak etrafını dinledi. Kaldırım taşından örülmüş duvara dayanarak bekledi.</p>

  <p>Rüzgâr, ağaçlardaki yaprakların hışırdamasına neden oluyordu.</p>

  <p>Başka hiçbir şey yoktu.</p>

  <p>“Felix?”</p>

  <p>“Kovayı kuyuya düşürdüm!”</p>

  <p>“Bağlı mıydı?”</p>

  <p>Duraksadı.</p>

  <p>Felix gergin bir şekilde kuyuya döndü. Bağlantı çubuğundan sarkan halatı kontrol etti ve kovayı kuyuya düşürmeden önce bağlamayı becerdiğini gördü. Halatı bıraktı ve bahçenin geri kalanına doğru döndü. Duraksadı. Sonra ikinci kovayı çekmeye koyuldu.</p>

  <p>Eve geri dönüş yolunda Jules ona sorular sorup duruyordu.</p>

  <p>“Felix, iyi misin?”</p>

  <p>“Evet.”</p>

  <p>“Sadece kovayı düşürdün, öyle mi?”</p>

  <p>“İçeri düşürdüm. Evet. Yine bir şey duyduğumu sandım.”</p>

  <p>“Duyduğun ses neye benziyordu? Dallar çıtırdıyor muydu?”</p>

  <p>“Hayır. Evet. Belki. Bilmiyorum.”</p>

  <p>Felix, Jules’a ulaştığında Jules kovayı aldı.</p>

  <p>“Bugün bunu yapabileceğinden emin misin?”</p>

  <p>“Evet. Çoktan iki kova doldurdum bile. Sorun yok. Sadece orada tuhaf şeyler duyup duruyorum Jules.”</p>

  <p>“Sonuncuyu benim doldurmamı ister misin?”</p>

  <p>“Hayır. Ben yapabilirim.”</p>

  <p>Jules arka kapıya vurdu. Cheryl kapıyı açıp kovayı aldı ve Jules’a üçüncüyü uzattı.</p>

  <p>“Çocuklar, siz iyi misiniz?” diye sordu kadın.</p>

  <p>“Evet,” dedi Felix. “İyiyiz.”</p>

  <p>Cheryl kapıyı kapattı.</p>

  <p>“İşte burada,” dedi Jules. “Bana ihtiyacın olursa seslenmen yeter. Unutma, birbirimize bağlıyız.”</p>

  <p>Halatı çekiştirdi.</p>

  <p>“Tamam.”</p>

  <p>Kuyuya doğru ilerlerken Felix bir kere daha kendi kendine yavaşlaması gerektiğini hatırlatmak zorunda kaldı. Neden acele ettiğinin farkındaydı. Tekrar Jules’un yüzüne bakabileceği, pencerelerdeki battaniyeler sayesinde kendini güvende hissedebileceği eve geri dönmek istiyordu. Yine de kuyuya tahmininden önce ulaştı. Bağlantı çubuğundaki halatı yavaşça kovanın sapına bağladı. Sonra duraksadı.</p>

  <p>Halatın diğer ucundaki Jules’un sesinden başka çıt çıkmıyordu.</p>

  <p>Dünya doğal olamayacak kadar sessiz görünüyordu.</p>

  <p>Felix kolu çevirdi.</p>

  <p>“Bu birdi, bu iki...”</p>

  <p>Jules konuşuyordu. Sesi uzaklardan geliyordu. Çok uzaklardan.</p>

  <p>“...bu altı, bu yedi...”</p>

  <p>Jules’un sesi gergin geliyordu. Neden gergin geliyordu? Gergin olması için bir sebep mi vardı?</p>

  <p>“...bu on, bu on bir...”</p>

  <p>Felix’in göz bağının ardında beliren ter damlacıkları yavaşça burnu boyunca süzüldü.</p>

  <p><i>Az</i> <i>sonra içeride</i> <i>olacağız,</i> diye düşündü Felix. <i>Sadece üçüncü kovayı doldur ve buradan siktir olup...</i></p>

  <p>Sesi bir kere daha duydu. Üçüncü defa.</p>

  <p>Ama artık nereden geldiğini anlayabiliyordu.</p>

  <p>Ses, kuyunun içinden geliyordu.</p>

  <p>Kolu bırakıp geriye doğru bir adım attı. Kova, su yüzeyine çarpıp kuyunun içine su sıçratmadan önce taşlara çarparak düştü.</p>

  <p><i>Bir şey hareket etti. Suyun içinde bir şey hareket etti.</i></p>

  <p><i>Suyun içinde hareket eden bir şey mi var?</i></p>

  <p>Aniden üşüdü. Çok üşüdü. Tir tir titriyordu.</p>

  <p>Jules ona seslendi ama Felix ses çıkarmak istemedi.</p>

  <p>Bekledi. Ve bekledikçe korkusu arttı. Sanki sessizlik gittikçe güçleniyor gibiydi. Sanki duymak istemediği bir şeyi duymak üzereymiş gibi. Ama hiçbir ses gelmeyince kendi kendini yanıldığına ikna etmeye çabaladı. Tabii ki kuyunun içinde bir şey olabilirdi ama nehirde de olabilirdi. Ya da ormanda da. Veya çimlerde.</p>

  <p>Ses, dışarıda <i>herhangi bir yerden</i> gelmiş olabilirdi.</p>

  <p>Tekrar kuyuya yaklaştı. Halata uzanmadan önce taş duvara dokundu. Parmaklarını duvarın üzerinde gezdirdi. Genişliğini tahmin etmeye çalışıyordu.</p>

  <p><i>Buraya sığabilir misin? Biri buraya sığabilir mi?</i></p>

  <p>Emin değildi. Kovayı olduğu yerde bırakmaya hazırlanarak eve döndü. Sonra kuyuya dönüp kolu hızlı hızlı çevirmeye başladı.</p>

  <p><i>Olmayacak şeyler duyuyorsun.</i> <i>Aklını</i> <i>kaçırıyorsun dostum. Şunu yukarı çek de eve dön. Hemen.</i></p>

  <p>Ama kolu çevirirken baş edemeyeceği kadar büyük bir hal alabilecek korkunun tohumlarının atıldığını hissetti. Kovanın her zamankinden biraz daha ağır olduğunu düşündü.</p>

  <p><i>HAYIR! Ağır DEĞİL! Kovayı YUKARI çek ve eve DÖN! ŞİMDİ!!!</i></p>

  <p>Kova kuyunun ağzına ulaştığında Felix durdu. Tek eliyle yavaşça kovaya uzandı. Eli tir tir titriyordu. Parmakları kovanın ıslak metal ağzına dokunduğunda sertçe yutkundu. Kolu kilitledi. Sonra elini kovanın içine soktu.</p>

  <p>“Felix?”</p>

  <p>Jules sesleniyordu.</p>

  <p>Felix, kovanın içinde sudan başka hiçbir şey hissetmedi.</p>

  <p><i>Gördün mü? Resmen hayal görüyorsun...</i></p>

  <p>Islak ayakların arkasındaki çimlerde çıkardığı sesi duydu.</p>

  <p>Felix kovayı düşürüp koşmaya başladı.</p>

  <p>Düştü.</p>

  <p><i>Ayağa kalk.</i></p>

  <p>Ayağa kalkıp koşmaya devam etti.</p>

  <p>Jules ona sesleniyordu. Ona yanıt verdi.</p>

  <p>Tekrar düştü.</p>

  <p><i>Ayağa kalk. Ayağa kalk.</i></p>

  <p>Tekrar ayağa kalktı. Koşmaya başladı.</p>

  <p>Jules’un elleri üzerindeydi.</p>

  <p>Arka kapı açıldı. Başka birinin ellerini daha üzerinde hissetti. İçerideydi. Herkes aynı anda konuşuyordu. Don bağırıyordu, Cheryl bağırıyordu. Tom herkese sakin olmalarını söyleyip duruyordu. Arka kapı kapandı. Olympia neler olduğunu sordu. Cheryl neler olduğunu sordu. Tom herkese gözlerini kapatmalarını söylerken biri Felix’e dokundu ve sonunda Jules herkese sessiz olmaları için bağırdı.</p>

  <p>Herkes sustu.</p>

  <p>Sonra Tom sessizce konuşmaya başladı.</p>

  <p>“Don, arka kapının etrafını kontrol ettin mi?”</p>

  <p>“Doğru yaptığımı nasıl bilebilirim ki dostum?”</p>

  <p>“Sadece kontrol edip etmediğini sordum.”</p>

  <p>“Ettim. Evet. Ettim.”</p>

  <p>Tom, “Felix, ne oldu?” diye sordu.</p>

  <p>Felix olanları anlattı. Hatırlayabildiği tüm detayları. Tom en son olanları tekrar anlatmasını istedi. Arka kapının önünde olanları bilmek istiyordu. Felix’i içeri almadan önce olanları. İçeri alındığı sırada olanları. Felix hatırlayabildiği her şeyi baştan anlattı.</p>

  <p>“Tamam,” dedi Tom tekrar. “Gözlerimi açıyorum.”</p>

  <p>Malorie gerildi.</p>

  <p>“Ben iyiyim,” dedi Tom. “Sorun yok.”</p>

  <p>Malorie gözlerini açtı. Mutfak tezgâhının üzerinde su dolu iki kova vardı. Felix arka kapının yanında gözleri bağlı bir halde duruyordu. Jules ise göz bağını çözüyordu.</p>

  <p>“Şu kapıyı kilitleyin,” dedi Tom.</p>

  <p>“Kilitli,” dedi Cheryl.</p>

  <p>“Jules,” dedi Tom, “yemek odasındaki sandalyeleri şu kapının önüne yığ. Sonra da masayı yemek odasındaki pencerenin önüne devir.”</p>

  <p>“Tom,” dedi Olympia, “beni korkutuyorsun.”</p>

  <p>“Don, benimle gel. Kitaplığı ön kapının önüne çekeceğiz. Felix, Cheryl, oturma odasındaki kanepeyi yan çevirin. Pencerelerden birini onunla kapatın. Diğerini de kapatabilmemiz için bir şeyler bulacağım.”</p>

  <p>Ev arkadaşları boş gözlerle Tom’a bakıyorlardı.</p>

  <p>“Haydi,” dedi sabırsız bir şekilde. “Harekete geçin!”</p>

  <p>Evin farklı köşelerine dağıldıkları sırada Malorie, Tom’un koluna dokundu.</p>

  <p>“Ne var?”</p>

  <p>“Olympia ve ben de yardım edebiliriz. Hamileyiz, sakat değil. Üst kattaki şilteleri pencerelerin önüne çekeceğiz.”</p>

  <p>“Tamam, ama bunu gözleriniz bağlı bir şekilde yapın. Ve hayatınızda hiç olmadığınız kadar dikkatli davranın.”</p>

  <p>Sonra Tom mutfaktan ayrıldı. Malorie ve Olympia oturma odasından geçerlerken Don çoktan yerini almış, kanepeyi çeviriyordu. Üst katta iki kadın özenli bir şekilde Malorie’nin şiltesini yan çevirip pencereyi örten battaniyenin üzerine dayadı. Aynısını Olympia’nın ve Cheryl’in odalarında da yaptılar.</p>

  <p>Yeniden alt kata indiklerinde tüm kapıların ve pencerelerin önüne birer barikat kurulduğunu gördüler.</p>

  <p>Ev arkadaşları oturma odasında toplandı. Birbirlerine çok yakın bir vaziyette ayakta dikiliyorlardı.</p>

  <p>“Tom,” dedi Olympia, “dışarıda bir şey mi var?”</p>

  <p>Tom yanıt vermeden önce duraksadı. Malorie, Olympia’nın gözlerinde korkudan daha derin bir şey gördü. O da aynı şeyi hissediyordu.</p>

  <p>“Olabilir.”</p>

  <p>Tom pencerelere bakıyordu.</p>

  <p>“Ama bir... geyik de olabilirdi, değil mi? Geyik olamaz mı?”</p>

  <p>“Olabilir.”</p>

  <p>Ev arkadaşları teker teker oturma odasındaki halının üzerine oturdu. Omuz omuza, sırt sırtaydılar. Kanepe pencerelerden birine dayanmış, mutfaktaki sandalyeler de diğerinin önüne yığılmıştı. Odanın ortasında sessizlik içinde oturdular.</p>

  <p>Ve dinlediler.</p>
</body>
</html>
