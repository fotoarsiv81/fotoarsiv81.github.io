<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R19" src="../Images/R19.jpg" /></h1>

  <p class="p1">Aradan beş ay geçmişti ve Malorie’nin hamileliği ilerliyordu. “Mide bulantısı” döneminin sonundaydı ama yine de biraz bulanıyordu. Midesinde yanma vardı. Bacakları ağrıyordu. Diş etleri kanıyordu. Koyu renkli saçları, tıpkı vücudunun diğer kesimlerindeki kıllar gibi gürleşmişti. Kendini bir canavar gibi eciş bücüş ve değişmiş hissediyordu. Ama elinde bir kova dolusu idrarla evde dolanırken bunların hiçbiri zihnini Tom ve Jules’un yeri ve güvende olup olmadıkları kadar meşgul etmiyordu.</p>

  <p>Ev arkadaşlarının her birine böylesine değer vermeye başlamış olmasına şaşırdı. Buraya varmadan önce, kendilerine zarar vermeden önce çevrelerindekilerin canını yakan çok sayıda insanın hikâyesini duymuştu. O zamanlar korkulan, kendisi ve çocuğu için taşıdığı anlam yüzünden onu endişelendiriyordu. Şimdi ise evdeki herkesin güvenliği için kendi kendini yiyip bitiriyordu.</p>

  <p>Erkeklerin evden ayrılmasının üzerinden beş saat geçmişti. Ve her geçen dakikada gerilim artıyordu. Malorie artık ev arkadaşlarının ev işlerini ilk kez mi, yoksa tekrar tekrar mı yaptığını hatırlayamıyordu.</p>

  <p>Malorie kovayı arka kapının yanına koydu. Birkaç dakika içinde Felix kovayı alıp dışarıya boşaltacaktı. O anda ise yemek masasının başına oturmuş bir sandalyeyi tamir ediyordu. Mutfaktan geçen Malorie oturma odasına girdi Cheryl etrafı temizliyordu. Fotoğraf çerçevelerini... Telefonu Malorie, Cheryl’in kollarının solgunlaşıp zayıfladığını fark etti. Burada yaşadıkları iki ay boyunca bedenleri çok daha kötü bir hal almıştı. Doğru düzgün beslenmiyorlardı. Egzersiz yapmıyorlardı. Kimse güneşe çıkamıyordu. Tom dışarıda, onlar için daha iyi bir hayat kurmanın peşindeydi ama elinden ne gelirdi ki?</p>

  <p>Ve öylece ortalıktan kaybolurlarsa ev arkadaşlarına kim haber verecekti?</p>

  <p>Malorie endişeli ruh haline rağmen Cheryl’e yardıma ihtiyacı olup olmadığını sordu. Cheryl odadan ayrılmadan önce hayır dedi ama Malorie odada yalnız değildi. Victor tekli koltuğun hemen arkasında oturmuş, pencereleri örten battaniyelere bakıyordu. Başı dikti. Dili dışarıdaydı ve gürültülü bir şekilde soluk alıp veriyordu. Malorie onun da, kendisi gibi, sahibinin dönmesini beklediğini düşündü.</p>

  <p>Sanki izlendiğinin farkındaymış gibi Victor yavaşça Malorie’ye doğru döndü. Sonra bakışları yeniden battaniyelere kaydı.</p>

  <p>Don odaya girdi. Tekli koltuğa oturdu, sonra aniden ayağa kalkıp odadan ayrıldı. Olympia da alt kata indi. Mutfaktaki lavabonun altında bir şeyler arıyordu. Malorie, kadının aradığı şeyin zaten elinde olduğunu fark edişini izledi. Olympia yeniden üst kata çıktı. Cheryl geri dönmüş, fotoğraf çerçevelerini kontrol ediyordu. Bunu az önce zaten yapmıştı. Şimdi bir kere daha yapıyordu. Her şeyi <i>tekrar tekrar</i> yapıyorlardı. Gergin bir şekilde evin içinde dolaşıp zihinlerini meşgul etmeye uğraşıyorlardı. Birbirleriyle konuşmuyor, başlarını bile yerden kaldırıp bakmıyorlardı. Kuyudan su çekmek, ev arkadaşlarının birbirleri hakkında endişe duyarak yaptıkları tek işti ama Tom ve Jules’un yapmakta olduğu şey neredeyse acı vericiydi.</p>

  <p>Malorie ayağa kalkıp mutfağa yöneldi ama kendisini evde gibi hissetmediği tek bir yer vardı. Malorie oraya gitmek istiyordu. Gitmeye ihtiyacı vardı. Kaçmaya.</p>

  <p>Kiler.</p>

  <p>Felix mutfaktaydı ama Malorie’nin yanından geçtiğini fark etmedi. Kadın kilerin kapısını açıp da toprakla kaplı zemine ulaşmak için merdivenleri inmeye başladığı sırada Felix hiçbir şey söylemedi.</p>

  <p>Malorie ipi çekip ışığı açtı ve kileri, tıpkı Tom’un iki ay önce ona burayı gösterirken yaptığı gibi aydınlattı. Ama artık farklı görünüyordu. Konservelerin sayısı azalmıştı. Daha az renk vardı. Ve Tom burada değildi. Not almıyor, açlık ve çaresizlik üzerlerine çökmeden önce ev arkadaşlarının ne kadar zamanı olduğunu hesaplamaya çalışmıyordu.</p>

  <p>Malorie raflara yaklaştı ve dikkatini dağıtmak için etiketleri okumaya koyuldu.</p>

  <p><i>Mısır. Pancar. Ton balığı. Bezelye. Mantar. Karışık meyve. Taze fasulye. Vişne.</i> <i>Kırmızı yaban mersini. Greyfurt. Ananas. Kızarmış fasulye. Sebze</i> <i>türlüsü.</i> <i>Acı biber. Su kestanesi. Dilimlenmiş domates. Kiraz domates. Domates sosu. Lahana turşusu. Fırınlanmış fasulye. Havuç. Ispanak. Farklı tavuk suyu türleri.</i></p>

  <p>Buranın daha dolu olduğunu hissettiğini hatırladı. Bundan kısa bir süre önce konserveler koca bir duvar gibi uzanıyordu. Şimdi aralarda delikler vardı. Büyük delikler. Sanki bir savaş olmuş da ilk olarak erzakları hedef alınmış gibiydi. Bebek gelene dek yetecek kadar yiyecek var mıydı? Eğer Tom ve Jules dönmezse geriye kalan erzak onu korku duyduğu o güne kadar götürebilecek miydi? Konserveler bittiği zaman ne olacaktı? Avlanmaya mı kalkışacaklardı?</p>

  <p>Bebek anne sütüyle beslenebilirdi. Ama eğer annesi bir şeyler yemişse.</p>

  <p>Malorie karnını okşayarak tabureye doğru yürüdü ve oturdu.</p>

  <p>Buradaki soğuk havaya rağmen hâlâ terliyordu. Arkadaşlarının gergin ayak sesleri evde yankılanıyor, kilerin tavanından çatırtılar yükseliyordu.</p>

  <p>Alnına dökülen saçları geriye atan Malorie, sırtını raflara yasladı. Konserveleri saydı. Göz kapakları ağırlaşmıştı. Dinlenmek iyi geliyordu.</p>

  <p>Sonra... kendinden geçti.</p>

  <p>Kendine geldiğinde üst kattaki Victor havlıyordu.</p>

  <p>Hızla oturduğu yerde doğruldu.</p>

  <p><i>Victor havlıyor. Neye havlıyor olabilir?!</i></p>

  <p>Kileri boylu boyunca arşınlayarak merdivenleri çıktı ve hızla oturma odasına daldı. Diğerleri çoktan oradaydı.</p>

  <p>“Kes şunu!” diye bağırdı Don.</p>

  <p>Victor pencereye bakarak havlamaya devam ediyordu.</p>

  <p>“Neler oluyor?” diye sordu Malorie, kendi sesindeki panik karşısında hayrete düşerek.</p>

  <p>Don bir kere daha Victor’a bağırdı.</p>

  <p>“Jules burada olmadığından epeyce stresli,” dedi Felix gergin bir şekilde.</p>

  <p>“Hayır,” dedi Cheryl. “Bir şey <i>duydu.</i>”</p>

  <p>“Bunu bilemeyiz Cheryl,” diye çıkıştı Don.</p>

  <p>Victor bir kere daha havladı. Sesi yüksekti. Sertti. Öfke doluydu.</p>

  <p>“Victor!” dedi Don. “Haydi ama!”</p>

  <p>Ev arkadaşları, oturma odasının ortasında toplandı. Silahsızdılar. Cheryl haklıysa, eğer Victor gerçekten evin dışında bir şeyler olduğunu düşünüyorsa ne yapabilirlerdi?</p>

  <p>“<i>Victor!</i>” diye bağırdı Don tekrar. “<i>Seni öldüreceğim!</i>”</p>

  <p>Ama Victor durmadı.</p>

  <p>Ve Don her ne kadar bağırıyor olsa da en az Malorie kadar korkuyordu.</p>

  <p>Boş gözlerle ön pencereye bakarken, “Felix,” dedi Malorie yavaşça. “Dışarıda bir bahçe olduğunu söylemiştin. Orada hiç alet edevat var mı?”</p>

  <p>“Evet.” Felix de boş gözlerle siyah renkli battaniyelere bakıyordu.</p>

  <p>“Evdeler mi?”</p>

  <p>“Evet.”</p>

  <p>“Neden onları getirmiyorsun?”</p>

  <p>Felix kadına doğru dönüp duraksadı. Sonra odadan ayrıldı.</p>

  <p>Malorie evdeki eşyaları teker teker aklından geçirdi. Mobilyaların bacakları birer silah olarak kullanılabilirdi. Sert nesneler ile cephaneleri olacaktı.</p>

  <p>Victor havlamaya devam ediyor ve gittikçe kötüleşiyordu. Havlamaları arasındaki kısa boşluklarda Malorie, Felix’in endişeli ayak seslerini duydu. Adam, kendilerini dışarıdaki şeye karşı korumak için kullanabilecekleri bahçe aletlerini arıyordu.</p>
</body>
</html>
