<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R27" src="../Images/R27.jpg" /></h1>

  <p class="p1">Malorie bebeklerle ilgili rüyasından uyandı. Ya sabahın çok erken saatleriydi ya da gecenin geç saatleri. Ev sessizdi. Hamileliği ilerledikçe dünyası daha renkli ve canlı bir hal alıyordu. Hem <i>Bebeğinizle</i> hem de <i>Sonunda... Bir Bebek!</i> evdeki doğumlardan kısacık bahsediyordu. Bir uzmanın desteği olmadan da doğum yapmak mümkündü ama kitaplar bunu pek önermiyordu. Temizlik, diyorlardı. Öngörülemeyen durumlar. Olympia o kısımları okumaktan nefret ediyordu ama Malorie okumaları gerektiğini biliyordu.</p>

  <p><i>Bir gün annenizin ve diğer tüm annelerin bahsettiği acıyı siz de yaşayacaksınız: doğum yaparken. Bunu sadece kadınlar yaşar ve bu nedenden ötürü, bütün kadınlar birbirlerine içten içe bağlıdır.</i></p>

  <p>Şimdi o an geliyordu. Şimdi. Ve o an geldiğinde yanında kim olacaktı? Eski dünyada bunun yanıtını vermek kolaydı. Tabii ki Shannon, annesi, babası ve arkadaşları yanı başından ayrılmazdı. Hemşire durumunun iyi olduğu konusunda onu temin ederdi. Masanın üzerinde çiçekler olurdu. Çarşaflar mis gibi kokardı. Daha önce doğum yapanların ilgisiyle karşılaşırdı; bunun tereyağından kıl çekmek kadar kolay olacağını söylerlerdi. Son derece gergin olan sinirlerini rahatlatmak için ihtiyacı olan tek şey, onlardan doğumun ne kadar kolay olacağını duymaktı.</p>

  <p>Ama yanıt artık bu değildi. Malorie’nin yapmak üzere olduğu doğum, hamile bir kurdunkine benzeyecekti: vahşi, acımasızca ve insanlık dışı. Yanında ne doktor ne de hemşire olacaktı.</p>

  <p>İlacı olmayacaktı.</p>

  <p>Ne yapması gerektiğini bileceğini nasıl düşünebilmişti ki? Nasıl hazır olabilirdi? Dergiler, web siteleri, videolar, jinekoloğunun tavsiyeleri, diğer annelerin anlattıkları hikâyeler. Bunların hiçbirine ulaşamayacaktı. <i>Hiçbirine!</i> Bir hastanede doğum yapmayacaktı; bebeğini bu evde dünyaya getirecekti. Bu evin odalarından birinde! Tek umabildiği, Olympia elini tutup korku dolu bir ifadeyle yüzüne bakarken Tom’un ona yardımcı olmasıydı. Pencereler battaniyelerle örtülü olacaktı. Kıçının altında bir tişört olabilirdi. İçinde ne olduğu belli olmayan kuyu suyuyla dolu bir bardaktan su içecekti.</p>

  <p>İşte bu kadardı. Olaylar böyle gelişecekti.</p>

  <p>Yeniden sırtüstü döndü. Sert ve yavaş soluklar alarak boş gözlerle tavana baktı. Gözlerini kapatıp tekrar açtı. Bunu yapabilir miydi? <i>Bunu becerebilecek miydi?</i></p>

  <p>Yapmak zorundaydı. Böylece, kendini hazırlamak için ona güç verecek sözleri tekrarlamaya başladı.</p>

  <p><i>Sonuçta, hastanede ya da mutfağın zemininde doğum yapmanın bir önemi kalmayacak çünkü bedenin ne yapması gerektiğini biliyor. Bedenin ne yapması gerektiğini biliyor. Bedenin ne yapması gerektiğini biliyor.</i></p>

  <p>Tek önemli olan, dünyaya gelmek üzere olan bebekti.</p>

  <p>Sokak kapısının dışındaki kuşlar, Malorie’nin kendini hazırlamaya çalıştığı bebeğin sesini taklit edermişçesine tuhaf bir şekilde ötmeye başladı. Malorie düşüncelerinden sıyrılıp sese doğru döndü. Yavaşça yatakta doğrulurken alt kattan gelen kapı sesini duydu.</p>

  <p>Donakaldı.</p>

  <p><i>O ses kapıdan mı gelmişti? Tom olabilir miydi? Yoksa başka biri mi dışarı çıkmıştı?</i></p>

  <p>Sesi tekrar duydu ve hayrete düşmüş bir halde yerinde doğruldu. Ellerinden birini karnına koyup dinledi.</p>

  <p>Ses yeniden duyuldu.</p>

  <p>Malorie yavaşça ayaklarını yere koydu ve ayağa kalkıp odayı boylu boyunca arşınladı. Elini karnından ayırmadan diğer elini kapının ahşap pervazına dayayıp aşağıya kulak kabarttı.</p>

  <p>Kapıya bir kere daha vuruldu. Bu sefer daha yüksekti.</p>

  <p>Malorie merdivenlerin başına kadar yürüdü ve yeniden durdu.</p>

  <p><i>O da kimdi?</i></p>

  <p>Pijamalarına rağmen üşüdü. Bebek kıpırdandı. Malorie kendini bayılacakmış gibi hissetti. Kuşlar hâlâ avazları çıktığı kadar bağırıyordu.</p>

  <p><i>Ev arkadaşlarımdan biri mi?</i></p>

  <p>Yeniden yatak odasına girdi ve el fenerini aldı. Olympia’nın odasına gitti ve ışığı kadının yatağına tuttu. Uyuyordu. Koridorun sonundaki odada Cheryl’in de yatağında olduğunu gördü.</p>

  <p>Malorie yavaşça merdivenlerden inerek oturma odasına girdi.</p>

  <p><i>Tom.</i></p>

  <p>Tom halının üzerinde, Felix ise kanepede uyuyordu.</p>

  <p>“Tom,” dedi Malorie adamın omzuna dokunarak. “Tom, uyan.”</p>

  <p>Tom yana döndü. Sonra aniden başını kaldırıp Malorie’ye baktı.</p>

  <p>“Tom,” dedi.</p>

  <p>“Her şey yolunda mı?”</p>

  <p>Biri sokak kapısına vuruyor.”</p>

  <p>“Ne? Şimdi mi?”</p>

  <p>“Şu anda.”</p>

  <p>Kapıya bir kere daha vuruldu. Tom koridora bakacak şekilde döndü.</p>

  <p>“Lanet olsun. Saat kaç?”</p>

  <p>“Bilmiyorum ama geç.”</p>

  <p>“Tamam.”</p>

  <p>Tom hızla ayağa kalktı. Sanki tamamen uyanmaya çalışırmış gibi bir anlığına duraksayıp uykusunu odanın zemininde bıraktı. Kıyafetleri hâlâ üzerindeydi. Malorie, Tom’un yatağı yerin hemen yanında yapmakta olduğu yeni kaskın parçalarını gördü. Tom oturma odasının ışığını açtı.</p>

  <p>Sonra ikisi birlikte sokak kapısına doğru yürüdüler. Koridorda duraksadılar. O sırada kapıya birkaç kere daha üst üste vuruldu.</p>

  <p>“Merhaba?” dedi bir adam.</p>

  <p>Malorie, Tom’un kolunu kavrarken Tom da koridorun ışığını açtı.</p>

  <p>“Merhaba?” dedi adam tekrar.</p>

  <p>Kapıya birkaç kere daha vuruldu.</p>

  <p>“Beni içeri almalısınız!” dedi adam. “Gidecek başka hiçbir yerim yok. Merhaba?”</p>

  <p>Tom sonunda kapıya doğru hareketlendi. Malorie koridorun sonunda bir hareketlilik fark etti. Bu, Don’du.</p>

  <p>“Neler oluyor?” diye sordu.</p>

  <p>“Kapıda biri var,” dedi Tom.</p>

  <p>Hâlâ uyku mahmuru olan Don’un aklı karışmış gibi görünüyordu. Sonra aniden çıkıştı. “Pekâlâ, bu konuda ne yapacaksın?”</p>

  <p>Kapıya birkaç kere daha vuruldu.</p>

  <p>“Gidecek bir yere ihtiyacım var,” dedi ses. “Dışarıda tek başına olmaya dayanamıyorum artık.”</p>

  <p>“Onunla konuşacağım,” dedi Tom.</p>

  <p>“Burası lanet olasıca bir pansiyon değil Tom,” dedi Don.</p>

  <p>“Sadece onunla konuşacağım.”</p>

  <p>Sonra Don onlara doğru yürümeye başladı. Malorie üst kattan gelen sesleri de duyabiliyordu.</p>

  <p>“Eğer içeride kimse varsa...”</p>

  <p>“Kimsiniz?” diye seslendi sonunda Tom.</p>

  <p>Bir anlık sessizlik oldu. Sonra, “Ah, Tanrı’ya şükürler olsun ki içeride biri var! Benim adım Gary,” dedi adam.</p>

  <p>“Kötü biri olabilir,” dedi Don. “<i>Deli</i> olabilir.”</p>

  <p>Felix ve Cheryl koridorun diğer ucunda belirdi. Yorgun görünüyorlardı. Jules da gelmişti. Köpekler hemen arkasında dikiliyordu.</p>

  <p>“Tom, neler oluyor?"</p>

  <p>“Merhaba, Gary,” dedi Tom, “bize biraz kendinden bahseder misin?”</p>

  <p>Kuşlar ötüyordu.</p>

  <p>“Sen de kimsin?” diye sordu Felix.</p>

  <p>“Benim adım Gary ve kırk altı yaşındayım. Kahverengi bir sakalım var. Uzun zamandır gözlerimi hiç açmadım.”</p>

  <p>“Sesinin tonundan hoşlanmadım,” dedi Cheryl.</p>

  <p>Olympia da gelmişti.</p>

  <p>Tom, “Neden dışarıdasın?” diye seslendi.</p>

  <p>Gary, “Kaldığım evden ayrılmak zorunda kaldım. Onlar insanlar iyi değildi. Bir sorun çıktı,” dedi.</p>

  <p>“Bu da ne anlama geliyor?” diye seslendi Don.</p>

  <p>Gary duraksadı. Sonra, “Saldırganlaştılar,” dedi.</p>

  <p>“Bu yeterli değil,” dedi Don diğerlerine. “Kapıyı açmayın.”</p>

  <p>“Gary,” diye seslendi Tom, “ne kadar zamandır dışarıdasın?”</p>

  <p>“Sanırım iki gündür. Üç güne yakın olabilir.”</p>

  <p>“Nerede kalıyordun?”</p>

  <p>“Kalmak mı? Bahçelerde. Çalıların altında.”</p>

  <p>“Siktir,” dedi Cheryl.</p>

  <p>“Beni dinleyin,” dedi Gary “Karnım aç, yalnızım ve çok korkuyorum. Temkinli davranmanızı anlıyorum ama gidecek başka hiçbir yerim yok.”</p>

  <p>“Diğer evleri de denedin mi?” diye sordu Tom.</p>

  <p>Evet! Saatlerdir kapıları çalıyorum. İlk yanıt veren siz oldunuz.”</p>

  <p>“Burada olduğumuzu nereden anladı?” diye sordu Malorie diğerlerine.</p>

  <p>“Belki de anlamamıştır,” dedi Tom.</p>

  <p>“Uzun süredir kapıyı çalıyor. Burada olduğumuzu <i>biliyordu</i>.”</p>

  <p>Tom, Don’a döndü. Yüzündeki ifadeden Don’a ne düşündüğünü sorduğu belli oluyordu.</p>

  <p>“İmkânı yok.”</p>

  <p>Tom artık terliyordu.</p>

  <p>“İstediğinden eminim,” diye devam etti Don. “Adamın bir şeyler bildiğini umuyorsun.”</p>

  <p>“Haklısın,” dedi Tom. “Fikri olabileceğini umuyorum. Ayrıca yardımımıza ihtiyacı olduğunu düşünüyorum.”</p>

  <p>“Tamam. Pekâlâ, ben de dışarıda boğazımızı kesmeye hazır bekleyen yedi kişi daha olabileceğini düşünüyorum.”</p>

  <p>“<i>Tanrım,</i>” dedi Olympia.</p>

  <p>“Jules ve ben iki gün önce dışarıdaydık,” dedi Tom. “Diğer evlerin boş olduğu konusunda haklı.”</p>

  <p>“O zaman neden o evlerden birinde uyumuyor?”</p>

  <p>“Bilmiyorum Don. Yiyecek bulamadığından olabilir mi?”</p>

  <p>“Ve aynı zamanlarda dışarıda olmanıza rağmen sizi duymadığını mı düşünüyorsun?”</p>

  <p>“Lanet olsun,” dedi Tom. “Buna nasıl yanıt vereceğimi bilmiyorum. Bir üst sokakta olabilirdi.”</p>

  <p>“Oradaki evleri denemediniz. Doğru söylediğini nereden biliyorsunuz?”</p>

  <p>“Adamın içeri girmesine izin verin,” dedi Jules.</p>

  <p>Don ona döndü.</p>

  <p>“İşler burada dediğin gibi yürümüyor dostum.”</p>

  <p>“O zaman oylama yapalım.”</p>

  <p>“Siktirin gidin," dedi Don öfkeden kulaklarından dumanlar çıkararak. “Aramızdan biri siktiğimin kapısını açmak istemiyorsa lanet olasıca kapıyı açmamalıyız.”</p>

  <p>Malorie verandadaki adamı düşündü. Hayalinde adamı gözleri kapalı bir şekilde canlandırmıştı; tir tir titriyordu.</p>

  <p>Kuşlar ötmeye devam ediyordu.</p>

  <p>“Merhaba?” dedi Gary tekrar. Sesi kulağa gergin ve sabırsız geliyordu.</p>

  <p>“Evet,” dedi Tom. “Gary, üzgünüm. Hâlâ bu konuda konuşuyoruz.” Sonra diğerlerine döndü ve, “Oylama,” dedi.</p>

  <p>“Evet,” dedi Felix.</p>

  <p>Jules başıyla onayladı.</p>

  <p>“Üzgünüm,” dedi Cheryl. “Hayır.”</p>

  <p>Tom, Olympia’ya baktı. Kadın başını hayır anlamında iki yana salladı.</p>

  <p>“Malorie, bunu sana yapmaktan nefret ediyorum,” dedi, “ama eşitlik var. Ne yapacağız?”</p>

  <p>Malorie yanıt vermek istemiyordu. Böyle bir güce sahip olmak istemiyordu. Dışarıdaki yabancının kaderi ayaklarının dibine atılmıştı.</p>

  <p>“Belki de yardıma ihtiyacı vardır,” dedi. Yine de sözcükler dudaklarından dökülür dökülmez bunları söylememiş olmayı diledi.</p>

  <p>Tom kapıya döndü. Don uzanıp adamın bileğini yakaladı. “O kapının açılmasını istemiyorum,” dedi dişlerinin arasından.</p>

  <p>Yavaşça bileğini Don’un elinden kurtaran Tom, “Don,” dedi. “Oylama yaptık. İçeri girmesine izin vereceğiz. Tıpkı Olympia’nın ve Malorie’nin içeri girmesine izin verdiğimiz gibi. Tıpkı George’un seni ve beni içeri aldığı gibi.”</p>

  <p>Don, Malorie’ye çok uzun gelen bir süre boyunca Tom’a baktı. Bu defa konuşacak olan yumruklar mıydı?</p>

  <p>“Beni dinle,” dedi Don. “Eğer bu yüzden başımıza bir iş gelirse, eğer lanet olasıca bir oylama yüzünden hayatım tehlikeye girerse bu evden kaçarken size yardım etmek için bir an olsun durmayacağım.”</p>

  <p>“Don,” dedi Tom.</p>

  <p>“Merhaba?” diye seslendi Gary.</p>

  <p>“Gözlerini kapalı tut!” diye bağırdı Tom. “Seni içeri alıyoruz.”</p>

  <p>Tom’un eli kapı kolunun üzerindeydi.</p>

  <p>“Jules, Felix,” dedi Tom, “süpürge saplarını kullanın. Cheryl, Malorie, sizin de yaklaşıp ona dokunmanız gerekecek. Tamam mı? Şimdi, herkes gözlerini kapatsın.”</p>

  <p>Malorie karanlığın içinde bir kapının açıldığını duydu.</p>

  <p>Ortamda derin bir sessizlik vardı. Sonra Gary konuştu.</p>

  <p>“Kapı açık mı?” diye sordu hevesli bir tavırla.</p>

  <p>“<i>Acele et,</i>” dedi Tom.</p>

  <p>Malorie ayak sesleri duydu. Ön kapı kapandığında öne çıktı.</p>

  <p>“Gözlerini kapalı tut Gary,” dedi.</p>

  <p>Uzanıp adamı buldu ve parmaklarını adamın yüzüne götürdü. Burnunu, yanaklarını, göz yuvalarını hissetti. Omuzlarına dokundu ve ellerinden birini uzatmasını istedi.</p>

  <p>“Bu benim için yeni bir şey,” dedi adam. “Ne arıyorsunuz...”</p>

  <p>“Şşşt!”</p>

  <p>Adamın ellerine dokunup parmaklarını saydı. Tırnaklarını ve eklem yerlerinin üzerindeki seyrek tüyleri hissetti.</p>

  <p>“Tamam,” dedi Felix. “Sanırım yalnız.”</p>

  <p>“Evet,” dedi Jules. “Yalnız.”</p>

  <p>Malorie gözlerini açtı.</p>

  <p>Yaşça kendisinden çok daha büyük, kahverengi sakallı bir adam gördü. Siyah hırkasının üzerine tüvit bir ceket giymişti. Haftalardır dışarıdaymış gibi kokuyordu.</p>

  <p>“Teşekkürler,” dedi adam soluksuz bir halde.</p>

  <p>Başlangıçta kimse yanıt vermedi. Sadece onu izlediler.</p>

  <p>Asi görünümlü kahverengi saçları yana doğru taranmıştı. Ev arkadaşlarının tümünden daha yaşlı ve yapılıydı. Elinde kahverengi bir evrak çantası tutuyordu.</p>

  <p>“Onda ne var?” diye sordu Don.</p>

  <p>Gary sanki taşıdığını unutmuş gibi elindeki çantaya baktı.</p>

  <p>“Eşyalarım,” dedi. “Çıkarken yanıma almayı becerdiklerim.”</p>

  <p>“Ne gibi eşyalar?” diye sordu Don.</p>

  <p>Hem şaşkın hem de anlayışlı görünen Gary çantayı açtı ve ev arkadaşlarına doğru çevirdi. Kâğıtlar. Bir diş fırçası. Bir gömlek. Bir saat.</p>

  <p>Don başıyla onayladı.</p>

  <p>Gary çantayı kapatırken Malorie’nin karnını fark etti. “Aman Tanrım,” dedi. “Doğumun epeyce yaklaşmış, öyle değil mi?”</p>

  <p>“Evet,” dedi Malorie soğukkanlı bir tavırla. Hâlâ adama güvenebileceklerinden emin değildi.</p>

  <p>“Kuşlar ne işe yarıyor?” diye sordu.</p>

  <p>“Alarm,” dedi Tom.</p>

  <p>“Tabii ki,” dedi Gary. “Madenlerdeki kanaryalar.<a href="../Text/DiPNOTLAR.xhtml#a1" id="k1"><sup>[1]</sup></a> Çok zekice. Buraya yaklaşırken onların sesini duydum.”</p>

  <p>Tom, Gary’yi evin içine davet etti. Köpekler adamı kokladı. Oturma odasına girdiklerine Tom tekli koltuğu işaret etti.</p>

  <p>“Bu gece orada yatabilirsin,” dedi. “Geriye doğru yatıyor. Yiyecek bir şeyler ister misin?”</p>

  <p>“Evet,” dedi Gary rahatlamış bir halde.</p>

  <p>Tom adama mutfağı ve ardından yemek odasını gezdirdi.</p>

  <p>“Konservelerimizi kilerde tutuyoruz. Senin için bir şeyler getireyim.”</p>

  <p>Tom sessizce Malorie’ye mutfaktaki adamı takip etmesini işaret etti. Malorie kendisinden istenileni yaptı.</p>

  <p>“Bir süre onunla kalacak ve uyumayacağım,” dedi Tom. “Eğer istiyorsanız gidip biraz uyuyun. Herkes yorgun. Sorun yok. Ona biraz yiyecek ve su vereceğim. Onunla yarın konuşabiliriz. Hep birlikte.”</p>

  <p>“Şu anda uyumamın imkânı yok,” dedi Malorie.</p>

  <p>Tom’un yüzünde yorgun bir gülümseme belirdi.</p>

  <p>“Tamam.”</p>

  <p>Adam kilere yönelirken Malorie, yemek odasındaki diğerlerine katıldı. Tom döndüğünde yanında bir konserve dolusu şeftali getirmişti.</p>

  <p>Gary, “Bir gün dünyanın en değerli aletinin bir konserve açacağı olacağı hiç aklıma gelmezdi,” dedi.</p>

  <p>Herkes yemek masasının başında oturuyordu. Tom, Gary’ye sorular soruyordu. Dışarıda nasıl hayatta kalmıştı? Nerede uyumuştu? Gary’nin yorgun olduğu ortadaydı. Uyumak istediğini söyledi. Sonunda Don’la başlamak üzere bütün ev arkadaşları teker teker yataklarına döndüler. Tom, Gary’yi oturma odasına götürürken Malorie ve Olympia masadan kalktı. Merdivenlere vardıklarında Olympia elini Malorie'ninkinin üzerine koydu.</p>

  <p>“Malorie,” dedi, “bu gece seninle yatmamdan rahatsız olur musun?”</p>

  <p>Malorie ona döndü.</p>

  <p>“Hayır,” dedi. “Kesinlikle rahatsız olmam.”</p>
</body>
</html>
