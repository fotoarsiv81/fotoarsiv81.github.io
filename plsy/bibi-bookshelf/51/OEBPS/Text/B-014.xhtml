<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R14" src="../Images/R14.jpg" /></h1>

  <p class="p1">Kürek çekerken nehrin soğuk suları Malorie’nin pantolonuna sıçrıyordu. Her hareketinde, nehirdeki yaratıklardan birinin fırlayıp ellerini tutmasını ve kaçış çabalarını suya düşürmesini bekliyordu. Tüyleri diken diken oldu.</p>

  <p>Hatırladığı kadarıyla Olympia’nın bebek kitabından çok şey öğrenmişti. Ama <i>Sonunda... Bir Bebek!</i> isimli kitapta gerçekten aklını başına getiren bir cümle vardı:</p>

  <div>
    <br />
  </div>

  <p class="p1" style="text-align: center;"><i>Bebeğiniz sandığınızdan daha zekidir.</i></p>

  <div>
    <br />
  </div>

  <p>Malorie başlangıçta bunu kabul etmekte zorlanmıştı. Yeni dünyada bebeklere gözlerini açmadan uyanmayı öğretmek zorunda kalıyorlardı. Çocuklar korku içinde büyüyordu. Bilinmeyenlere yer yoktu. Tüm bunlara rağmen Oğlan’ın da Kız’ın da onu şaşırttığı anlar olmuştu.</p>

  <p>Bir defasında çocukların üst kattaki koridora dağılmış olan derme çatma oyuncaklarını topladıktan sonra oturma odasına girmiş ve orada, birinci kat koridorunun sonundaki odada bir şeylerin hareket ettiğini duymuştu.</p>

  <p>“Oğlan?” diye seslenmişti. “Kız?”</p>

  <p>Ama çocukların yatak odasında olduğunu biliyordu. Bir saatten daha kısa bir süre önce onları beşiklerine hapsetmişti.</p>

  <p>Malorie gözlerini kapatmış ve koridora çıkmıştı.</p>

  <p>Sesin nereden geldiğini anlamıştı çünkü evdeki her şeyin tam olarak nerede durduğunu biliyordu. Don ve Jules’un bir zamanlar paylaştığı odadaki masanın üzerinde duran kitaplardan biri düşmüştü.</p>

  <p>Çocukların yattığı odanın önüne geldiğinde Malorie duraksadı. Tek duyabildiği hafif bir horultuydu.</p>

  <p>İkinci çarpma sesi, kullanılmayan odalardan birinden gelmiş ve Malorie’nin nefesinin kesilmesine neden olmuştu. Banyodan sadece birkaç adım uzaklıktaydı. Çocuklar uyuyordu. Eğer banyoya ulaşmayı becerirse kendisini koruyabilirdi.</p>

  <p>Gözleri kapalı bir halde kollarını yüzüne siper etti ve hızla hareket ederek banyonun kapısını bulmadan önce duvara çarptı. İçeri girdiğinde kalçasını lavaboya vurdu. Panik içinde duvarlara dokunarak asılı vaziyetteki havluya ulaştı. Havluyu sıkıca gözlerinin çevresine bağladı ve iki düğüm attı. Sonra açık kapının arkasında asıl aradığı şeyi buldu.</p>

  <p>Bir balta.</p>

  <p>Silahlı ve gözleri bağlı bir şekilde banyodan çıktı. Baltanın sapını iki eliyle kavrayarak daima kapalı olduğunu bildiği kapıya doğru yavaşça yaklaşmaya başladı. O kapı artık açıktı.</p>

  <p>İçeri girdi.</p>

  <p>Baltayı körlemesine göz hizasında savurdu. Baltanın ahşap duvara çarpmasıyla etrafa saçılan kıymıklar Malorie’nin çığlık atmasına neden oldu. Döndü ve baltayı yeniden savurdu ama bu defada karşıdaki duvara vurmuştu.</p>

  <p>“<i>Dışarı çık! Çocuklarımı rahat bırak!</i>”</p>

  <p>Nefes nefese bekledi.</p>

  <p>Tek bir yanıt duymak, tek bir cevap işitmek için. Buradaki kitapları yere deviren her neyse onu duymak için.</p>

  <p>Sonra ayaklarının dibinde Oğlan’ın sızlandığını duydu.</p>

  <p>“Oğlan?”</p>

  <p>Hayrete düşmüş bir halde dizlerinin üzerine çöküp çabucak oğlanı buldu. Havluyu çıkarıp gözlerini açtı.</p>

  <p>Oğlanın minicik ellerinde bir cetvel tuttuğunu gördü. Kitaplar ise hemen yanındaydı.</p>

  <p>Çocuğu alıp yatak odasına taşıdı. Odaya girdiğinde çocuğun kümes telinden yaptığı beşiğinin açık olduğunu gördü. Çocuğu yer yatağının hemen yanına bıraktı. Sonra teli kapatıp oğlandan yeniden açmasını istedi. Oğlan’ın tek yaptığı boş gözlerle Malorie’ye bakmaktı. Malorie küçük kilitle oynayıp oğlandan kilidi açıp açamayacağını göstermesini istedi. Ve çocuk sonunda yaptı.</p>

  <p>Malorie çocuğa bir tokat attı.</p>

  <p><i>Sonunda... Bir Bebek!</i></p>

  <p>Olympia’nın bebek kitabını hatırladı. Kitap artık onundu.</p>

  <p>Ve durmadan göz ardı etmeye çalıştığı o tek cümle yeniden gün yüzüne çıktı.</p>

  <p><i>Bebeğiniz sandığınızdan daha zekidir.</i></p>

  <p>Bu onu oldum olası endişelendirmişti. Ama şimdi teknede, kılavuz olarak çocukların kulaklarını kullanırken nehrin ilerisinde karşılaşabilecekleri şeylere çocukların olabildiğince hazır olmasını umuyordu.</p>

  <p>Evet, çocukların önlerindeki tehlikelerden çok daha zeki olmasını diliyordu.</p>
</body>
</html>
