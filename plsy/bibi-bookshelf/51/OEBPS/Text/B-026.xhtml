<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R26" src="../Images/R26.jpg" /></h1>

  <p class="p1"><i>Gözlerini açmak zorunda kalacaksın...</i></p>

  <p>“Kız, bir şeyler yemelisin,” demeyi başardı Malorie. Sesi halsizdi.</p>

  <p>Oğlan torbadaki fındıklardan yemişti ama Kız yemeyi reddediyordu.</p>

  <p>“Eğer bir şeyler yemezsen,” dedi Malorie acıdan yüzünü buruşturmadığı bir anda, “kayığı durdurup seni burada bırakırım.”</p>

  <p>Malorie, Kız’ın elini ensesinde hissetti. Kürek çekmeyi kesti ve torbadan Kız için biraz fındık çıkardı. Bu hareket bile canının yanması için yeterliydi.</p>

  <p>Zihninde acıdan daha güçlü bir düşünce dolanıp duruyordu. Malorie’nin yüzleşmek istemediği bir gerçek.</p>

  <p>Evet, göz bağının ardındaki dünya insanı hasta edecek kadar griydi. Evet, bilincini kaybetmekten korkuyordu. Ama çok daha karanlık bir gerçek tıpkı bir yılan gibi kıvrılarak sayısız korkusunun ve düşüncesinin arasından öne çıkıyordu. Dalgalanıyor, süzülüyor ve hayal gücünün en ön sırasına yerleşiyordu.</p>

  <p>Bu, sabahtan beri kendinden dahi koruduğu, gizlediği bir şeydi.</p>

  <p>Ama yıllardan beri buna dayanarak karar veriyordu.</p>

  <p><i>Evi sonsuza dek kaybetmekten korktuğun için dört yıl boyunca beklediğini kendi kendine tekrar edip duruyorsun. Dört yıl beklemenin nedeninin çocukları eğitmek olduğunu söylüyorsun. Ama bunların ikisi de doğru değil. Dört yıl boyunca bekledin çünkü bu yolculukta, aklını kaçırmış insanların ve kurtların kol gezdiği, yaratıklar tarafından kuşatılmış bu nehirde dört yıldan daha uzun bir süredir yapmadığın bir şey yapmak zorunda kalacaksın.</i></p>

  <p><i>Bugün gözlerini açmak zorunda kalacaksın.</i></p>

  <p><i>Hem de dışarıda.</i></p>

  <p>Bu doğruydu. Bunu biliyordu. Bunu en başından beri biliyor gibi görünüyordu. Ama asıl korktuğu neydi? Yaratıklardan birinin görüş alanında bulunması mıydı? Yoksa gözlerini açtığı zaman önünde beliriverecek renklerin hayal dahi edilemez çeşitliliği miydi?</p>

  <p><i>Dünya şimdi nasıl görünüyor? Onu tanıyabilecek misin?</i></p>

  <p>Gri miydi? Ağaçlar da delirmiş miydi? Ya çiçekler, sazlar, <i>gökyüzü?</i> Bütün dünya aklını mı kaçırmıştı? Kendi kendiyle mi savaşıyordu? Dünya kendi okyanuslarını inkâr mı ediyordu? Rüzgâr hızlanmıştı. Yoksa bir şey mi görmüştü? O da aklını kaçırmış olabilir miydi?</p>

  <p><i>Düşün,</i> derdi Tom. <i>Beceriyorsun. Kürek çekiyorsun. Sadece kürek çekmeye devam et. Tüm bunlar, istediğini başaracağın anlamına geliyor. Gözlerini açmak zorunda kalacaksın. Bunu yapabilirsin. Çünkü bunu yapmaya mecbursun.</i></p>

  <p>Tom. Tom. Tom. Tom. Tom.</p>

  <p>Onu şimdi hiç olmadığı kadar özlüyordu.</p>

  <p>Nehirde, hatta rüzgârın uğuldadığı, soğuk suyun kotuna çarptığı, vahşi hayvanların sazlıkların arasında kol gezdiği, bedeninin paramparça, zihninin ise grilerin esiri olduğu bu yeni dünyada bile Tom ona parlak, doğru ve <i>iyi</i> bir şeymiş gibi geliyordu.</p>

  <p>“Yiyorum,” dedi Kız.</p>

  <p>Bu da iyiydi. Malorie çocuğa cesaret verecek gücü buldu.</p>

  <p>“Aferin,” dedi aldığı derin solukların arasında.</p>

  <p>Sollarındaki ağaçlıkta yoğun bir hareketlilik oldu. Çıkardığı ses, bir hayvanınkine benziyordu. Teknedeki adam da olabilirdi. Bir yaratık olması da mümkündü. Onlarca şey olabilirdi. Kayık er ya da geç balık peşinde olan aç ayılara denk gelecek miydi?</p>

  <p>Malorie <i>yaralıydı.</i> Bu kelime zihnini meşgul ediyor, durmadan dönüp duruyordu.</p>

  <p>Tıpkı Tom gibi. Tıpkı göz bağının ardındaki gri renkler gibi. Tıpkı nehrin sesleri ve yeni dünya gibi. Omzu. <i>Yarası.</i> Sonunda başına gelmişti. Çevresindeki kişilerin onu uyarıp durduğu şey sonunda gerçekleşmişti.</p>

  <p><i>Eğer bunu yapacaksan nehirden git ama yaralanabileceğini bilmelisin.</i></p>

  <p><i>Ah, ben olsaydım aynısını mı yapardım, bilmiyorum. Yaralanabilirsin.</i></p>

  <p><i>Bu çok tehlikeli. Orada yaralanırsan çocuklara ne olur?</i></p>

  <p><i>Malorie, artık hayvanlar tarafından istila edilmiş bir dünyada yaşıyoruz. Dışarı çıkma. Nehirden gitme.</i></p>

  <p><i>Canın yanabilir.</i></p>

  <p><i>Acı.</i></p>

  <p><i>ACI.</i></p>

  <p><i>ACI!</i></p>

  <p><i>Shannon. Shannon’ı</i> düşün. Ona tutun.</p>

  <p>Denedi. Anılardan oluşan bir dirsek, çoktan üzerine binmiş karanlık düşüncelerin arasına dalarak kendine yol açtı. Shannon’la birlikte bir yamaçta olduklarını hatırladı. Hava güneşliydi. Küçücük kolunu gözlerine siper etmiş, ardından da gökyüzünü göstermişti.</p>

  <p><i>Bu Allan Harrison,</i> demişti sınıflarındaki bir oğlanı kastederek. Şuradaki bulut Allan Harrison’a benziyor!</p>

  <p>Gülüyordu.</p>

  <p><i>Hangisi?</i></p>

  <p>Şuradaki! Görüyor musun?</p>

  <p>Shannon çimlerin üzerinde ona biraz daha yaklaşıp başını Malorie’ninkinin yanına getirmişti.</p>

  <p><i>Evet! Haha! Ben de onu görüyorum! Şuradakine de bak! 0 da Susan Ruth!</i></p>

  <p>Kız kardeşler saatler boyunca çimlerin üzerinde uzanıp bulutları insanlara benzetmişlerdi. Bir burun yeterliydi. Belki de bir kulak. Bulutlardan birinin tıpkı Emily Holt’unkilere benzeyen kıvırcık saçları vardı.</p>

  <p><i>Gökyüzünü hatırlıyor musun,</i> diye sordu kendi kendine. Hâlâ kürek çekebildiğine hayret ediyordu. <i>Rengi maviydi. Ve güneş, tıpkı çocukların çizdiği resimlerdeki gibi sarıydı. Çimler yeşildi. Shannon’ın yüzü solgun, pürüzsüz ve beyazdı. Tıpkı bulutlara işaret eden ellerimiz gibi. O gün baktığın her yerde renkler vardı.</i></p>

  <p>“Anneciğim?” dedi Oğlan. “Anneciğim, ağlıyor musun?”</p>

  <p><i>Malorie, gözlerini açtığın zaman onları tekrar</i> göreceksin. Tüm dünyan aydınlanacak. Duvarları ve battaniyeleri gördün. Merdivenleri ve kilimleri. İzleri ve kuyu suyuyla dolu kovaları. Halatı, bıçakları, kazmaları, kümes telini, hoparlör kablolarını ve kaşıkları. Konserve yiyecekleri, mumları ve sandalyeleri. Bantları, pilleri, ahşabı ve alçıyı. Yıllar boyunca görmene izin verilen tek şey ev arkadaşlarının ve çocuklarının yüzleriydi. Aynı renkler. Aynı renkler. Yıllardır aynı renkler. YILLARDIR. Hazır mısın? Milyonlarca görüntünün ve rengin hatırası tıpkı bir sel gibi üzerine <i>gelirken yaratıklardan mı kendinden mi daha çok korkuyorsun? Seni asıl korkutan ne?</i></p>

  <p>Malorie artık çok yavaş kürek çekiyordu. On dakika önceki hızının yarısından bile daha yavaştı. Su, idrar ve kan ayak bileklerine çarpıyordu. Sazlıklarda hayvanlar, aklını kaçırmış insanlar ya da yaratıklar kol geziyordu. Rüzgâr serindi. Tom yanında değildi. Shannon yanında değildi. Göz bağının ardındaki gri dünya, su giderine doğru daireler çizerek akan kıvamlı bir çamur gibi dönmeye başladı.</p>

  <p>Kustu.</p>

  <p>Son anda, yaşamakta olduğu durumun korkunç bir şey olmasından endişelendi. Kendinden geçecekti. Ya çocuklara ne olacaktı? Anneleri bayılsa da yollarına devam etmeyi başarabilirler miydi?</p>

  <p>Her şey buraya kadardı.</p>

  <p>Malorie’nin elleri küreklerden düştü. Zihninde, Tom onu izliyordu. Yaratıkların da gözü onun üzerindeydi.</p>

  <p>Sonra Oğlan ona bir şey sorarken bu küçücük geminin kaptanı olan Malorie tamamen kendini kaybetti.</p>
</body>
</html>
