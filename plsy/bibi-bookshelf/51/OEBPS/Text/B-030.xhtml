<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R30" src="../Images/R30.jpg" /></h1>

  <p class="p1">Cheryl gergindi.</p>

  <p>Malorie, kadının koridorun sonundaki odada Felix’le konuştuğunu duydu. Diğer ev arkadaşları alt kattaydı. Gary, sen ahşap zemine rağmen yemek odasında uyuyordu. İki hafta önceki gelişinden beri Don adama epeyce ısınmıştı. Malorie bu konuda ne hissettiğini bilmiyordu. Don o sırada da büyük olasılıkla Gary’yle birlikteydi.</p>

  <p>Ama koridorun sonunda, Cheryl aceleci bir tavırla bir şeyler fısıldıyordu. Sesi kulağa korkmuş gibi geliyordu. Tıpkı diğer herkes gibi. Her zamankinden daha fazla. Bir zamanlar Tom’un iyimserliğiyle beslenen evdeki ruh hali her geçen gün biraz daha kararıyordu. Malorie, bazen korkudan çok daha derin bir ruh haline gömüldüklerini düşünüyordu. Cheryl’in sesi de tam olarak öyle çıkıyordu. Malorie onlara katılmayı, hatta Cheryl’i sakinleştirmeye çalışmayı düşündü ama sonra yapmamaya karar verdi.</p>

  <p>“Felix, bunu her gün yapıyorum çünkü bundan hoşlanıyorum. Bu benim işim. Ve dışarıda geçirdiğim birkaç dakika benim için çok değerli. Bana bir zamanlar <i>gerçek</i> bir işim olduğunu hatırlatıyor. Sabahları gitmek için uyandığım, kendimle gurur duymama neden olan bir işim olduğunu. Kuşları beslemek, beni bir zamanlar yaşadığım hayata bağlayan tek şey.”</p>

  <p>“Ve sana dışarı çıkma şansı tanıyor.”</p>

  <p>“Ve bana dışarı çıkma şansı tanıyor, evet.”</p>

  <p>Cheryl sesini kontrol etmeyi denedi ve konuşmayı sürdürdü.</p>

  <p>Felix’e, kuşları beslemek için dışarı çıktığını söyledi. Kutuyu bulmak için duvara dokundu. Sağ elinde kilerdeki konservelerden birinden aldığı elma dilimleri vardı. Ön kapı arkasından kapanmıştı. Jules içeride onu bekliyordu. Gözleri bağlı haldeki Cheryl dengesini kurmak için evin duvarını kullanarak yavaşça yürüdü. Parmak uçlarıyla dokunduğu tuğlaların yüzeyleri pürüzlüydü. Kısa süre sonra tuğlalar kaybolup yerlerini, metal kancanın takıldığı ahşap panele bıraktı. Kuşların asılı olduğu yer burasıydı.</p>

  <p>Çoktan ötmeye başlamışlardı bile. Onlara bu kadar yaklaştığında daima öterlerdi. Ev işleri paylaşılırken Cheryl kuşları beslemeye gönüllü olmuştu. O günden beri de görevini her gün yerine getiriyordu. Her nedense kuşlar sanki onunmuş gibi hissediyordu. Kuşlarla konuşuyor, onlara evde olan biten ıvır zıvır olaylardan bahsediyordu. Tatlı melodileri, Cheryl’i tıpkı bir zamanlar müziğin yaptığı gibi sakinleştiriyordu. Kuşların seslerinin yüksekliğine göre kutuya ne kadar yakın olduğunu tahmin edebildiğini söyledi Felix’e.</p>

  <p>Ama bazen kuşların sesleri arasından başka bir şey daha duyuyordu.</p>

  <p>Duyduğu şey, ön bahçedeki yolun sonundan gelen “terk edilmiş bir adım sesiydi”. Sesi Felix’e ancak bu şekilde betimleyebilirdi. Birilerinin yürüdüğünü, yürümeye de devam etmeyi planladığını fakat aniden durduğunu düşünüyordu.</p>

  <p>Kuşları beslerken daima tetikte olan Cheryl, titrediğini fark ettiğinde hayrete düştü.</p>

  <p>“Orada kimse var mı?” diye sordu.</p>

  <p>Yanıt yoktu.</p>

  <p>Sokak kapısına geri dönmeyi düşündü. Diğerlerine, bugün işini yapamayacak kadar korktuğunu söyleyecekti.</p>

  <p>Bunun yerine beklemeyi tercih etti.</p>

  <p>Başka bir ses duymadı.</p>

  <p>Kutudaki kuşlar hâlâ ötüyordu. Gergin bir tavırla kuşlara seslendi.</p>

  <p>“Hey hey, çocuklar. Hey hey.”</p>

  <p>Kendi sesinin titrediğini duymak Cheryl’i korkuttu. Sanki bir şey yüzüne dokunacakmış gibi içgüdüsel olarak başını eğip elmalarını tutan elini kendini koruyacak şekilde kaldırdı. Bir adım attı. Sonra bir tane daha. Sonunda kutuya ulaştı. Kimi zaman, dedi Felix’e, sokak kapısıyla kutu arasında yürümek uzay boşluğunda süzülmek gibiydi. Hem de hiçbir yere bağlı olmadan.</p>

  <p>Bugün kendini ana karadan mümkün olamayacak kadar uzak hissediyordu.</p>

  <p>“Hey hey,” dedi ve kutunun kapağını sadece birkaç elma dilimini içeri atacak kadar açtı. Normalde kuşlar yemeğe hücum ederken minik ayaklarının çıkardığı pıtırtıları duyardı. Ama bugün duymadı.</p>

  <p>“Haydi, yiyin çocuklar. Yoksa aç değil misiniz?”</p>

  <p>Kutunun kapağını biraz daha aralayıp elindeki diğer elma parçalarını da içeri bıraktı. Bu, dedi Felix’e, en sevdiği kısımdı. Kapağı kapatırken kulağını kutuya dayar ve kuşların minik bedenlerinin yemeklerini yemesini dinlerdi.</p>

  <p>Ama kuşlar yemeye başlamadı. Bunun yerine, endişeli bir şekilde ötmeyi sürdürdüler.</p>

  <p>“Hey hey,” dedi Cheryl sesinin titremesine mani olmaya çalışarak. “Yiyin çocuklar.”</p>

  <p>Kulağını kutudan ayırırken orada olmasının, kuşların utanmasına neden olduğunu düşündü. Kutudan uzaklaşırken bir anda tüyleri diken diken oldu.</p>

  <p>Omzuna bir şey dokunmuştu.</p>

  <p>Gözleri kapalı vaziyette kendi etrafında dönen Cheryl kollarını panik içinde sağa sola savurdu ama elleri hiçbir şeye temas etmedi.</p>

  <p>Bacaklarını hareket ettiremiyordu. Koşarak içeri giremiyordu. Omzuna bir şey dokunmuştu ve bunun ne olduğuna dair en küçük bir fikri yoktu.</p>

  <p>Kuşların sesleri artık ona tatlı bir melodiyi anımsatmıyordu. Tıpkı Tom’un onlardan olmalarını istediği şey gibi ötüyorlardı.</p>

  <p>Bir alarm gibi.</p>

  <p>“<i>Orada kim var?</i>”</p>

  <p>Birinin yanıt vereceğinden endişelendi. Kimsenin sorusuna yanıt vermesini istemiyordu.</p>

  <p>Bağırmaya karar verdi. Ev arkadaşlarından biri çıkıp onu oradan kurtarabilirdi. Onu yeniden dünyaya çekebilirlerdi. Ama adım attığı sırada ayakkabısının altında bir yaprağın ezildiğini duydu. Panik içinde eve ilk geldiği günü hatırlamaya çalıştı. Arabasının camından eve bakmıştı. Burada bir ağaç var mıydı? Ön bahçedeki yolun kenarında?</p>

  <p><i>Var mıydı?</i></p>

  <p>Belki de aklını kaçırmasına neden olan şey dalından düşen bir yapraktı.</p>

  <p>Bunu öğrenmek çok kolay olabilirdi. Eğer sadece bir anlığına gözlerini açabilseydi yalnız olduğunu görebilirdi. Bunun sadece bir yaprak olduğunu görebilirdi.</p>

  <p>Ama gözlerini açamazdı.</p>

  <p>Tir tir titreyerek sırtını eve dayadı ve yavaşça sokak kapısına doğru kaydı. En küçük seste bile başını sağa sola çeviriyordu. Gökyüzündeki bir kuş. Sokağın diğer tarafında salınmakta olan bir ağaç. Ilık bir esinti. Ter içinde tuğlalara ulaştı ve hızla kapıya doğru ilerledi.</p>

  <p>“Yüce İsa,” dedi Felix. “Bunun sadece bir yaprak olabileceğine gerçekten inanıyor musun?”</p>

  <p>Cheryl duraksadı. Malorie koridora doğru biraz daha eğildi.</p>

  <p>“Evet,” dedi Cheryl aniden. İnanıyorum. Olanları düşünüp duruyorum. Kesinlikle bir yapraktı.”</p>

  <p>Malorie yatak odasına dönüp yatağına oturdu.</p>

  <p>Felix’in kuyuda başına gelenlere ve orada duyduklarına dair anlattıkları. Victor’un battaniyeyle örtülü pencerelere bakarak havlaması. Cheryl’in kuşları beslerken yaşadıkları.</p>

  <p>Malorie, dışarıdaki dünyanın ve saklandıkları şeylerin dört bir yanlarını sarıp sarmadığını merak etti.</p>
</body>
</html>
