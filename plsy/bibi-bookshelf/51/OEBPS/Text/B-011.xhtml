<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R11" src="../Images/R11.jpg" /></h1>

  <p class="p1">Malorie yaklaşık üç saattir kürek çekiyordu. Kollarındaki kaslar yanıyordu. Kayığın dibi, kürekleri her çekişinde azar azar sıçrattığı soğuk sularla dolmuştu. Birkaç dakika önce Kız çişinin geldiğini söylemiş, Malorie de ona yapmasını söylemişti. Artık Kız’ın idrarı, kayığın içindeki nehir sularıyla karışıyor ve Malorie’nin ayakkabılarını ısıtıyordu. Yanından geçtikleri teknedeki adamı düşündü.</p>

  <p>Çocuklar, diye düşündü Malorie, <i>göz bağlarını</i> <i>çıkarmadılar. Birbirlerininki dışında duydukları ilk insan sesiydi bu. Yine de onu dinlemediler.</i></p>

  <p>Evet, onları iyi eğitmişti. Ama bunun düşüncesi bile hoş değildi. Çocukları öylesine korkutmuştu ki hiçbir koşul altında ona karşı çıkamıyorlardı. İşte, çocukları <i>eğitmek</i> bu anlama geliyordu. Genç bir kızken Malorie durmadan anne ve babasına karşı çıkardı. Evde şeker yemesine izin vermezlerdi. Malorie gizli gizli yerdi. Evde korku filmi izlemesine izin verilmezdi. Malorie gecenin bir yarısında alt kata inip televizyonda korku filmi izlerdi. Anne ve babası, oturma odasındaki kanepede uyumasının yasak olduğunu söylediğinde Malorie yatağını oturma odasına taşımıştı. Bunlar çocukluğunun küçük heyecanlarıydı. Malorie’nin çocukları ise bunlardan tamamen bihaberdi.</p>

  <p>Henüz ikisi de birer bebekken onlara gözleri kapalı bir şekilde uyanmayı öğretmişti. Çocukların kümes telinden yapılmış yataklarının başında dikilerek elinde bir sineklikle beklerdi. Teker teker uyanıp gözlerini açtıklarında ise kollarına sertçe vururdu. Çocuklar ağlardı. Malorie eğilip parmaklarıyla gözlerini kapatırdı. Eğer gözlerini kapalı tutarlarsa tişörtünü kaldırır ve onları emzirirdi. Ödüllendirirdi.</p>

  <p>“Anneciğim,” dedi Kız, “o, radyoda şarkı söyleyen adam mıydı?”</p>

  <p>Kız, bir zamanlar Felix’in dinlemekten zevk aldığı kasetten bahsediyordu.</p>

  <p>“Hayır,” dedi Oğlan.</p>

  <p>“Kimdi o zaman?” diye sordu Kız.</p>

  <p>Malorie söylediklerini iyice duyabilmesi için Kız’a döndü.</p>

  <p>“Nehirle ilgisi olmayan sorular sormayacağınız konusunda anlaştığımızı düşünüyordum. Yoksa anlaşmamızı mı bozuyoruz?”</p>

  <p>“Hayır,” dedi Kız usulca.</p>

  <p>Çocuklar henüz üç yaşındayken onlara kuyudan su getirmeyi öğretmişti. Kendi beline bağladığı halatın diğer ucunu Oğlan’ın beline bağlardı. Sonra, ayak parmaklarının uçlarıyla patikayı hissetmesini söyler ve kuyudan su çekme işini yapması için onu tek başına dışarı gönderirdi. Malorie, beceriksizce yukarı çekilen kovanın sesini dinlerdi. Oğlan elindeki kovayı eve güç bela taşırdı. Malorie, defalarca çocuğun kovayı elinden düşürdüğünü duymuştu. Ve kovayı her düşürdüğünde çocuğu bir kere daha kuyunun başına gönderir ve aynı şeyleri baştan yapmasını söylerdi.</p>

  <p>Kız bundan nefret ederdi. Kuyunun etrafındaki arazinin “çok engebeli” olduğunu söylemişti. Kız’a göre çimlerin altında insanlar yaşıyordu. Malorie, kuyuya gidip su çekmeyi kabul edene kadar Kız’a yiyecek vermeyi reddetmişti.</p>

  <p>Biraz daha büyüdüklerinde çocukları oturma odasının iki farklı köşesine oturturdu. Malorie halının üzerinde dolanırdı. “Neredeyim?” diye sorduğunda Oğlan ve Kız parmaklarıyla ona işaret ederdi. Sonra üst kata çıkar ve onlara, “Neredeydim?” diye sorardı. Çocuklar gösterirdi. Hata yaptıklarında ise Malorie onlara bağırırdı.</p>

  <p>Ama pek hata yapmazlardı. Ve kısa bir süre sonra hiç hata yapmamaya başlamışlardı.</p>

  <p><i>Tom bunları görse ne derdi,</i> diye düşündü. <i>Sana dünyadaki en iyi anne olduğunu söylerdi</i> <i>ve</i> <i>sen de ona inanırdın.</i></p>

  <p>Tom olmayınca Malorie kendi içine dönmüştü. Çocuklar odalarında uyurken mutfakta bir başına oturur ve kendine defalarca o kaçınılmaz soruyu sorardı:</p>

  <p>İyi bir anne misin? Dünya üzerinde böyle bir şey kaldı mı?</p>

  <p>Malorie dizinde hafif bir dokunuş hissetti. Nefesini tuttu. Ama ona dokunan Oğlan’dı. Yiyecek torbasını istiyordu. Malorie küreklerden birini elinden bırakıp ceketinin cebine uzandı ve yiyecek torbasını çocuğa verdi. Çocuğun küçük dişlerinin, Malorie tarafından bu sabah ortaya çıkarılana kadar dört buçuk sene boyunca kilerdeki rafta bekleyen fındıkları kırdığını duydu.</p>

  <p>Sonra Malorie kürek çekmeyi kesti. Sıcak basmıştı. Hem de çok. Sanki Haziran ayındaymış gibi terliyordu. Ceketini çıkarıp oturduğu yerin yanına koydu. Sonra sırtında hafif bir dokunuş hissetti. Kız da acıkmıştı.</p>

  <p>İyi bir anne misin, diye sordu tekrar kendine ve Kız’a diğer yiyecek torbasını uzattı.</p>

  <p>Çocuklarının başlarını kaldırıp asla göremeyecekleri yıldızlar kadar büyük hayaller kurmalarını nasıl bekleyebilirdi ki?</p>

  <p>Malorie bunun yanıtını bilmiyordu.</p>
</body>
</html>
