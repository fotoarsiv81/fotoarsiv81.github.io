<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R40" src="../Images/R40.jpg" /></h1>

  <p class="p1">Her ne kadar dört yılını daha burada geçirecek olsa da Malorie sonraları bu geceyi evdeki son gecesi olarak düşünecekti. Karnı aynada artık o kadar büyük görünüyordu ki onu korkutuyordu. Sanki ansızın vücudundan kopup düşecek gibiydi. Bebeğiyle konuştu.</p>

  <p>“Her an doğabilirsin. Sana anlatmak istediğim ve istemediğim bir sürü şey var.”</p>

  <p>Küçük bir kız olduğu zamanlardan beri siyah saçları hiç bu kadar uzamamıştı. Shannon saçlarını hep kıskanırdı.</p>

  <p><i>Bir prenses gibi görünüyorsun. Ben de prensesin kız kardeşine benziyorum,</i> derdi.</p>

  <p>Sürekli konserve gıdalarla beslendiği ve kuyu suyu içtiği için karnındaki şişkinliğe rağmen kaburgalarından bazılarını görebiliyordu. Kolları incecik dalları andırıyordu. Yüz hatları keskin ve sertti. İyice derinlere gömülen gözleri, aynadan gördüğü haline rağmen hâlâ dikkat çekiciydi.</p>

  <p>Ev arkadaşları alt kattaki oturma odasında toplanmışlardı. O günün erken saatlerinde telefon rehberindeki son isimleri aramışlardı. Aranacak başka numara kalmamıştı. Felix beş bine yakın arama yaptıklarını söylemişti. On yedi mesaj bırakmışlardı. Her şey bu kadardı. Ama Tom umudunu yitirmemişti.</p>

  <p>Malorie aynadaki aksini incelerken alt kattaki köpeklerden birinin hırladığını duydu.</p>

  <p>Sesi Victor’unkine benziyordu. Koridora çıkarak aşağıya kulak kabarttı.</p>

  <p>“Neler oluyor Victor?” diye sordu Jules.</p>

  <p>“Bundan hoşlanmıyor,” dedi Cheryl.</p>

  <p>“Hoşlanmadığı ne?”</p>

  <p>“Kilerin kapısından hoşlanmıyor.”</p>

  <p>Kiler. Evin geri kalanının Don’un umurunda olmadığı sır değildi. Tom telefon rehberindeki numaraları aramak için önayak olup her birine birkaç harf verirken Don, sürecin geneline “inancı olmadığını” söyleyerek sorumluluk almayı reddetmişti. Gary’yi kapının önüne koymalarının üzerinden geçen yedi hafta boyunca Don onlarla birlikte yemek bile yememişti. Arada sırada tek tük birkaç kelime ediyordu.</p>

  <p>Malorie mutfaktaki sandalyelerden birinin döşeme üzerinde kaydığını duydu.</p>

  <p>“Victor, iyi misin?” diye sordu Jules.</p>

  <p>Malorie kiler kapısının açıldığını ve ardından Jules’un seslendiğini duydu.</p>

  <p>“Don? Aşağıda mısın?”</p>

  <p>“<i>Don?</i>” diye tekrarladı Cheryl.</p>

  <p>Ne olduğu anlaşılamayan bir yanıt aldıklarında kapıyı tekrar kapattılar.</p>

  <p>Merak ve endişe içindeki Malorie tişörtünü karnının üzerine indirdi ve alt kata yöneldi.</p>

  <p>Mutfağa girdiğinde Jules’un dizlerinin üzerine çökmüş, inleyip gürültülü soluklar alan Victor’u sakinleştirmeye çalıştığını gördü. Malorie oturma odasına baktı. Tom battaniyeyle örtülmüş pencerelere bakıyordu.</p>

  <p><i>Kuşları dinliyor,</i> diye düşündü. <i>Victor onu korkutuyor.</i></p>

  <p>Tom, Malorie’nin onu izlediğini hissetmiş gibi kadına döndü. Victor ise Malorie’nin arkasında durmuş, inlemeye benzer sesler çıkarıyordu.</p>

  <p>“Jules,” dedi Tom mutfağa girerken, “bunun ne olduğunu düşünüyorsun? Onu korkutan ne?”</p>

  <p>“Bilmiyorum ama bir şeyin onu rahatsız ettiği açık. Daha önce de kilerin kapısını eşeliyordu. Don aşağıda ama onunla konuşmak deveye hendek atlatmaktan zor. Üst kata çıkarmaktan bahsetmiyorum bile.”</p>

  <p>“Pekâlâ,” dedi Tom. “O zaman biz de aşağı ineriz.”</p>

  <p>Jules başını kaldırıp Tom’a baktığında Malorie adamın yüzündeki korkuyu gördü.</p>

  <p>Gary onlara ne yapmıştı?</p>

  <p><i>Güvensizlik yarattı</i>, diye düşündü Malorie. <i>Jules, Don’la yüzleşmekten korkuyor.</i></p>

  <p>“Haydi,” dedi Tom. “Onunla konuşma zamanı geldi.”</p>

  <p>Jules ayağa kalktı ve elini kiler kapısının koluna koydu. Victor tekrar hırlamaya başladı.</p>

  <p>“Sen burada kal oğlum,” dedi Jules.</p>

  <p>“Hayır,” dedi Tom. “Onu da yanımızda götürelim.”</p>

  <p>Jules duraksadı ve sonra kilerin kapısını açtı.</p>

  <p>“Don?” diye seslendi Tom.</p>

  <p>Yanıt gelmedi.</p>

  <p>Aşağı ilk inen Tom oldu. Ardından Jules ve Victor indi. Malorie de onları takip etti.</p>

  <p>Işık açık olmasına rağmen aşağısı karanlık gibiydi. Malorie başlangıçta yalnız olduklarını sandı. Don’u taburede otururken görmeyi bekliyordu. Okuyor, düşünüyor ya da bir şeyler yazıyor olmalıydı. Neredeyse aşağıda kimsenin olmadığını söyleyecekti ki aniden irkildi.</p>

  <p>Don, gölgelerinin içindeki çamaşır makinesine dayanmış, ince perdenin yanında dikiliyordu.</p>

  <p>“Köpeğin içine ne kaçtı?” diye sordu sessizce.</p>

  <p>Tom yanıt verirken kelimelerini özenle seçmeye dikkat ediyordu.</p>

  <p>“Bilmiyoruz Don. Buradaki bir şeyden hoşlanmıyor. Her şey yolunda mı?”</p>

  <p>“Ne demek istiyorsun?”</p>

  <p>“Son günlerde burada bizden daha fazla zaman geçiriyorsun,” dedi Tom. “Sadece her şeyin yolunda olup olmadığını bilmek istiyorum.”</p>

  <p>Don öne doğru adım atarak aydınlığa çıktığında Malorie sessizce nefesini tuttu. İyi görünmüyordu. Solgundu. Zayıflamıştı. Koyu renkli saçları kirlenmiş ve seyrekleşiyordu. Yüz hatları kille kaplanmış gibiydi. Gözlerinin altındaki koyu renkli halkalar, haftalardır baktığı karanlığın bir kısmını özümsemiş gibi görünmesine neden oluyordu.</p>

  <p>Rutubetli ve karanlık kilerde umut verici bir şeyler söylemeye çalışarak, “Telefon rehberindeki bütün isimleri aradık,” dedi Tom.</p>

  <p>“Şansınız yaver gitti mi?”</p>

  <p>“Henüz değil ama neler olacağını kim bilebilir ki?”</p>

  <p>“Evet. Kim bilebilir ki?”</p>

  <p>Sonra ikisi de sustu. Malorie, aralarında baş göstermekte olan bölünmenin artık tamamlandığını anladı. Don’u kontrol ediyorlardı. Sanki artık başka bir yerde yaşıyormuş gibi. Aralarındaki ilişkinin onarılması imkânsızdı.</p>

  <p>“Üst kata gelmek ister misin?” diye sordu Tom kibarca.</p>

  <p>Malorie bir anda bayılacakmış gibi oldu. Ellerinden birini karnına götürdü.</p>

  <p>Bebek. Kilerin merdivenlerinden inmemeliydi ama tıpkı diğerleri gibi o da Don’un halinden endişe ediyordu.</p>

  <p>“Niçin?” diye yanıtladı Don sonunda.</p>

  <p>“Niçin olduğunu bilmiyorum,” dedi Tom. “Bir geceliğine bile olsa geri kalanımızla birlikte zaman geçirmek sana iyi gelebilir.”</p>

  <p>Don başıyla yavaşça onayladı. Dudaklarını yaladı. Bir kere daha kilere baktı. Raflara, kutulara, yeni hafta önce Gary’nin çantasındaki defteri okurken Malorie’nin üzerinde oturduğu tabureye.</p>

  <p>“Pekâlâ,” diye fısıldadı Don. “Tamam.”</p>

  <p>Tom elini Don’un omzuna koyunca Don ağlamaya başladı. Ağladığını gizlemek için elini yüzüne götürdü.</p>

  <p>“Üzgünüm dostum,” dedi. “Aklım çok karışık Tom.”</p>

  <p>“Hepimizin öyle,” dedi Tom alçak sesle. “Üst kata gel. Herkes seni görmekten memnun olacaktır.”</p>

  <p>Mutfağa çıktıklarında Tom dolaptan bir şişe rom çıkardı. Kendisi ve Don için birer bardak doldurdu. İkisi yavaşça bardakları birbirine vurdu ve ardından içkilerini yudumladılar.</p>

  <p>Bir anlığına hiçbir şey değişmemiş ve asla değişmeyecek gibiydi. Ev arkadaşları yine beraberdi. Malorie en son ne zaman Don’u böyle gördüğünü hatırlamıyordu. Defterinde bulduğu yazılara benzer bir dille Don’un zihnini bulandıran, ona saçma sapan şeyler fısıldayan, adamın omzuna binmiş bir şeytana benzeyen Gary artık orada değildi.</p>

  <p>Victor mutfağa doğru giderken başını Malorie’nin bacaklarına sürttü. Malorie köpeği izlerken bir kere daha bayılacak gibi olduğunu hissetti.</p>

  <p><i>Uzanmalıyım,</i> diye düşündü.</p>

  <p>“O zaman yapmalısın,” dedi Tom.</p>

  <p>Malorie bunu sesli söylediğini fark etmemişti.</p>

  <p>Ama uzanmak <i>istemiyordu</i>. Tom, Don ve diğerleriyle birlikte oturup kısa bir süreliğine dahi olsa evin eskisi gibi olduğuna inanmak istiyordu. Yabancıların bir araya geldiği, ellerindekileri paylaştıkları, sayıları arttıkça güçlendikleri, dışarıdaki imkânsız gibi görünen ve değişmekte olan dünyayla yüzleştikleri bir sığınak.</p>

  <p>Ansızın bunların tümü Malorie’ye fazla geldi. Aniden baş gösteren mide bulantısı, ayakta durmakta olan Malorie’nin yalpalamasına neden oldu. Jules birden bire yanında bitti. Merdivenlerden üst kata çıkmasına yardım etti. Yatak odasına girip uzandığında diğerlerinin de onunla birlikte odada olduğunu gördü. Hepsinin. Don’un bile. Endişe içinde onu izliyorlardı. <i>Boş gözlerle bakıyorlardı.</i> İyi olup olmadığını sordular. Bir şeye ihtiyacı olup olmadığını. Su? Islak bez? Hayır dedi ya da hayır dediğini sandı çünkü kendinden geçiyordu. Uykuya dalarken mutfakta tek başına olan Victor’un hırlaması havalandırma boşluğundan duyuldu.</p>

  <p>Gözlerini kapatmadan önce gördüğü son şey bir araya toplanan ev arkadaşlarıydı. Onu yakından takip ediyorlardı. Karnına bakıyorlardı.</p>

  <p>Beklenen anın gelip çattığının farkındaydılar.</p>

  <p>Victor tekrar hırladı. Don merdivenlere doğru baktı.</p>

  <p>Jules yatak odasından ayrıldı.</p>

  <p>“Teşekkür ederim Tom,” dedi Malorie. “Bisiklet kornaları için.”</p>

  <p>Hafifçe evin duvarına çarpan kutunun içindeki kuşların sesini duyduğunu düşündü. Ama ses, pencereyi döven rüzgâra aitti.</p>

  <p>Sonra uykuya daldı ve rüyasında kuşları gördü.</p>
</body>
</html>
