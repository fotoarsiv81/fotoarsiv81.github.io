<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R24" src="../Images/R24.jpg" /><br /></h1>

  <p class="p1">Malorie’nin omzundaki acı o kadar keskin, öylesine ayrıntılıydı ki acıyı zihninde canlandırabiliyordu. Omzunu hareket ettirdikçe acının da hareket ettiğini görebiliyordu. Yaralandığı sırada hissettiği kör edici acının aksine artık sızısı oldukça derinden geliyor ve zonkluyordu. Çarpışma anının parlak tonları yerine çürümenin soluk renklerini görüyordu. Kayığın dibindeki suyun o anda nasıl göründüğünü hayal etmeye çalıştı. İdrar. Su. Kan. Çocuklar iyi olup olmadığını sormuştu. Onlara iyi olduğunu söylemişti. Ama çocuklar, onlara ne zaman yalan söylendiğini anlarlardı. Malorie onları kelimelerin ötesini kavrayacak şekilde yetiştirmişti.</p>

  <p>O anda ağlamıyordu ama aslında ağlamıştı. Göz bağlarının ardından sessiz gözyaşları dökmüştü. Ona göre sessiz gözyaşları. Ama çocuklar gözyaşlarının sesini sessizlikten ayırabilirdi.</p>

  <p>Masanın etrafında oturup, <i>Tamam çocuklar</i>, derdi onlara. <i>Gözlerinizi kapatın.</i></p>

  <p>Kapatırlardı.</p>

  <p>Şu anda ne yapıyorum?</p>

  <p><i>Gülümsüyorsun.</i></p>

  <p><i>Doğru, Kız. Nereden anladın?</i></p>

  <p><i>Gülümsediğinde farklı şekilde nefes alıyorsun Anneciğim.</i></p>

  <p>Ertesi gün aynı şeyi tekrarlardı.</p>

  <p><i>Ağlıyorsun Anneciğim!</i></p>

  <p><i>Doğru. Neden ağlıyorum?</i></p>

  <p><i>Çünkü üzgünsün.</i></p>

  <p><i>Tek nedeni bu değil.</i></p>

  <p><i>Korkuyorsun.</i></p>

  <p><i>Doğru. Şimdi bir kere daha deneyelim.</i></p>

  <p>Artık su soğuyordu. Malorie küreklere her asılışında işkenceye benzeyen bir acı çekiyor ve suyun yüzüne çarptığını hissedebiliyordu.</p>

  <p>“Anneciğim,” dedi Oğlan.</p>

  <p>“Ne var?”</p>

  <p>Oğlanın ses tonu karşısında derhal kendine gelmişti.</p>

  <p>“İyi misin?”</p>

  <p>“Bunu daha önce de sordun.”</p>

  <p>“Ama sesin iyiymişsin gibi gelmiyor.”</p>

  <p>“İyi olduğumu söyledim. Bu da iyi olduğum anlamına gelir. Beni sorgulamayı kes.”</p>

  <p>“Ama,” dedi Kız, “farklı şekilde nefes alıyorsun.”</p>

  <p>Öyleydi. Öyle olduğunu biliyordu. <i>Zorlanıyorum,</i> diye düşündü.</p>

  <p>“Kürek çektiğim için,” diyerek yalan söyledi.</p>

  <p>Çocuklarını birer dinleme makinesi olarak yetiştirirken kaç defa annelik görevlerini sorgulamıştı? Malorie için çocuklarının gelişimlerini görmek kimi zaman korku vericiydi. Sanki iki mutant çocuğa bakmak için geride bırakılmıştı. İki küçük canavara. Gülümsemeyi bile duymayı öğrenecek kadar becerikli iki yaratığa. Korktuğunu kendine bile itiraf edemeden bunu ona söyleyen iki varlığa.</p>

  <p>Omzundaki yara kötü durumdaydı. Malorie yıllardır böylesine ciddi bir yara almaktan korkmuştu. Başına gelen farklı olaylar da vardı. Kıl payı kurtulduğu anlar. Çocuklar henüz iki yaşındayken kilerin merdivenlerinden yuvarlanmıştı. Kuyudan su taşırken tökezlemiş ve kafasını bir taşa çarpmıştı. Bir defasında bileğini kırdığını bile sanmıştı. Dişi kırılmıştı. Morlukları olmadan bacaklarının nasıl göründüğünü hatırlamak onun için epeyce güçtü. Ve şimdi de omzundaki deri ve et bedeninden sarkıyordu. Kayığı durdurmak istiyordu. Bir hastane bulmak. Sokaklarda <i>bir doktora ihtiyacım var, bir doktora ihtiyacım var, BİR DOKTORA İHTİYACIM VAR.</i> <i>YOKSA</i> <i>ÖLECEĞİM VE BEN OLMAZSAM ÇOCUKLARIMIN HAYATTA KALMASI MÜMKÜN DEĞİL,</i> diye bağırarak koşmak.</p>

  <p>“Anneciğim,” dedi Kız.</p>

  <p>“Ne oldu?”</p>

  <p>“Yanlış yöne doğru ilerliyoruz.”</p>

  <p>“<i>Ne?</i>”</p>

  <p>Yorgunluğu arttıkça daha güçlü durumdaki koluna fazla yüklenmişti. O anda akıntıya karşı kürek çekiyordu ve bunun bile farkında değildi.</p>

  <p>Aniden Oğlan’ın elini kendininki üzerinde hissetti. Önce irkildi ama sonra anladı. Parmaklarını kadınınkilerin üzerine koyan çocuk, kuyunun başındaki kolu çevirir gibi onunla birlikle hareket ediyordu.</p>

  <p>Bu soğuk ve acı dolu dünyada, annesinin acı çekmekte olduğunu duyan Oğlan, Malorie’nin kürek çekmesine yardım ediyordu.</p>
</body>
</html>
