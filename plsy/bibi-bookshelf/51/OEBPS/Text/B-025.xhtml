<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/BiNCOL.css" rel="stylesheet" type="text/css" />
</head>

<body>
  <h1><img alt="R25" src="../Images/R25.jpg" /></h1>

  <p class="p1">Sibirya kurdu Tom’un elini yalıyordu. Ailenin oturma odasının halıyla kaplı zemininde hemen sollarında yatmakta olan Jules ise horluyordu. Arkasında meşe ağacından yapılmış bir dolabın üzerinde duran devasa ve sessiz bir televizyon vardı. Albümlerle dolu kutular duvara yaslanmıştı. Lambalar. Ekose desenli bir kanepe. Taş bir şömine. Şöminenin üzerindeki alanı, güzel bir sahilin resmedildiği kocaman bir tablo kaplıyordu. Tom, resimdeki sahilin Michigan’ın kuzeyinde bir yerlerde olduğunu düşündü. Başının tepesinde ise tozlanmış bir tavan vantilatörü asılıydı.</p>

  <p>Köpek ellerini yalıyordu çünkü bir önceki gece kendilerine patates cipsiyle güzel bir ziyafet çekmişlerdi.</p>

  <p>Bu ev, sonuncusuyla kıyaslandığında biraz daha bereketli bir yere benziyordu. Adamlar geride kalan birkaç konserveyi, kâğıtları, iki çift çocuk ayakkabısını, iki küçük ceketi ve dayanıklı olduğunu düşündükleri plastik kovayı paketledikten sonra uykuya dalmıştı. Burada da telefon rehberi yoktu. Modern çağda herkesin cebinde bir cep telefonu olduğundan telefon rehberlerinin devri kapanmışa benziyordu.</p>

  <p>Evin asıl sahiplerinin kasabadan bilerek ayrıldıklarını gösteren kanıtlar vardı. Onları Teksas’ın Meksika sınırındaki küçük kasabalarından birine götürecek yol tarifleri. Kalemle işaretlenmiş, kriz hallerinde hayatta kalmayı konu alan bir kitap. Benzini ve araba yedek parçalarını da içeren uzun bir malzeme listesi. Tom faturalara bakarak on el feneri, üç olta, altı bıçak, kutu kutu su, propan, konserve, üç uyku tulumu, bir jeneratör, bir ok, pişirme yağı, benzin ve yakılacak odun aldıklarını görebiliyordu. Köpek elini yalarken Tom, Teksas’ı düşündü.</p>

  <p>“Kâbus,” dedi Jules.</p>

  <p>Tom omzunun üzerinden bakıp arkadaşının uyandığını gördü.</p>

  <p>Jules, “Rüyamda eve geri dönüş yolunu bulamadığımızı gördüm,” diyerek konuşmayı sürdürdü. “Bir daha asla Victor’u göremiyordum.”</p>

  <p>“Çimlere sapladığımız kazığı unutma,” dedi Tom.</p>

  <p>“Unutmadım,” dedi Jules. “Rüyamda biri onu oradan almıştı.”</p>

  <p>Jules ayağa kalktı ve adamlar fındıktan ibaret olan kahvaltılarını ettiler. Sibirya kurdu ise bir kutu ton balığıyla idare etmek zorundaydı.</p>

  <p>“Sokağın diğer tarafına geçelim,” dedi Tom.</p>

  <p>Jules da ona katıldı. İki adam eşyalarını toplayıp kısa süre sonra evden ayrıldılar.</p>

  <p>Dışarıda çimenlerle kaplı arazi betona dönüştü. Tekrar sokaktaydılar. Güneş yakıyordu. Temiz hava ikisine de iyi gelmişti. Tom tam düşündüklerini söyleyecekti ki aniden Jules’un sesi duyuldu.</p>

  <p>“<i>O da</i> neydi?”</p>

  <p>Gözleri bağlı haldeki Tom döndü.</p>

  <p>“Ne?”</p>

  <p>“Tom, burada bir direk var. Tıpkı... Sanırım bu bir çadır.”</p>

  <p>“Sokağın ortasında mı?”</p>

  <p>“Evet. <i>Sokağımızın</i> ortasında.”</p>

  <p>Tom, Jules’a yaklaştı. Süpürgenin uçları metale benzeyen bir şeye temas etti. Dikkatli bir şekilde karanlığa doğru uzandı ve Jules’un bulduğu şeye dokundu.</p>

  <p>"Anlamıyorum,” dedi Tom.</p>

  <p>Süpürge sapını yere bıraktı. İki elini kullanarak başının üzerine dek uzanan brandanın alt kısımlarından başlayarak dokunmaya koyuldu. Bu ona kızını götürdüğü bir sokak festivalini hatırlatıyordu. Yollar turuncu renkli konilerle kapatılmıştı. Yüzlerce sanatçı resimlerini, heykellerini, çizimlerini satıyordu. Hepsi yan yana dizilmişlerdi ve sayıları sayılamayacak kadar çoktu. Ürünlerini, brandadan yapılmış derme çatma çadırlarda satıyorlardı.</p>

  <p>Tom çadırın altına girdi ve süpürge sapını kullanarak başının üstünde geniş bir yay çizdi. Burada, brandayı destekleyen dört tane direkten başka hiçbir şey yoktu.</p>

  <p><i>Ordu</i>, diye düşündü Tom. Zihninde canlanan görüntünün sokak festivaliyle alakası yoktu.</p>

  <p>Annesi, Tom henüz küçük bir çocukken oğlunun bir konuyu öğrenmek için tekrar tekrar kurcalamasından dolayı övünürdü. Öğrenmeye çalışıyor, derdi kadın. <i>Bu evde onu ilgilendirmeyen tek bir şey bile yok.</i> Tom annesinin arkadaşlarının yüzlerini, annesi böyle konuştuğunda yüzlerinde beliren gülümsemeleri hatırladı. <i>Oyuncaklar mı</i>, derdi annesi. <i>Tom’un oyuncaklara ihtiyacı yok. Bir ağaç dalıyla oynayabilir. VCR’ın arkasındaki kablolarla oynayabilir. Pencerenin açılıp kapanma şekli bile bir oyundur.</i> Tüm hayatı boyunca bu şekilde tarif edilmişti. <i>Bir şeylerin nasıl çalıştığını öğrenmeye hevesli bir adam. Tom’a sorun. Bilmiyorsa bile öğrenecektir. O her şeyi tamir eder. Her şeyi.</i> Ama Tom’a göre davranışının dikkat çekici bir yanı yoktu. Ta ki Robin doğana kadar. Sonrasında nesnelerin makineleşmesi karşısında duyulan çocuklara özgü büyülenme hali onu alt etmişti. Şimdi Tom çadırın altında durmuş, çadırı keşfetmeye çalışan çocuk mu yoksa çadırdan uzaklaşması gerektiğini söyleyen baba mı olduğunu kestiremiyordu.</p>

  <p>Adamlar uzun dakikalar boyunca gözlerini bir an olsun açmadan çadırı incelediler.</p>

  <p>“Belki bunu kullanabiliriz,” dedi Tom, Jules’a ama Jules çoktan oradan uzaklaşmış ona sesleniyordu.</p>

  <p>Tom yolun öteki tarafına geçti. Başka bir çimenlik alanda buluşana kadar Jules’un sesini takip etti.</p>

  <p>Gittikleri ilk evin kapısı kilitli değildi. Bu evde gözlerini açmayacaklarına karar verdikten sonra içeri girdiler.</p>

  <p>İçeride hava akımı vardı. İkisi de henüz pencereleri kontrol etmeden bile camların açık olduğunu biliyordu. Tom’un elindeki süpürge sapı, girdikleri ilk odanın kutularla dolu olduğunu söyledi. <i>Bu insanlar,</i> diye düşündü Tom, <i>buradan ayrılmaya hazırlanıyorlarmış.</i></p>

  <p>“Jules,” dedi Tom, “sen şunların içine bak. Ben de evin geri kalanını kontrol edeyim.”</p>

  <p>Evlerinden ayrılmalarının üzerinden çoktan yirmi dört saat geçmişli.</p>

  <p>Şimdi ayaklarının altındaki halının üzerinde yine yabancı birinin evinde yavaşça yürüyordu. Bir kanepeye denk geldi. Bir sandalyeye. Bir televizyona. Jules’un ve Sibirya kurdunun sesini artık güçlükle duyabiliyordu. Açık camlardan içeriye rüzgâr doluyordu. Tom bir masanın önüne geldi. Parmakları bir şeye çarpana kadar elini masanın yüzeyinde gezdirdi.</p>

  <p>Bir <i>kâse</i>, diye düşündü.</p>

  <p>Kâseyi kaldırınca içindeki bir şeyin masanın üzerine düştüğünü duydu. Eliyle masayı yoklayarak düşen nesneyi buldu ve bunun hiç de beklemediği bir mutfak aleti olduğunu fark etti.</p>

  <p>Dondurma kepçesine benziyordu ama daha küçüklü.</p>

  <p>Tom bir parmağını kepçenin içinde gezdirdi. İçinde pek de akışkan olmayan bir madde vardı.</p>

  <p>Ürperdi. Bu, dondurma değildi. Ve Tom böyle bir şeye daha önce de dokunmuştu.</p>

  <p><i>Küvetin kenarında. Küçücük bileğinin hemen yanında. Orada da bunun gibi kan vardı. Kıvamlı. Ölü. Robin’in kanı.</i></p>

  <p>Tir tir titreyerek kâseyi göğsüne yaklaştırdı ve kepçeyi masanın üzerine bıraktı. Parmakları, kâsenin dibinde duran bir şeye temas edene kadar kâsenin seramik kıvrımları üzerinde yavaşça dolandı. Nefesi kesildi ve kâseyi halıyla kaplı zemine düşürdü.</p>

  <p>“Tom?”</p>

  <p>Tom başlangıçta yanıt vermedi. Az önce dokunduğu bu şey, tıpkı daha önce de dokunduğu bir şeyi andırıyordu.</p>

  <p>Robin okuldan gelirken yanında getirmişti. Fen dersinden sonraydı. Onu, bozukluklarla dolu bir kahve fincanına koymuştu. Tom o şeyi bulduğunda Robin okuldaydı. Oysaki sadece o <i>kokunun</i> kaynağını arıyordu.</p>

  <p>Bozuklukların üzerinde, bardağın kenarından görünen o şeyi fark ettiğinde kokunun kaynağını bulduğunu anlamıştı. Rengi solmuş bir topa benziyordu. İçgüdüsel olarak onu eline almış ve parmaklarının arasında sıkıştırmıştı.</p>

  <p>Bu bir domuz gözüydü. Yerinden çıkarılmıştı. Robin derste böyle bir şey yaptıklarından bahsetmişti.</p>

  <p>“Tom? Orada neler oluyor?”</p>

  <p><i>Jules sana sesleniyor. Ona yanıt ver.</i></p>

  <p>“<i>Tom?</i>”</p>

  <p>“Jules, ben iyiyim! Sadece bir şey düşürdüm.”</p>

  <p>Odadan çıkmayı isteyerek geriye doğru adım atarken eli hafifçe başka bir şeye dokundu.</p>

  <p>Bu hissi de biliyordu.</p>

  <p><i>Bu bir omuzdu</i>, diye düşündü. Masanın başındaki sandalyelerden birinde oturan bir ceset var.</p>

  <p>Tom onu hayal etti. Oturuyordu. Göz yuvaları boştu.</p>

  <p>Başlangıçta hareket dahi edemedi. Cesedin durduğu yere dönük olmalıydı.</p>

  <p>Çabucak odadan çıktı.</p>

  <p>“Jules,” dedi, “haydi buradan çıkalım.”</p>

  <p>“Ne oldu?”</p>

  <p>Tom olanları anlattı. Sadece birkaç dakika içinde evden çıktılar. Eve geri dönmeye karar verdiler. Bir köpek de yeterliydi. Çadırla Tom’un kâsenin içinde bulduğu şeyin üstüne ikisi de artık dışarıda olmak istemiyordu.</p>

  <p>Bir bahçeden geçtiler. Sonra bir garaj yoluna adım attılar. Ardından bir tanesine daha. Köpek Jules’u çekiyordu. Tom onlara yetişmeye uğraşıyordu. Göz bağının karanlığında dışarıda kaybolacakmış gibi hissediyordu. Jules’a seslendi.</p>

  <p>“Buradayım!” diye bağırdı Jules.</p>

  <p>Tom adamın sesini takip ederek ona yetişti.</p>

  <p>“Tom,” dedi Jules. “Köpek buradaki garajla ilgili epeyce şamata çıkarıyor.”</p>

  <p>Az önceki keşfinden ötürü hâlâ titremekte olan ve sokaktaki çadırın manasızlığından ötürü içten içe korkuyla dolan Tom, yola devam etmelerini söyledi. Ama Jules, köpeğin böylesine ilgilendiği şeyin ne olduğunu öğrenmek istiyordu.</p>

  <p>“Burası evlerden bağımsız bir garaja benziyor,” dedi Jules. “Köpek içeride hayatta olan bir şeyler varmış gibi davranıyor.”</p>

  <p>Yan kapı kilitliydi. Sadece tek bir pencere bulan Jules camı kırdı. Tom’a içerisinin korunaklı olduğunu söyledi. Cam, mukavvalarla kapatılmıştı. Küçük bir pencereydi ama ikisinden birinin içeri girmesi gerekiyordu. Jules kendisinin gireceğini söyledi. Tom da aynısını söyleyince köpeği bir boruya bağlayıp iki adam da sürünerek camdan içeri girdi.</p>

  <p>İçeri girdikleri anda bir şey onlara hırlamaya başladı.</p>

  <p>Tom pencereye dönünce Jules ona seslendi.</p>

  <p>“Anlaşılan bir köpek daha bulduk.”</p>

  <p>Tom da onunla hemfikirdi. Kalbi hızlı atıyordu. <i>Olması gerekenden çok daha hızlı</i>, diye düşündü ve elini pencerenin pervazına koyup dışarı atlamaya hazırlandı.</p>

  <p>“Buna inanamıyorum,” dedi Jules.</p>

  <p>“Neye?”</p>

  <p>“Bu da bir Sibirya kurdu.”</p>

  <p>“Ne? Nasıl anladın?”</p>

  <p>“Çünkü yüzüne dokunuyorum.”</p>

  <p>Tom pencereden uzaklaşınca köpeğin bir şeyler yemekte olduğunu duydu. Jules onu besliyordu.</p>

  <p>Sonra Tom’un dirseğinin hizasından başka bir ses daha geldi.</p>

  <p>Duydukları ses başlangıçta çocuk kahkahalarını andırıyordu. Sonra onlara bir şarkıyı anımsattı.</p>

  <p>Sonunda, sesin ötmekte olan kuşlardan geldiğini anladılar.</p>

  <p><i>Kuşlar.</i></p>

  <p>Tom nazikçe geri çekildi. Ötme sesleri kesildi. Tekrar öne doğru bir adım attığında kuşların sesi yeniden yükseldi.</p>

  <p>Bir önceki gün evden ayrılırken hissetmeyi umduğu heyecana gömülerek, <i>tabii ki,</i> diye düşündü Tom.</p>

  <p>Jules sakince köpeğe yaklaşırken Tom, ötme sesleri dayanılmaz olana dek kuşlara doğru ilerlemeye devam etti. Elini uzatınca bir rafla karşılaştı.</p>

  <p>“Tom,” dedi Jules karanlığın içinden, “dikkatli ol...”</p>

  <p>“Kutunun içindeler,” dedi Tom.</p>

  <p>“Ne?”</p>

  <p>“Babası avcı olan biriyle birlikte büyümüştüm. Onun kuşları da aynı şekilde ötüyordu. Yanlarına yaklaştıkça seslerini yükselteceklerdir.”</p>

  <p>Tom’un elleri kutunun üzerindeydi.</p>

  <p>Düşünüyordu.</p>

  <p>“Jules,” dedi, “haydi eve gidelim.”</p>

  <p>“Köpekle biraz daha zaman geçirmeyi isterim.”</p>

  <p>“Bunu evde yapmak zorunda kalacaksın. Sorun olursa onları bir odaya kilitleyebiliriz. Ama bulmak için yola çıktığımız şeyleri bulduk. Haydi, eve dönelim.”</p>

  <p>Jules ikinci Sibirya kurduna da bir tasma bağladı. Bu daha kolay olmuştu. Yan kapıyı kullanarak garajdan çıkarlarken Jules Tom’a, “Kuşları da mı alıyorsun?” diye sordu.</p>

  <p>“Evet. Bir fikrim var.”</p>

  <p>Dışarı çıktıklarında ilk Sibirya kurdunu da alıp eve doğru yola koyuldular. Jules ikinci köpekle yürürken Tom ilk köpekle yürüyordu. Yavaşça bahçelerden ve garaj yollarından geçtiler. Ta ki bir önceki gün koydukları işarete ulaşana kadar.</p>

  <p>Verandaya ulaştıklarında kapıyı çalmadan önce Tom içeride tartışmakta olan ev arkadaşlarını duydu. Sonra arkalarındaki sokaktan gelen bir ses daha duyduğunu düşündü.</p>

  <p>Döndü.</p>

  <p>Bekledi.</p>

  <p>Çadırın, şu anda dikilmekte oldukları yere ne kadar yakın olduğunu merak etti.</p>

  <p>Sonra kapıya vurdu.</p>

  <p>İçerideki tartışma kesildi. Felix ona seslenince Tom adama cevap verdi.</p>

  <p>“Felix! Benim. Tom!”</p>
</body>
</html>
