<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1><a id="bookmark1"></a>38</h1>

  <p>Yerde yatarken, her şeyin bittiği yer burası olabilir diye düşünüyorum. Göğsüm hissettiğim acıyla alev almış gibi. Zorlukla nefes alabiliyorum. Kimball’ın bir iki adım atıp bana biraz daha yaklaşması ve hayatıma son verecek kurşunu kafama sıkması her şeyi bitirmeye yetecek. Ama koridordan gelen ayak sesleri var ve ben, Kimball’ın da bu sesleri işittiğini biliyorum. Bu yatak odasında, az önce vurduğu kadınla birlikte kapana kısılmış durumda. Kapıyı tekmeliyorlar, salak gibi beni evimdeki davetsiz misafirden koruyacağını düşünerek kilitlediğim kapıyı. Kapıyı kilitlerken beni kurtaracak kişileri de dışarıda bıraktığımı bir an olsun düşünmemiştim. Bir hafta boyunca bu saldırıyı bekleyerek beni gözlerinin önünden ayırmayan, beni evime kadar takip eden polisler dışarıda kalmıştı. Bu gece hepimiz hatalar yaptık, belki de ölümcül sonuçlan olacak hatalar. Kimball'ın ben evde değilken evime girmesini beklemiyorduk; eve geldiğimde çoktan içeri girdiğini ve beni yatak odamda beklediğini tahmin edememiştik.</p>

  <p>Ama hataların en büyüğünü Kimball yapmıştı.</p>

  <p>Menteşeleri dağılan kapı parçalanarak açılıyor. Polisler saldırıya geçen, gözü dönmüş boğalara benziyorlar. Bağırışlar ve zemini döven ayak sesleri, keskin ter ve saldırganlık kokularıyla içeri dalıyorlar. Çıkardıkları sesler azgın bir kalabalık olduklarını düşündürüyor, ancak sonra biri elektrik düğmesini çeviriyor ve sadece dört dedektif olduğunu görüyorum. Ellerindeki silahların tümü KimbaJl’ın üzerine çevrilmiş durumda.</p>

  <p>“At silahım!” diye emrediyor dedektiflerden biri.</p>

  <p>Kimball hiçbir şey yapamayacak kadar sersemlemiş görünüyor. Gözleri kederli boş çukurlar gibi, yüzünde inanmazlık ifadesi var. O emir almaya değil, emir yağdırmaya alışkın bir adam.</p>

  <p>Tabancasını çaresizce kavramış öylece duruyor; sanki tabanca ondan habersiz eline yapışmış da, istediği halde onu elinden bırakamıyor.</p>

  <p>“Silahı yere bırakın yeter Bay Rose” diyor Jane Rizzoli. “Sonra konuşabiliriz.”</p>

  <p>Onun içeri girdiğini görmemiştim. Rizzoli’den çok daha cüsseli olan erkek dedektifler önümde durdukları için onu göremiyorum. Rizzoli diğer dedektiflerin yanından geçip odanın ortasına doğru ilerliyor, sağ kolundaki alçıya rağmen büyük bir özgüvenle yürüyen, ufak tefek ve korkusuz bir kadın bu. Bir an benim olduğum tarafa bakıyor, gözlerimin hâlâ açık olduğunu ve kanamam olmadığını görmek için atılan bir bakış bu. Sonra dikkatini yeniden Kimball'a çeviriyor.</p>

  <p>“Silahı bırakırsanız her şey daha kolay olacak" diyor Dedektif Rizzoli usulca, galeyana gelmiş çocuğunu sakinleştirmeye çalışan bir anne gibi. Diğer dedektifler etraflarına şiddet ve testosteron yayıyorlar, ama elinde silah tutmayan tek kişi olmasına rağmen Rizzoli son derece sakin görünüyor.</p>

  <p>“Zaten çok fazla insan hayatını kaybetti” diyor Rizzoli. “Hadi, bu işi burada bitirelim artık.”</p>

  <p>Kimball bir direnişten çok aldırmazlık ifade eden bir hareketle başını sallıyor. “Artık bir önemi kalmadı” diye mırıldanıyor. “Cynthia öldü. Bütün bunlar yüzünden acı çekmesi gerekmeyecek.”</p>

  <p>“Bunca yıldır Bradley’nin öldüğünü ondan sakladınız mı?”</p>

  <p>“Bradley öldüğünde Cynthia hastaydı. Öylesine hastaydı ki, o ayı bile çıkaramayacağını düşünüyordum. Nasıl olsa ölüyor, bu haberi duymasına gerek yok diye düşündüm.”</p>

  <p>“Ama yaşadı.”</p>

  <p>Kimball yorgun bir ifadeyle gülüyor. “Âdeta bağışlanmıştı. Beklenmedik mucizelerden biriydi ve on iki yıl boyunca da devam etti. Bu yüzden ben de söylediğim yalanı sürdürmeye mecbur kaldım. Jimmy‘nin gerçekleri örtmesine yardım etmek zorundaydım."</p>

  <p>“Cesedi teşhis etmek için kullandıkları DNA örneği eşinizin yanağından alınmıştı. O karınızın DNA’sıydı, Carrie Otto’nun değil.”</p>

  <p>“Polisin, cesedin Jimmy’ye ait olduğuna ikna edilmesi gerekiyordu.”</p>

  <p>“Jimmy Otto’nun yeri hapishaneydi. Bir katili korudunuz,”</p>

  <p>“Ben <i>Cynthia'yı</i> koruyordum!”</p>

  <p>Cynthia’yı, on iki yıl önce ailelerine verdiğime inandığı zarardan korumaya çalışmıştı. Kendimi savunmak haricinde bir günah işlemediğime inandığım halde, Bradley’nin ölümünün birçok hayatın yıkımına neden olduğunu kabul ediyorum. Kimball'ın ıstırap içindeki yüzünde çektiği işkencenin izlerini görüyorum, intikam almayı istemesi, on iki yıl boyunca beni aramaya devam etmesi ve en az Jimmy Otto kadar saplantılı bir şekilde peşime düşmesi şaşırtıcı bir şey değil.</p>

  <p>Silahlarını üzerine çeviren dedektiflerin meydana getirdiği o idam mangasına rağmen Kimball silahını teslim etmiyor. Bundan sonra olacakların odadakileri şaşırtması mümkün değil. Kimball'ın gözlerindeki ifadeyi ben de Jane Rizzoli kadar kesin bir şekilde görebiliyorum. Kabullenme. Boyun eğme. Açıklama yapmaya gerek duymadan, hiç tereddüt etmeden tabancanın namlusunu kendi ağzına sokup tetiği çekiyor.</p>

  <p>Patlama duvarların üzerine kıpkırmızı kanların püskürmesine neden oluyor. Kimball’ın bacakları bedeninin ağırlığını daha fazla taşıyamıyor ve Kimball bir kum torbası gibi yere yığılıyor.</p>

  <p>Ölümü ilk görüşüm değil bu. Şimdiye kadar bu görüntüye bağışıklık kazanmış olmalıydım. Ama Kimball'ın parçalanmış kafasına, kafatasından sızan kana ve zemindeki küçük kan birikintisine bakıyorum ve aniden kendimi boğulacak gibi hissediyorum. Üzerimdeki bluzun düğmelerini yırtarcasına çözüp Jane Rizzoli’nin giymem için ısrar ettiği çelik yeleği çıkarmaya çalışıyorum. O yelek mermiyi durdurduğu halde, aldığım darbe yüzünden hâlâ acı içindeyim. Merminin çarptığı yerin çürüyeceği kesin. Yeleği üzerimden çıkarıp bir kenara fırlatıyorum. Odadaki dört adamın sutyenimi görecek olmaları umurumda değil. Tenime bantla tutturulmuş mikrofon ve kabloları da söküp atıyorum, bu gece hayatımı kurtaran bu cihazlar oldu. Üzerimde bir mikrofon taşımasaydım, polis dinlemeseydi, Kimball'la konuşmamı duymayacaklardı. Kimball’ın evime girdiğini öğrenemezlerdi o zaman.</p>

  <p>Dışarıdaki siren sesleri giderek yaklaşıyor.</p>

  <p>Bluzumun düğmelerini yeniden ilikliyor, ayağa kalkıyor ve odadan çıkarken Kimball Rose’un cesedine bakmamaya çalışıyorum.</p>

  <p>Gece, telsiz konuşmaları ve polis araçlarının ışık saçan tepe lambalarıyla canlanmış durumda. O kaleydoskop parıltıları içerisinde, görülebileceğim bir yerde durmama rağmen ışıklardan kaçmaya çalışmıyorum. Neredeyse çeyrek yüzyıldır ilk kez gölgelerde saklanmama gerek yok.</p>

  <p>İyi misin?”</p>

  <p>Dönüyor ve Dedektif Jane Rizzoli’nin yanımda durduğunu görüp “İyiyim” diyorum.</p>

  <p>“İçeride olanlar için üzgünüm. Sana bu kadar yaklaşmamalıydı.”</p>

  <p>“Ama artık bitti.” Tatlı bir özgürlük nefesi alıyorum. “Önemli olan da bu. En sonunda her şey bitti."</p>

  <p>“Hâlâ San Diego polisinin sana soracağı bazı sorulara yanıt vermen gerekiyor. Bradley’nin ölümüyle ilgili sorular. O gece olanlarla ilgili sorular.”</p>

  <p>“Onlarla başa çıkabilirim.”</p>

  <p>Bir sessizlik oluyor. “Tabii, sen halledersin” diyor Jane. “Her şeyle başa çıkabileceğini biliyorum.” Jane’in sesinde bir saygı tınısı fark ediyorum, ben de ona aynı saygıyı hissediyorum.</p>

  <p>“Artık gidebilir miyim?” diye soruyorum.</p>

  <p>“Her zaman nerede olduğunu bildiğimiz sürece evet."</p>

  <p>“Beni nerede bulacağınızı biliyorsunuz.” <i>Kızım neredeyse ben de orada olacağını.</i> Karanlıkta küçük bir veda hareketi yapıyor ve arabama doğru yürümeye koyuluyorum.</p>

  <p>Bunca yıldır bu anın hayalini kurup durdum ben; dönüp omzumun üzerinden arkamı kontrol etmek zorunda kalmayacağım, sonuçlarından korkmaksızın nihayet kendi adımı kullanabileceğim bir günün hayalini. Gördüğüm rüyalarda, göz kamaştırıcı bir keyif anı bu; bulutların aralandığı, şampanyanın aktığı ve yaşadığım mutluluğu gökyüzüne haykırdığım bir an. Ancak o anın bu şekilde gerçekleşmesini beklemiyordum. İnsanın ayaklarını yerden kesen çılgınca bir neşe yerine, daha hafif şeyler hissediyorum şu an. Kendimi rahatlamış ve yorgun, ama bir parça da kayıp hissediyorum. Bütün bu yıllar boyunca korku sürekli hayat arkadaşımdı, şimdiyse korku olmadan hayatımı sürdürmeyi öğrenmem gerekiyor.</p>

  <p>Arabamı kuzeye doğru sürerken, korkunun zamanla yıpranmış keten katmanları gibi söküldüğünü, rüzgârda uçuşarak dağıldığını ve geceye doğru savrulduğunu hissediyorum. Korkularıma tutunmaya çabalamıyorum. Bütün korkularımı arkamda bırakıyor ve arabayı kuzeye, Chelsea’dcki küçük bir eve doğru sürüyorum.</p>

  <p>Kızıma doğru.</p>
</body>
</html>
