<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>32</h1>

  <p>Yirmi yıllık bakımsızlık, sert kışlar, işgalci ağaç dalları ve donup kabarmış toprak Hilzbrich Enstitüsü'ne giden özel yolun yükselip alçalan, kırık dökük bir asfalta dönüşmesine neden olmuştu. Jane SATILIK MÜLK tabelasının önünde durdu ve Subarusunun motoru rölantide çalışırken, harap haldeki o yoldan devam etmenin iyi bir fikir olup olmadığını düşündü. Girişi kapatan bir zincir yoktu; bu mülke isteyen herkes girebilirdi.</p>

  <p>Herhangi biri orada bekliyor olabilirdi.</p>

  <p>Cep telefonunu çıkardı ve hâlâ şebeke sinyalinin olduğunu gördü. Destek istemek için bölge polisini aramayı düşündü, sonra da bunun küçük düşürücü, kötü bir fikir olduğuna karar verdi. Kasaba polislerinin ürkütücü Maine ormanlarıyla başa çıkmak için destek isteyen büyük şehir dedektifiyle alay etmelerini istemiyordu. <i>Doğru Dedektif, o kokarcalar ve kirpiler ölümcül olabilir.</i></p>

  <p>Yol boyunca ilerlemeye devam etti.</p>

  <p>Subarusu çatlak asfaltın üzerinde hoplaya zıplaya ilerlemeye koyuldu ve arabaya doğru uzanan ağaç dalları arabanın kapılarını çizdi. Pencere camını indiren Jane çürüyen yaprakların ve nemli toprağın kokusunu aldı. Yol gittikçe kötüleşiyordu. Jane arabayı önüne çıkan çukurların etrafından dolaştırırken, aksların kırılabileceği ve ormanın orta yerinde bir başına mahsur kalabileceği geldi aklına. Bu olasılık, aslında çok daha tehlikeli olan büyük şehrin caddelerinde yürümekten daha fazla rahatsız ediyordu onu. Şehri tanırdı Jane ve tehlikeleriyle de başa çıkabilirdi.</p>

  <p>Ormansa onun için yabancı bölgeydi.</p>

  <p>En sonunda ağaçlar aralandı ve bir açıklık göründü. Jane arabayı her tarafını otlar bürümüş bir park yerine çekip motoru kapattı. Arabasından inip korkunç bir hayalet gibi karşısında dikilen, terk edilmiş Hilzbrich Enstitüsü’ne baktı. Bina hâlâ bir tedavi kurumu gibi görünüyordu, ancak beton yapıyı çevreleyerek sert görünümünü yumuşatan fundalıklar, şimdilerde işgalci yabani otlara teslim olmuştu. Jane bu kale gibi binanın, sorunlu oğluyla buraya gelen bir aile üzerinde ne gibi bir etki yaratacağını hayal etmeye çabaladı. Bir oğlan çocuğunun derhal ve kalıcı bir şekilde hizaya getirileceği, hiçbir müsamahaya, hiçbir iltimasa yer olmayan bir yer görünümündeydi. Bu bina ödün vermeyen bir sevgi ve katı şuurlar vaat ediyordu. Başlarını kaldırıp sert görünümlü bu dış cepheye bakan çaresiz veliler, orada umut görmüş olmalıydılar.</p>

  <p>Ama şimdi bina o umutların nasıl boş olduğunu ortaya koyuyordu. Pencerelerin çoğu tahta levhalarla kapatılmıştı. Ölü yaprak yığınları öndeki girişin önüne sürüklenmiş, tıkanan çatı oluklarından paslı sular akarak duvarda çizgi çizgi kahverengi lekeler yapmıştı. Doktor Hilzbrich'in burayı satamaması şaşırtıcı değildi: Bina tek kelimeyle korkunç görünüyordu.</p>

  <p>Otoparkta duran Jane ağaçların arasında uğuldayan rüzgâra, böcek vızıltılarına kulak verdi. Sıradışı herhangi bir şey yok gibiydi, duydukları ormandaki bir yaz öğleden sonrasının seslerinden ibaretti. Doktor Hilzbrich’in ödünç verdiği anahtarları çıkardı ve girişe doğru yürüdü. Ancak kapıyı görünce aniden olduğu yerde kaldı.</p>

  <p>Kilit kırılmıştı.</p>

  <p>Elini tabancasına attı ve ayağıyla yavaşça kapıyı itti. Kapı açılınca üçgen şeklinde bir ışık huzmesi kapının ardındaki karanlığa doğru yayıldı. Cebindeki feneri içeriye tutan Jane, zemine saçılmış boş bira kutuları ve sigara paketleri gördü. Karanlıkta sinekler vızıldıyordu. Jane’in kalbi bir anda hızlı hızlı atmaya başladı, elleri aniden buz kesti. Çoktan çürümeye başlamış bir leş kokusu geliyordu burnuna.</p>

  <p><i>Tanrım ne olur Josephine olmasın.</i></p>

  <p>Binaya girdi, kırılmış cam parçalarına basınca iyice ufalanan camlar çatırdadı. Fenerin ışığını ağır ağır odada dolaştırmaya başladı ve gözüne duvarların üzerine karalanmış yazılar çarptı. GREG VE BEN SONSUZA DEK! KARI YALAR YUTAR! Bunlar bildik lise zırvalarıydı. Yazılarla daha fazla oyalanmayan Jane fenerin ışığını uzak köşeye doğru kaydırdı. Işık köşeye ulaştığı zaman Jane donmuş gibi durdu.</p>

  <p>Yerde kıvrılmış yatan koyu renkli bir şey vardı.</p>

  <p>Köşeye doğru ilerledikçe çürüme kokusu dayanılamayacak kadar artmıştı. Başını eğip yerdeki ölü rakuna bakan Jane kıvıl kıvıl kurtçukları gördü ve aklına kuduz geldi. Binada yarasa olup olmadığını merak etti.</p>

  <p>Koku yüzünden öğürerek gerisingeri dışarıya, otoparka koştu, dışarı çıkınca derin derin nefes alarak ciğerlerini temizlemeye çalıştı. Tekerlek izlerini de ancak o zaman, ağaçların karşısında dururken fark etti. Otoparkın asfalt zemininden ormana doğru giden bu izler toprak yolda derin çizgiler bırakmıştı. Ezilmiş ve kırılmış ağaç dallarına bakan Jane, bitki örtüsündeki bu hasarın yakın zamanda meydana geldiğini anladı.</p>

  <p>Tekerlek izlerini takip ederek ormanın içine doğru biraz yürüdü ve izlerin, bir arabanın geçmesi için fazlasıyla dar olan yürüyüş patikasının başladığı yerde kesildiğini gördü. Patikanın başlangıcını belirleyen tabela bir ağaca çivilenmiş halde duruyordu:</p>

  <p>YUVARLAK PATİKA</p>

  <p>Burası enstitünün en eski yürüyüş yollarından birisiydi. Hilzbrich, Bradley’nin dışarıda olmayı sevdiğini anlatmıştı. Yıllar önce muhtemelen oğlan bu patikada yürüyüşler yapmıştı. Ormanın içlerine doğru ilerleme düşüncesi Jane'in kalp atışlarının hızlanmasına neden oldu. Başını eğip yerdeki tekerlek izlerine baktı. Bu izleri bırakan kişi her kimse şimdi burada değildi, ama her an geri dönebilirdi. Jane belindeki silahın ağırlığım hissetmesine rağmen bir refleksle uzandı ve silahın yerinde durduğundan emin olmak için tabancasını yokladı.</p>

  <p>Patika boyunca ilerlemeye başladı. Bitkiler yer yer patikayı öylesine kaplamıştı ki, Jane bazen patikadan saptığını fark ediyor ve yeniden patikaya dönmek için geldiği yoldan geri dönmeye mecbur kalıyordu. Tepedeki ağaç dalları iyice sıklaşmış ve gün ışığına engel olmaya başlamıştı. Jane cep telefonunu kontrol etti ve artık çekmediğini görünce yılgınlığa kapıldı. Dönüp baktığında, arkasını tamamen ağaçların kuşattığını gördü. Ancak ileride, ağaçlar seyrekleşir gibiydi ve Jane güneş ışınlarının dalların arasından süzüldüğünü görebiliyordu.</p>

  <p>Açıklığa doğru ilerlemeye devam etti. Ölmek üzere olan ya da çoktan ölmüş, gövdeleri sadece kabuktan ibaret kalmış ağaçların önünden geçti. Aniden zemin yumuşadı ve Jane’in ayağı bileğine kadar çamura battı. Ayağını çekip çamurdan çıkaran Jane neredeyse ayakkabısını çamurda bırakıyordu. Başım eğdi ve iğrenerek çamur içindeki paçasına baktı. <i>Ormandan nefret ediyorum. Vahşi doğada bir şeyler yapmaktan nefret ediyorum, ben bir polisim</i>, <i>orman görevlisi değil.</i></p>

  <p>Sonra gözüne bir ayak izi çarptı: Bir erkeğe ait, kırk üç-kırk dört, numara bir ayak izi.</p>

  <p>Her hışırtı, her böcek sesi şimdi olduğundan daha yüksek çıkıyor gibiydi. Patikadan uzaklaşan başkaca izler gördü ve sukamışlarının önünden geçerek izleri takip etmeye koyuldu. Artık ayakkabılarının ıslanmasına, paçalarının çamura batmasına aldırmıyordu. Bütün dikkatini, bataklığın daha da içlerine doğru giden o ayak izlerine vermiş durumdaydı. Ana patikadan ayrıldığı noktayı çoktan kaybetmişti. Tepedeki güneş, öğlen saatlerinin epeyce geride kaldığını söylüyordu ve orman da tuhaf bir şekilde sessizleşmişti. Ne kuşlar şakıyor ne de rüzgâr esiyordu. Jane sadece yüzünün etrafında vızıldayıp duran sivrisineklerin vızıltılarını duyuyordu.</p>

  <p>Ayak izleri dönerek bataklığın kıyısından ayrılıp kuru topraklara doğru yöneldi.</p>

  <p>Yön değişikliği yüzünden şaşıran Jane durakladı, ta ki ağacı fark edene dek. Ağacın gövdesine naylon bir ip sarılmıştı. İpin diğer ucu bataklığa doğru gidiyor ve çay renkli suyun yüzeyinden aşağı doğru inerek gözden kayboluyordu.</p>

  <p>Jane ipi yokladı ve çekiştirince mukavemet gösterdiğini fark etti. İpin suyun altında kalan kısmı yavaş yavaş dışarı çıkmaya başlamıştı. Türlü bitkilere dolanmış ip yüzeye çıktıkça, Jane daha büyük bir kuvvetle, kendini geriye vererek tüm gücüyle ipe asılmaya başladı. Aniden suyun yüzeyinde bir şey belirdi; Jane’in çığlık atmasına ve dehşetle geri çekilmesine neden olan bir şey. Jane bir anlığına, grotesk bir su perisi gibi, boş göz çukurlarıyla kendisine bakan bir yüz görmüştü.</p>

  <p>Sonra yüz yeniden bataklığın derinliklerine doğru gömüldü, ağır ağır.</p>
</body>
</html>
