<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>37</h1>

  <p>Kızı uyuyordu. Josephine’in saçları yeniden uzayacaktı, çürükleri de şimdiden iyileşmeye başlamıştı, ancak Medea yatak odasının yumuşak ışığında onu izlerken kızının küçük bir çocuk kadar kırılgan ve korumasız göründüğünü düşünüyordu. Bazı açılardan yine küçük bir çocuk oluvermiş gibiydi. Odasında gece boyunca bir ışığın yanık kalmasında ısrar etmişti. Birkaç saatten daha uzun bir süre boyunca yalnız bırakılmak hoşuna gitmiyordu. Medea bu korkunun geçici bir şey olduğunu, Josephine’in zaman içinde eski cesaretine yeniden kavuşacağını biliyordu. Şimdilik Josephine’in içindeki savaşçı kadın kış uykusundaydı ve iyileşiyordu, ama bir gün geri dönecekti. Medea, kızını da en az kendini tanıdığı kadar tanıyordu ve o kırılgan dış kabuğun altında bir dişi aslanın kalbi atmaktaydı.</p>

  <p>Medea, yatak odasının kapısından onları izlemekte olan Nicholas Robinson’a bakmak için döndü. Josephine’i evine kabul etmişti, Medea da kızının orada güvende olacağına emindi. Bu son hafta içerisinde Nicholas’ı tanıma fırsatı bulmuş ve ona güvenmeye başlamıştı. Belki heyecan verici biri değildi, bir parça müşkülpesent ve fazla ciddi bir adamdı; ama bütün bunlara rağmen, pek çok açıdan Josephine için uygun biriydi. Aynca kendini adamaktan da çekinmiyordu. Medea’nın bir erkekten beklediği başka bir şey yoktu. Geride kalan yıllar içerisinde güven duyduğu az sayıda insan olmuştu ve Nicholas’ın gözlerinde, bir zamanlar Gemma Hamerton’ın gözlerinde şahit olduğu aynı sarsılmaz sadakati görebiliyordu. Gemma, Josephine için kendi hayatını feda etmişti.</p>

  <p>Aynı şeyi Nicholas’ın da yapacağına inanıyordu Medea.</p>

  <p>Adamın evinden uzaklaşırken Nicholas’ın ardından kapıyı kilitlediğini işitti ve başına ne gelirse gelsin, kızının iyi ellerde olacağından en ufak bir şüphe duymadığını hissetti. Bu, Medea’nın bel bağlayabileceği bir şeydi ve ona arabasına binip, güneye, Milton’a gitmesi için cesaret veriyordu.</p>

  <p>Medea, Milton’da bir ev kiralamıştı. Ev otlarla kaplı geniş bir arazinin ortasındaydı ve etrafta başka ev yoktu. Fareler tarafından işgal edilmiş durumdaydı; geceleri yatağında, kemirgen işgalcilerden çok daha uğursuz sesler duymaktan korkarak etrafa kulak kabarttığında sadece farelerin seslerini duyuyordu. Bu gece canı oraya dönmeyi hiç istemediği halde arabayı sürmeye devam etti ve dikiz aynasında kendisini takip eden arabanın farlarını gördü.</p>

  <p>Peşindeki ışıklar Milton’a varıncaya kadar onu takip etmeye devam etti.</p>

  <p>Evin ön kapısını açıp içeri girdiğinde, Medea toz ve eski halılardan yayılan o eskimişlik kokusunu aldı, biraz da küf kokusu var gibiydi. Küfün insanı hasta edebileceğini okumuştu bir yerlerde. Ciğerlere zarar verebilir, bağışıklık sistemini bozabilir ve en sonunda da öldürürdü. Burada yaşayan son kiracı seksen yedi yaşında yaşlı bir kadındı ve bu evde ölmüştü; belki de onun işini bitiren de bu küftü. Her zaman yaptığı gibi pencereleri ve kapıları kontrol ederek evin içinde dolanırken, ölümcül küf partiküllerini soluduğunu hissetti ve güvenlik takıntısı yüzünden, kendisini zehirleyebilecek havayı bu evin içine hapsettiğini düşünüp gülümsedi.</p>

  <p>Mutfakta kendine sert bir kahve hazırladı, gerçek bir kahve. Asıl istediği ise sıkı bir votka tonikti ve bu ikisine duyduğu hasret, bir bağımlının yaşadığı şiddetli yoksunluğa benziyordu. Bir yudum alkol, hem sinirlerini yatıştırmaya hem de bu evin her köşesine sinmiş gibi görünen korku hissinin silinip gitmesine yetecekti. Ama bu gece votka içmek için uygun bir gece değildi, bu yüzden içindeki şiddetli arzuya direndi. Votka yerine kahvesini yudumladı, hem zihnini berraklaştırmaya yetecek kadar sertti hem de onu gergin bir ruh haline sokmayacaktı. Bu akşam sinirlerinin sağlam olmasına ihtiyacı vardı.</p>

  <p>Yatağa gitmeden önce, ön taraftaki pencereden son kez etrafa baktı. Ortalık sessizdi, öyleyse belki de bu gece gelmeyeceklerdi. Belki de cezasını biraz daha ertelemeye karar vermişlerdi. Eğer öyleyse hile, bu geçici bir şeydi. İdam mahkûmlarına ayrılmış bir hücrede her sabah gözlerini açıp, darağacına götürüleceği günün o gün olup olmadığım bilmemeye benziyordu. Kaçınılmaz sonla randevusu hakkındaki belirsizlik, hüküm giymiş bir tutuklunun çıldırmasına neden olabilirdi.</p>

  <p>Kendini hüküm giymiş o tutuklu gibi hissederek, koridor boyunca ilerleyip yatak odasına yürüdü ve bu gecenin de son on gece gibi olaysız geçip geçmeyeceğini merak etti. Olaysız bir gece olmasını dilese de, bunun kaçınılmaz olanı ertelemek anlamına geldiğinin farkındaydı. Koridorun sonuna geldiğinde evin giriş holüne doğru dönerek ışığı kapatmadan önce son bir kez etrafa bakındı. Hol karanlığa gömülürken, yoldan geçen bir arabanın farları ön taraftaki pencerelere yansıdı. Araba yavaş yavaş ilerliyordu, sanki şoförü dikkatle evi inceliyormuş gibi.</p>

  <p>işte o zaman anladı Medea. Bir ürperti hissetti, sanki damarlarındaki kan donuvermişti. <i>Bu gece.</i></p>

  <p>Aniden titremeye başladı. Kendini hazır hissetmiyordu. Onu neredeyse otuz yıldır hayatta tutan stratejiye bir kez daha başvurmak oldukça cazip bir fikir gibi göründü ona: kaçmak. Ama bu sefer kalıp mücadele edeceğine dair kendine söz vermişti. Bu sefer tehlikede olan kızının hayatı değil, sadece Medea’nın hayatıydı. En sonunda özgür olmak anlamına gelecekse, kendi hayatıyla kumar oynamaya razıydı.</p>

  <p>Yatak odasının karanlığına doğru yürüdü, buradaki perdeler fazlasıyla inceydi. Işıkları yakacak olursa silueti kolayca pencereden görülebilirdi. Görünmezse ona saldırmaları da mümkün olmazdı, bu yüzden ışığı yakmadı. Yatak odasının kapısında eften püften bir kilit vardı ve bunu açmak bir dakikadan fazla sürmezdi; ancak bu bir dakika, Medea için çok değerli bir zaman olabilirdi. Medea kapıyı kilitleyerek yatağa doğru döndü.</p>

  <p>Ve karanlığın içinde birinin soluklarını işitti.</p>

  <p>Bu ses Medea’nın ensesindeki tüylerin diken diken olmasına yol açtı. Kendisi kapıları kilitlemekle, pencereleri birer birer kontrol etmekle meşgulken, davetsiz misafiri çoktan eve girmiş, onu beklemekteydi. Kendi yatak odasında.</p>

  <p>Adam sakin bir ses tonuyla, “Kapıdan uzaklaş" dedi.</p>

  <p>Medea odanın köşesinde, bir sandalyede oturan adamı zar zor seçebiliyordu. Adamın elindekini görmeye ihtiyacı yoktu, tabanca tuttuğunu biliyordu. Adamın söylediğini yaptı.</p>

  <p>“Büyük bir hata yaptın” dedi Medea.</p>

  <p>“Asıl hatayı yapan sensin Medea. On iki yıl önce. Savunmasız bir oğlanı kafasının arkasından vurmak nasıl bir histi? Sana zarar vermemiş bir oğlanı."</p>

  <p>“Evime girmişti. Kızımın yatak odasındaydı.”</p>

  <p>“Ona zarar vermemişti.”</p>

  <p>“Verebilirdi."</p>

  <p>“Bradley saldırgan bir çocuk değildi. O zararsızdı."</p>

  <p>“Yanındaki arkadaşı zararsız değildi ve sen de biliyorsun bunu. Jimmy'nin ne tür bir yaratık olduğunu biliyorsun."</p>

  <p>“Benim oğlumu Jimmy öldürmedi. <i>Sen</i> öldürdün. Jimmy o gece beni arayacak kadar terbiyeliydi en azından. Bana Bradley’nin öldüğünü haber vermek için."</p>

  <p>“Sen buna <i>terbiye</i> mi diyorsun? Jimmy seni kullandı Kimball.”</p>

  <p>“Ben de onu kullandım."</p>

  <p>“Kızımı bulmak için mi?"</p>

  <p>“Hayır, kızını bulan bendim. Onu işe alsın ve izleyebileceğim bir yenle kalmasını sağlasın diye Simon’a para ödedim."</p>

  <p>“Peki Jimmy'nin ona yaptıkları hiç mi umurunda değildi?” Üzerine çevrili tabancaya rağmen Medea’nın sesi öfkeyle yükseldi. “O senin <i>torunun</i>}.”</p>

  <p>“Onun yaşamasına izin verecekti. Jimmy ile anlaşmamız böyleydi. Bu iş sona erdikten sonra Josephine’i serbest bırakacaktı. Ben sadece <i>senin</i> ölmeni istiyordum.”</p>

  <p>“Bu Bradley’yi geri getirmez ki.”</p>

  <p>“Ama bir döngünün sonlanmasını sağlar. Sen oğlumu öldürdün. Bunun bedelini ödemek zorundasın. Jimmy bu işi benim adıma halledemediği için üzgünüm."</p>

  <p>“Polis bunu senin yaptığını anlayacaktır. Sadece intikam almak uğruna her şeyden vaz mı geçeceksin?"</p>

  <p>“Evet. Çünkü kimse aileme zarar veremez."</p>

  <p>“Bunun acısını karın çekecek.”</p>

  <p>“Karım öldü” dedi adam. Bu söz odada buz gibi bir hava esmesine neden oldu. “Cynthia dün gece öldü. Tek istediği, sürekli hayalini kurduğu şey, oğlumuzu bir kez daha görebilmekti. Sen o ihtimali çaldın ondan. Tanrı’ya şükürler olsun ki gerçekleri asla öğrenmedi. Onu korumayı başarabildiğim tek şey bu oldu işte, oğlumuzun bir cinayete kurban gittiğini öğrenmedi." Derin bir nefes aldı, sonra yavaşça ciğerlerindeki havayı boşalttı. “Şimdi halletmem gereken bir tek bu iş kaldı."</p>

  <p>Medea karanlıkta adamın kolunun yukarı kalktığını gördü, Kimball’ın elindeki tabancayı kendisine yönelttiğini biliyordu. Bundan sonra olacakların, on iki yıl önce Bradley'nin öldüğü gece başlayan olayların sonucu olduğunu biliyordu. Bu geceki atış, aslında daha önce ateşlenen o tabancanın yankısından başka bir şey olmayacaktı, on iki yıllık gecikmeyle gelen bir aksiseda Kendi içerisinde tuhaf bir tür adaletti bu. Medea bunun nedenini anlayabiliyordu, çünkü o da bir anneydi ve biri çocuğuna zarar verirse, o da intikamını almayı isterdi.</p>

  <p>Yapmak üzere olduğu şey yüzünden Kimball Rose’u suçlamıyordu Medea.</p>

  <p>Kimball tetiği çekerken, Medea tuhaf bir şekilde olacaklara hazırlıklı olduğunu hissetti. Kurşun göğsüne isabet etti.</p>
</body>
</html>
