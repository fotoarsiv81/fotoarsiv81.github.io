<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>31</h1>

  <p>Küflü döşeğin üzerinde gözleri açık yatan Josephine, hapishanesinin karanlığına baktı ve on iki yıl önce, annesiyle birlikte San Diego’dan kaçtıkları günü düşünmeye başladı. Medea yerdeki kanı temizlemiş, duvarları yıkamış, evlerine giren o adamdan kurtulmuş ve hayatları sonsuza dek değişmişti. Ve sabah olmuştu.</p>

  <p>Sınırı geçip Meksika’ya girmişlerdi. Arabaları Baja’nın çalılar ve bodur ağaçlarla kaplı kavruk topraklarında ilerlerken, Josephine korkuyla titremeye devam ediyordu. Ancak Medea tuhaf bir şekilde sakin ve dikkatliydi, direksiyondaki elleri hiç titremiyordu. Josephine, annesinin nasıl olup da bu kadar sakin olabildiğini anlamamıştı. Anlamadığı öylesine çok şey vardı ki. O gün, annesinin gerçek halini gördüğü ilk gündü.</p>

  <p>O gün, bir dişi aslanın kızı olduğunu öğrendiği gündü.</p>

  <p>“Bugüne kadar ne yaptıysam hepsi senin içindi” demişti Medea Josephine’e. Arabaları sıcakta ışıldayan siyah asfaltta hızla ilerlemeye devam ediyordu. “Her şeyi ikimizi bir arada tutmak için yaptım. Biz bir aileyiz tatlım ve ailelerin de bir arada kalmaları gerekir.” Medea başını çevirerek yaralı bir hayvan gibi büzüşmüş bir halde yanında oturan kızına bakmıştı. “Sana çekirdek aile hakkında ne anlattığımı hatırlıyor musun? Antropologların çekirdek aileyi ne şekilde tanımladıklarını?”</p>

  <p>Adamın biri evlerinde kan kaybından ölmüştü. Adamın cesedinden kısa bir süre önce kurtulmuş ve ülkeden kaçmışlardı. Ve annesi sakin sakin antropolojik açıklamalarda bulunuyordu.</p>

  <p>Kızının gözündeki kuşkulu bakışlara rağmen anlatmaya devam etmişti Medea. “Antropologlar çekirdek ailenin anne, baba ve çocuktan oluştuğunu söylemezler. Hayır, çekirdek aile anne ve çocuktan oluşur. Babalar gelirler ve giderler. Denize açılır ya da savaşmak için giderler ve çoğunlukla da evlerine geri dönmezler. Ama anne ve çocuk sonsuza dek birbirlerine bağlanmıştır. Anne ve çocuk en eski bütünlüktür. İşte <i>biz</i> de o bütünlüğüz ve o bütünlüğü, <i>bizi</i> korumak için ne gerekiyorsa yaparım, işte bu yüzden kaçmaya mecburuz.”</p>

  <p>Ve böylece kaçmaya devam etmişlerdi. İkisinin de sevdiği şehri terk etmişlerdi, üç senedir yaşadıkları şehri, arkadaşlıklar, bağlar kurmaya yetecek kadar uzun süredir yaşadıkları şehri.</p>

  <p>Bir gece içerisinde, ateşlenen tek bir mermiyle, bütün o bağlar sonsuza kadar kopup gitmişti.</p>

  <p>“Torpido gözüne bak” demişti Medea. “Orada bir zarf var.”</p>

  <p>Hâlâ kendine gelememiş olan kız zarfı bulmuş ve açmıştı. Zarfın içinde iki adet doğum belgesi, iki pasaport ve bir de ehliyet duruyordu. “Bu da ne böyle?”</p>

  <p>“Yeni ismin."</p>

  <p>Kız pasaportun kapağını açmış ve kendi fotoğrafını görmüştü; aylar önce, annesinin ısrarıyla çektirdiğini zar zor hatırlayabildiği bir fotoğraftı bu. Bunun bir pasaport için olduğunu bilmiyordu fotoğrafı çektirirken.</p>

  <p>“Ne düşünüyorsun?” diye sormuştu Medea.</p>

  <p>Kız isme baktı. <i>Josephine.</i></p>

  <p>“Güzel isim ama değil mi?” dedi Medea “Bu senin yeni ismin.” “Neden yeni bir isme ihtiyacım var ki? Neden yine aynı şeyi yapıyoruz?” diyen kızın sesi histerik bir çığlığa dönüşmüştü. <i>“Neden?”</i> Medea arabayı yolun kenarına çekip motoru susturdu. Kızının yüzünü elleri arasına aldı ve onu kendisine bakmaya zorladı. “Bunu yapıyoruz, çünkü başka bir seçeneğimiz yok. Eğer kaçmazsak, beni hapse tıkacaklar. Seni benden alacaklar.”</p>

  <p>“Ama sen hiçbir şey yapmadın ki! Onu öldüren sen değildin! Onu <i>ben</i> öldürdüm.”</p>

  <p>Medea kızının omuzlarını kavradı ve onu sertçe sarstı. “Asla kimseye söyleme bunu, anlıyor musun beni? <i>Asla.</i> Eğer bir gün yakalanacak olursak, polis bir gün bizi bulacak olursa, onlara adamı benim vurduğumu söylemelisin. O adamı benim öldürdüğümü söyleyeceksin, anladın mı?”</p>

  <p>“Neden yalan söylememi istiyorsun ki?”</p>

  <p>“Çünkü seni seviyorum ve olanlar yüzünden acı çekmeni istemiyorum. O adamı beni korumak için vurdun sen. Şimdi de ben seni koruyorum. Bu yüzden bu sırrı saklayacağına söz vermeni istiyorum. <i>Söz ver.”</i></p>

  <p>Ve kızı da Medea'ya söz vermişti Halbuki gecenin anıları hala capcanlıydı: Annesi yatak odasında yere düşmüş, adanı da tepesinde dikiliyor. Komodinin üzerinde bir tabancanın yabancı parıltısı. Tabancayı elinde aldığında nasıl da ağır gelmişti. O tetiği çekerken elleri nasıl da titriyordu. Evlerindeki davetsiz misafiri öldüren oydu, annesi değil. Aralarındaki sır buydu işte, sadece ikisinin paylaştıkları sır.</p>

  <p>“Onu senin öldürdüğünü hiç kimsenin bilmesine gerek yok” demişti Medea. “Bu benim problemim, senin değil. Sen serpilip büyüyecek ve hayatına devam edeceksin. Mutlu olacaksın. Ve bu sır da geçmişte kalmaya devam edecek, asla ortaya çıkmayacak.”</p>

  <p>Ama ortaya çıktı, diye düşündü Josephine hapishanesinde yatarken. <i>O gece olanlar benim başıma bela olmak için geri döndü.</i></p>

  <p>Şafak saatleri gün ortasına doğru ilerledikçe pencere kaplamalarının arasındaki çatlaklar ağır ağır aydınlandı. Yüzünün önüne tuttuğu elini zar zor görebilmesine yetecek kadar ışık vardı. Burada birkaç gün daha geçirecek olursam, diye düşündü, karanlıkta yolunu bulabilen bir yarasa gibi olacağım.</p>

  <p>Dondurucu soğuğun etkilerini üzerinden atarak ayağa kalktı. Dışarıda su içen köpeğin boynundaki tasmanın şıkırtılarını işitti. Aynı şeyi o da yaptı ve kendi sürahisinden su içti. İki gece önce, kendisini esir eden adam saçlarını kesmiş ve yeni bir torba ekmek bırakmıştı. Naylon poşetin üzerinde kısa süre önce çiğnenerek açılmış iki delik keşfedince, Josephine öfkeden deliye dönmüştü. Fareler ekmekten sebepleniyorlardı. Kendi lanet olasıca yemeğinizi bulun, diye düşündü Josephine, iki dilim ekmeği oburca mideye indirirken. Enerjiye ihtiyacım var; buradan çıkmanın yolunu bulmalıyım.</p>

  <p><i>Bunu ikimiz için yapacağım anne. En eski bütünlük için. Sen bana hayatta kalmak için ne yapmam gerektiğini öğrettin ve ben de bunu başaracağım. Çünkü ben senin kızınım.</i></p>

  <p>Saatler geçtikçe Josephine kaslarını esnetti, hareketlerini prova etti. <i>Ben annemin kızıyım.</i> Bu sözü kutsal bir yemin gibi sürekli yineliyordu. Gözlerini kapayarak döşekten duvara, duvardan kapıya kaç adımda gidildiğini ezberleyerek tekrar tekrar dolandı hücresini. Nasıl kullanacağını bilirse, karanlık onun dostu olacaktı.</p>

  <p>Dışarıda köpek havlamaya başlamıştı.</p>

  <p>Josephine başını kaldırıp yukarı baktı ve tavanda gıcırdayan ayak seslerini duyduğunda kalbi göğsünde küt küt atmaya başladı.</p>

  <p><i>Geri döndü. İşte bu</i>, <i>işte fırsat.</i></p>

  <p>Kendini yatağın üzerine bıraktı, korkmuş ve yenik düşmüşlerin evrensel şeklini alarak cenin pozisyonunda kıvrıldı. Adam artık her şeyden vazgeçmiş, ölmeye hazır bir kadın görecekti. Ona zorluk çıkarmayacak bir kadın.</p>

  <p>Sürgü gıcırdadı. Kapı açılmıştı.</p>

  <p>Kapının girişinde fenerin ışığını gördü. Adam odaya girdi ve bir sürahi taze su, yeni bir torba ekmek bıraktı. Josephine hiç kıpırdamadan duruyordu. <i>Bırak ölüp ölmediğimi merak etsin.</i></p>

  <p>Ayak sesleri yaklaştı ve Josephine karanlıkta, tepesindeki adamın soluklarını işitti. “Zaman daralıyor Josephine” dedi adam.</p>

  <p>Josephine hiç hareket etmedi, hatta adam üzerine eğilip kırpılmış saçlarını okşarken bile.</p>

  <p>“Seni sevmiyor mu bu kadın? Kurtarmayı istemiyor mu? Neden gelmiyor?”</p>

  <p><i>Hiçbir şey söyleme. Kılını bile kıpırdatma. Bırak biraz daha yaklaşsın.</i></p>

  <p>“Onca yıldır benden saklanmayı başardı. Ama şimdi ortaya çıkmazsa, tam bir korkak olduğunu anlarız. Sadece bir korkak kızının ölmesine izin verir.”</p>

  <p>Adam yanı başına diz çöktüğünde, döşeğin bel verdiğini hissetti Josephine. Adam bileğini kavradı ve “Belki de saçlar yeterli olmamıştır. Belki de onlara yeni bir hatıra göndermenin zamanı gelmiştir” dedi. “Sence bir parmak işimizi görür mü?”</p>

  <p><i>Hayır! Tanrım</i>, <i>hayır!</i> İçinde yükselen panik Josephine’e elini kurtarmasını, tekmeler savurup çığlıklar atmasını, gelecek işkenceden kurtulmak için ne gerekiyorsa yapmasını haykırıyordu. Oysa hiç hareket etmeden, umutsuzluk yüzünden felç olmuş kurbanı oynamaya devam ederek öylece yattı. Adam feneri yüzüne tuttu. Işık yüzünden gözleri kamaşan Josephine adamın yüzündeki ifadeyi göremedi, siyah göz çukurlarından da hiçbir şey okunmuyordu. Ondan bir tepki almaya çalışan adam, Josephine’in serbest elinde ne tuttuğunu fark etmemişti. Kaslarının bir yay kadar gergin olduğunu da görmüyordu.</p>

  <p>“Kesmeye başlarsam” dedi, “belki sen de konuşmaya başlarsın” Bir bıçak çıkardı.</p>

  <p>Josephine elini hızla kaldırıp ayakkabının yüksek ökçesini adamın yüzüne körlemesine savurdu. Adamın teniyle temas eden topuğun çıkardığı sesi duydu. Adam acı bir feryat atarak geriye yuvarlandı.</p>

  <p>Josephine hemen feneri kaptı ve hızla yere çarparak kırdı. Odaya karanlık çökmüştü. <i>Karanlık benim arkadaşını.</i> Josephine yuvarlanarak uzaklaştı ve ayağa kalktı. Adamın bir iki metre kadar ötede yerde süründüğünü duyabiliyor, ancak onu göremiyordu. Adamın da Josephine’i görmesine imkân yoktu. İkisi de eşit derecede kördü artık.</p>

  <p><i>Karanlıkta kapıyı nasıl bulacağımı sadece ben biliyorum.</i></p>

  <p>Bütün o provalar, bütün o hazırlıklar sonraki hamlelerin beynine kazınmasına neden olmuştu. Döşeğin kenarından duvara üç adım vardı. Duvarı yedi adım boyunca takip ettiğinde kapıya ulaşmış olacaktı. Ayağındaki alçı onu yavaşlatsa da, karanlıkta yolunu bulmak için hiç vakit kaybetmiyordu. Yedi adım saydı. Sekiz adım. Dokuz...</p>

  <p><i>Lanet olasıca kapı nerede?</i></p>

  <p>Yönünü ve o zifiri karanlık odanın neresinde olduğunu anlamaya çabalayan adamın öfkeyle homurdanarak soluduğunu duyabiliyordu.</p>

  <p><i>Sakın ses çıkarma. Nerede olduğunu anlamasına, izin verme.</i></p>

  <p>Nefes almaktan bile çekinerek, bulunduğu yerin anlaşılmaması için her adımını büyük özenle atarak yavaş yavaş geriledi. Ellen pürüzsüz betonun üzerinde kaydı, sonra da parmakları tahta bir zemine dokundu.</p>

  <p>Kapı.</p>

  <p>Josephine kapı kolunu çevirip itti. Menteşelerden çıkan ani gıcırtı kulakları sağır edecek gibiydi.</p>

  <p><i>Koş!</i></p>

  <p>Bir boğa kadar gürültü çıkaran adamın ona doğru atıldığını işitti. Sendeleye sendeleye kapının diğer tarafına geçti ve kapıyı hızla kapattı. Adam kapıya çarptığı anda, Josephine sürgüyü yerine itmeyi başarmıştı.</p>

  <p>“Kaçamazsın Josephine” diye seslendi adam.</p>

  <p>Josephine güldü. Vahşi, gözü kara bir zafer ulumasını andıran bu gülüş Josephine’e çok yabancı geldi. “Az önce kaçtım bile salak herif!” diye haykırarak cevap verdi.</p>

  <p>“Pişman olacaksın! Yaşamana izin verecektik, ama artık mümkün değil. <i>Artık olmaz!</i></p>

  <p>Josephine karanlık merdivenleri hissetmeye çabalayarak ağır ağır yukarı çıkarken, adam da âciz bir öfkeyle kapıyı yumruklamaya ve avaz avaz bağırmaya başlamıştı. Josephine’in alçısı ahşap merdivenlerde gürültü çıkarıyordu. Merdivenlerin nereye çıktığını bilmiyordu ve merdivenler de en az beton sığınağı kadar karanlıktı. Ancak tırmandığı her yeni basamakla birlikte merdivenler daha da aydınlanır gibiydi. Her basamakla birlikte</p>

  <p>Josephine ona güç veren ruhani sözleri tekrar etmekteydi: <i>Ben annemin kızıyım</i>. <i>Ben annemin kızıyım.</i></p>

  <p>Merdivenlerin yarısına ulaştığında, basamakların tepesindeki kapalı bir kapıdan sızan ışığı gördü. Adamın sadece birkaç dakika önce söylediği şeyi, ancak o kapıya yaklaşırken idrak etmişti.</p>

  <p><i>Yaşamana izin verecektik.</i></p>

  <p><i>Biz.</i></p>

  <p>Önündeki kapı aniden açılıverdi ve Josephine’in bulunduğu tarafa doğru acı verici parlaklıkta bir ışık dalgası yayıldı. Gözleri ışığa alışırken, kapının parlak dikdörtgen ağzında bir hayalet gibi dikilen karaltıyı görmeye çalışan Josephine gözlerini kırpıştırdı.</p>

  <p>Karşısında duran, Josephine’in tanıdığı biriydi.</p>
</body>
</html>
