<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>34</h1>

  <p>“Ama... öldüğünüzü sanıyorduk biz” dedi Jane büyük bir şaşkınlıkla.</p>

  <p>Kadın yorgun yorgun gülümsedi. “Anlattığımız hikâye buydu zaten."</p>

  <p>“Josephine sizin hayatta olmadığınızı düşünüyor."</p>

  <p>“Ona böyle söylemesini tembihlemiştim. Ne yazık ki herkes ona inanmıyor." Medea lambanın yanına giderek ışığı kapattı ve odanın karanlığa gömülmesine neden oldu. Sonra pencerenin kenarına gitti ve perdeleri hafifçe aralayarak dışarı baktı.</p>

  <p>Jane, karanlığın içinde, yanı başındaki bir siluet gibi görünen Frost'a baktı. “Onu nasıl buldun?" diye fısıldadı.</p>

  <p>“Bulmadım" dedi Frost. “O beni buldu. Aslında seninle konuşmayı istiyordu. Senin Maine’e gitmek için Boston’dan ayrıldığım öğrenince benim telefonumu istemiş."</p>

  <p>“Neden telefonda söylemedin bana?”</p>

  <p>“Çünkü bunu yapmasına izin vermedim" dedi Medea. Sırtı hâlâ onlara dönük, dışarıya bakıyordu. “Biraz sonra size anlatacaklarım bu odada kalmalı. Size anlatacaklarımı meslektaşlarınızla paylaşamazsınız. Ancak bu şekilde ölü olarak kalmam mümkün olur. Tari -Josephine- normal bir hayata ancak bu şekilde sahip olabilir." Karanlıkta bile Jane kadının sıkı sıkı kavradığı perdenin nasıl gerildiğini görebiliyordu. “Benim için önemli olan tek şey kızım" dedi usulca</p>

  <p>“O halde neden terk ettiniz onu?" diye sordu Jane.</p>

  <p>Medea, Jane’e bakmak için hızla döndü. “Onu asla terk etmedim ben! Olanlardan haberdar olsam haftalar önce gelmiş olurdum!”</p>

  <p><i>Haberdar olsanız mı?</i> Benim anladığım kadarıyla Josephine yıllardır kendini korumak için çabalayıp duruyormuş. Ve sizde onun yanında falan değilmişsiniz.”</p>

  <p>“Ondan uzak durmak zorundaydım.”</p>

  <p>“Neden?”</p>

  <p>“Çünkü benim yakınımda olmak onun ölümüne neden olabilirdi.” Medea bir kez daha dışarıya bakmak üzere döndü. “Bu olanların Josephine’le bir alakası yok. Josephine onlar için bir rehineden başka bir şey değil. Benim ortaya çıkmamı sağlamak için başvurdukları bir yöntem. Onun asıl istediği <i>benim."</i></p>

  <p>“Bunu biraz daha açıklar mısınız?”</p>

  <p>Medea içini çekerek pencerenin yanındaki sandalyeye oturdu. Orada oturan suretsiz bir gölgeden, karanlığın içinde yumuşak bir sesten fazlası değildi. “Size bir hikâye anlatmama izin verin” dedi kadın. “Yanlış oğlana bulaşan bir kızla ilgili bir hikâye. Delicesine bir sevda ile..." durakladı, “Ölümcül bir takıntı arasındaki farkı anlayamayacak kadar saf bir kız.”</p>

  <p>“Kendinizden bahsediyorsunuz."</p>

  <p>“Evet."</p>

  <p>“Peki ya oğlan kimdi?”</p>

  <p>“Bradley Rose.” Medea tuttuğu nefesi bıraktı. Karanlıkta zar zor seçilen bedeni, oturduğu sandalyede küçülmüş gibi görünüyordu, sanki kendini korumak için kendi içine çekiliyor gibiydi. “Sadece yirmi yaşındaydım. Yirmi yaşında bir kız ne bilir ki? İlk defa araziye çıkıyordum, katıldığım ilk kazıydı. Çölde her şey farklı görünüyordu. Gökyüzü daha maviydi, renkler daha parlaktı. Ve utangaç bir oğlan size gülümsediğinde, sizin için ufak tefek hediyeler bıraktığında, âşık olduğunuzu düşünmeye başlarsınız."</p>

  <p>“Kimball Rose'la birlikte Mısır'daydınız.”</p>

  <p>Medea başını sallayıp onayladı. “Kambyses kazısı. O kazıya katılmam için teklif yapıldığında hemen üzerine atlamıştım. Onlarca öğrenci de benim yaptığımı yaptı. Batı çöllerinde, hep hayalini kurduğumuz şeyi gerçeğe dönüştürüyorduk! Gündüzleri kazı yapıyor, geceleri çadırlarımızda uyuyorduk. Hayatımda hiç o kadar çok yıldız görmedim, öylesine çok ve öylesine güzellerdi ki.” Medea durakladı. “Orası herkesin âşık olabileceği türden bir yerdi. Ben Indio’dan gelen, hayatını yaşamaya başlamak için bekleyen bir kızdım sadece. Ve işte Bradley Rose da karşımdaydı, bizzat Kimball Rose’un oğlu. Son derece akıllı, sessiz ve utangaç bir çocuktu. Utangaç bir adamda zararsız olduğunu düşünmenize neden olan bir şeyler vardır.”</p>

  <p>“Ama öyle değildi."</p>

  <p>“Gerçekte nasıl biri olduğunu bilmiyordum. İş işten geçmiş olana dek pek çok şeyin farkında olmadım.”</p>

  <p>“Nasıl biriydi?"</p>

  <p>“Bir canavar.” Medea’nın başı karanlıkta yukarı kalkmıştı. “Bunu ilk başta görmemiştim. Benim gördüğüm, sevgi dolu gözlerle bana bakan bir oğlandan başka bir şey değildi. Benimle en çok sevdiği konu üzerine sohbet eden bir oğlan. Bana küçük hediyeler getirmeye başlayan bir oğlan. Kazı çukurlarında birlikte çalışıyorduk. Bütün yemekleri birlikte yiyorduk. En sonunda da aynı yatağı paylaştık.” Medea durakladı, “İşte her şeyin değişmeye başlaması da o zaman oldu.”</p>

  <p>“Nasıl?”</p>

  <p>“Sanki artık beni başka bir birey gibi görmüyordu. Sanki onun parçası haline gelmiştim. Sanki beni silip süpürmüş, yutmuştu. Kampın diğer tarafına gidecek olsam, hemen peşimden geliyordu. Başka biriyle konuştuğumda, ne konuştuğumuzu öğrenmek için ısrar ediyordu. Başka bir erkeğe bakmam bile onu sinirlendirmek için yeterliydi. Sürekli beni izliyor, sürekli ne yaptığımı takip ediyordu.”</p>

  <p>Nasıl da eski bir hikâye, diye düşündü Jane, başka sevgililer arasında da defalarca yaşanmış şeyler. Cinayet masası dedektiflerinin kanlı bir suç mahallinde dolaşmalarıyla son bulan o bildik hikâyelerden biri. Medea şanslıydı; hayatta kalmayı başarmıştı.</p>

  <p>Yine de hiçbir zaman tam anlamıyla kurtulamamıştı.</p>

  <p>“Beni bir kenara çekip gerçekleri gösteren Gemma oldu” dedi Medea.</p>

  <p>“Gemma Hamerton mı?”</p>

  <p>Medea başını sallayarak onayladı. “Kazıdaki yüksek lisans öğrencilerinden biriydi. Benden birkaç yaş daha büyük ve yüz yıl kadar daha akıllıydı. Olanları görmüştü ve bana haklarımı savunmam gerektiğini söyledi. Ve eğer Bradley geri adım atmayacak olursa, o zaman cehennemin dibine gitmesini söylemeliydim. Gemma bu konuda son derece başarılıydı, yani haklarını savunmakla. Ama o zamanlar ben o kadar güçlü biri değildim. Kendimi kurtarmayı başaramadım."</p>

  <p>“Ne oldu peki?”</p>

  <p>“Gemma, Kimball'a gitti. Ona oğlunu kontrol altına almasını söyledi. Bradley bu konuşmayı öğrenmiş olmalı, çünkü bu konuşmadan sonra bana söylediği ilk şey bir daha asla Gemma'yla konuşmamam olmuştu.”</p>

  <p>“Umarım ona nereye gidebileceğini söylemişsindir.”</p>

  <p>“Söylemiş olmalıydım” dedi Medea usulca. “Ama o kadar güçlü bir karaktere sahip değildim. Şimdi aklım almıyor. O zamanlar nasıl bir kız olduğumu düşündüğüm zaman, kendimi tanıyamıyorum. O kişiyi tanımıyorum ben. Kendini kurtarmaktan bile âciz, tamamıyla acınası bir kurbandan başka bir şey değildim.</p>

  <p>“Peki en sonunda ondan ayrılmayı nasıl başardın?”</p>

  <p>“Gemma’ya yaptığı şey sayesinde oldu. Bir gece Gemma uyurken, birileri çadırının kapısını dikip kapatmıştı. Sonra çadırın üzerine benzin döküldü ve çadır ateşe verildi. Çadırın tentesini kesip Gemma'yı dışarı çıkarmayı başaran kişi de ben oldum.”</p>

  <p>“Bradley onu öldürmeye mi çalışmıştı?”</p>

  <p>“Bunu ispatlayabilen olmadı, ama ben biliyordum, işte en sonunda neler yapabileceğini o zammı kavradım. Bir uçağa atladım ve eve döndüm.”</p>

  <p>“Ama bitmemişti.”</p>

  <p>“Hayır, bitmemişti.” Medea ayağa kalktı ve tekrar pencereden dışarı baktı. “Her şey daha yeni başlıyordu.” Medea olanları anlatırken Jane’in gözleri de karanlığa alışmıştı, kadının perdeleri kavrayan solgun elini artık görebiliyordu. Dışarıda bir arabanın farları yavaş yavaş ilerleyip otelin önünden geçerken, Medea’nın omuzlarının bir an için gerildiğini fark etti Jane.</p>

  <p>“Hamileydim” dedi Medea usulca</p>

  <p>Jane büyük bir şaşkınlıkla Medea'ya baktı. “Josephine, Bradley’nin çocuğu mu?”</p>

  <p>“Evet.” Medea dönüp Jane’e baktı. “Ama bunu asla öğrenmemeli.”</p>

  <p>“Bize babasının Fransız bir arkeolog olduğunu anlattı.”</p>

  <p>“Bütün hayatı boyunca ona yalan söyledim. Ona babasının iyi bir adam olduğunu ve o doğmadan önce öldüğünü anlattım. Bana inanıp inanmadığını bilmiyorum, ama ben aynı hikâyeyi sürdürdüm.”</p>

  <p>“Peki ya ona anlattığınız diğer hikâye? Sürekli bir yerden diğerine taşınıp durmanız ve isimlerinizi sürekli değiştirmeniz hakkında söyledikleriniz? Josephine polisten kaçtığınızı düşünüyor.” Medea omuz silkti. “Kaçma nedenimizi açıklıyor ama, öyle değil mi?”</p>

  <p>“Ama doğru değil.”</p>

  <p>“Ona bir <i>sebep</i> göstermek zorundaydım, onu korkutmayacak bir sebep. Polisten kaçmak, bir canavardan kaçmaktan daha iyidir.” <i>Özellikle de o canavar öz babansa</i>.</p>

  <p>“Madem peşinize düşüp sizi rahatsız ediyordu, neden kaçmayı tercih ettiniz? Neden polise başvurmadınız?”</p>

  <p>“Bunu denemedim mi sanıyorsunuz? Eve döndükten birkaç ay sonra, Bradley devam ettiğim üniversitenin kampüsüne geldi. Bana ruh ikizi olduğumuzu, benim ona ait olduğumu söyledi. Ben de bir daha onu görmek istemediğimi söyledim. Sonra beni takip etmeye başladı, her lanet olasıca gün bana çiçek gönderiyordu. Çiçekleri atıp polisi aradım ve hatta onun tutuklanmasını bile sağladım. Ama sonra babası bu sorunla ilgilenmeleri için avukatlarını gönderdi. Babanız Kimball Rose olduğunda dokunulmaz oluyorsunuz.” Kadın durakladı. “Sonra her şey daha kötüye gitti. Çok daha kötüye.”</p>

  <p>“Nasıl?”</p>

  <p>“Bradley bir gün eski bir arkadaşıyla çıkageldi. Üstelik beni Bradley’den de çok korkutan biriyle.”</p>

  <p>“Jimmy Otto!”</p>

  <p>Bu isim telaffuz edilince Medea ürperdi. Bradley'yi normal biri sanabilirdiniz, sessiz görünüşlüydü. Ama Jimmy söz konusu olduğunda, onun farklı olduğunu anlamak için gözlerine bir kez bakmak yeterliydi. Bir köpekbalığının gözleri kadar siyahtı gözleri. Size baktığı zaman, size yapmak isteyeceği şeyleri düşünmekte olduğunu anlayıverirdiniz. Ve o da kafayı bana takmıştı.</p>

  <p>Böylece ikisi birden beni takip etmeye başladı. Kütüphanedeyken bir anlığına Jimmy’nin beni izlediğini görüveriyordum. Ya da Bradley'nin penceremden içeri baktığını. Psikolojik bir ebelemece oyunu oynuyor ve beni çözülmeye zorluyorlardı. Bir deli gibi görünmemi sağlamak için uğraştılar.”</p>

  <p>Jane başım çevirip Frost.’a baktı. “Daha o zamanlarda” dedi Jane, “birlikte avlanmaya başlamışlar."</p>

  <p>“Sonunda üniversiteyi bıraktım” dedi Medea. O günlerde sekiz aylık hamileydim ve büyükannem de ölüm döşeğindeydi. Yeniden Indioya döndüm ve bebeğimi doğurdum. Birkaç hafta içerisinde, Bradley ve Jimmy kasabada ortaya çıktılar. Ben de bir uzaklaştırma emri çıkarılmasını ve ikisinin de tutuklanmasını sağladım. Bu sefer onları cehenneme gönderecektim. Korumam gereken bir bebeğim vardı ve bu işin artık sona ermesi gerekiyordu.”</p>

  <p>“Ana olmadı. Korktun ve Bradley hakkındaki suçlamalarını geri aldın.”</p>

  <p>“Tam olarak değil.”</p>

  <p>“Nasıl tam olarak değil? Bradley hakkındaki suçlamalarından vazgeçmişsin.”</p>

  <p>“Şeytanla bir anlaşma yapmıştım. Kimball Rose'la. Oğlunun adli takipten kurtulmasını istiyordu. Ben de kızımın olmasını. Bu yüzden suçlamalarımdan vazgeçtim ve Kimball da bana büyük bir çek hazırladı. Kızıma ve kendime, yeni isimler ve yeni bir hayat satın almama yetecek büyüklükte bir çek."</p>

  <p>Jane başını salladı. “Parayı aldın ve kaçtın, öyle mi? Gerçekten de son derece sağlam bir çek olmalı.”</p>

  <p>“Kaçmamın sebebi çek değildi. Kimball beni ikna etmek için kızımı kullandı. Eğer önerisini geri çevirecek olursam kızımı alacağını söyleyerek beni tehdit etti. Sonuçta kızın büyükbabasıydı ve benimle mücadele etmek için bir avukat ordusuna sahipti. Başka seçeneğim yoktu, bu yüzden ben de çeki aldım ve suçlamalarımdan vazgeçtim. Bunu <i>Josephine</i> için yaptım, sürekli kaçmaya devam etmemin nedeni de oydu. Josephine’i o aileden, ona zarar verebilecek herhangi birinden uzak tutmak. Bunu anlıyorsunuz, değil mi? Bir annenin çocuğunu korumak için her şeyi yapabileceğini?”</p>

  <p>Jane başını sallayarak kadını onayladı. Ne demek istediğini çok iyi anlıyordu.</p>

  <p>Medea sandalyesine döndü ve içini çekerek tekrar oturdu. “Eğer kızımı güvende tutacak olursam, birileri tarafından avlanmanın nasıl bir şey olduğunu asla öğrenmez diye düşünmüştüm. Korku nedir bilmeden ve kuvvetli bir kadın olarak büyüyecekti. Savaşçı bir kadın! işte onun böyle biri olmasını istiyordum. Sürekli ona bunu söyledim. Ve gerçekten de kuvvetli bir kadın oluyordu. Ve korkusuz. Korkmasını gerektirecek kadarını bilmiyordu." Medea bir kez daha durakladı. “Ta ki San Diego’ya kadar.”</p>

  <p>“Josephine’in yatak odasında tabancanın ateşlendiği gece.” Medea başını salladı. “O gece, bir daha asla korkusuz olamayacağını öğrendi. Sonraki gün neyimiz var neyimiz yok toparladık ve arabaya atlayıp Meksika’ya geçtik. En sonunda, kendimizi dört yıl boyunca yaşayacağımız Cabo, San Lucas’ta bulmuştuk. Orada iyiydik ve saklanıyorduk." Iç geçirdi. “Ama kızlar büyüyorlar. On sekiz yaşlarına geliyor ve kendi seçimlerini yapmakta ısrar ediyorlar. Josephine üniversiteye gitmek ve arkeoloji okumak istiyordu. Anasına bak, kızını al." Üzgün üzgün güldü.</p>

  <p>“Siz de gitmesine izin mi verdiniz?"</p>

  <p>“Gemma ona göz kulak olacağına söz verdi, bu yüzden ben de güvende olacağına kanaat getirdim. Yeni bir ismi, yeni bir kimliği vardı. Jimmy’nin onu bir daha asla bulamayacağım düşündüm.” Jane, Medea’nın az önce söylediklerini kafasında bir yerlere oturtmaya çabalarken uzun bir sessizlik oldu. <i>“Jimmy</i> mi? Ama Jimmy Otto öldü.”</p>

  <p>Medea başını kaldırdı. “Ne?"</p>

  <p>“Bunu siz de biliyor olmalısınız. Onu San Diego’da siz öldürmüştünüz.”</p>

  <p>“Hayır.”</p>

  <p>“Onu ensesinden vurdunuz. Cesedini sürükleyerek evden çıkardınız ve arka bahçeye gömdünüz."</p>

  <p>“Bu doğru değil. Benim öldürdüğüm Jimmy değildi.”</p>

  <p>“O halde arka bahçeye gömdüğünüz kimdi?”</p>

  <p>“Bradley Rose.”</p>
</body>
</html>
