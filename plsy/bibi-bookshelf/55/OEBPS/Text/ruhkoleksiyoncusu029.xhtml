<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>29</h1>

  <p>“Josephine’in” dedi Jane.</p>

  <p>Maura mutfak masasında oturmuş, içinde siyah saçların olduğu kanıt torbasına bakmaktaydı. “Bunu bilmiyoruz” diye karşılık verdi.</p>

  <p>“Rengi tutuyor. Uzunluğu da uygun.” Jane, notun içinde geldiği zarfı işaret etti. “Bize bunu kendisinin gönderdiğini söylüyor.”</p>

  <p>Mutfak penceresinden bakan Maura, son bir saattir arka bahçesini tarayan olay yeri inceleme ekibinin fener ışıklarını görebiliyordu. Ve sokakta da tepe lambalarının ışıkları düzenli bir ritimle çakan üç devriye arabası vardı. Muhtemelen komşuları da pencerelerinin önünde oturmuş, bu curcunayı seyretmekteydiler. Mahallenizde istemediğiniz kadın benim işte, diye düşündü Maura. Polis arabalarının, olay yeri inceleme ekiplerinin ve canlı yayın minibüslerinin düzenli bir şekilde ziyaret ettikleri ev benim evim. Mahremiyeti ayaklar altına alınmış, evi televizyon kameraları tarafından ifşa edilmişti ve Maura ön kapıyı açıp dışarı çıkmayı, muhabirlere sokağından defolup gitmelerini ve onu rahat bırakmalarını haykırmayı istiyordu. Böyle bir sahnenin gece haberlerinde nasıl görüneceğini kafasında canlandırdı, deli gibi bağırıp çağıran, çileden çıkmış bir adli tıp uzmanı.</p>

  <p>Aslında Maura’nın o anki öfkesinin gerçek sebebi o kameralar değil, o kameraların buraya gelmesine neden olan adamdı. O notu yazan ve Maura'nın bahçesindeki armut ağacına o hatırayı bırakan adam. Başını kaldırıp Jone’e baktı. “Neden bunları bana gönderdi şimdi bu herif? Ben sadece adli tıp uzmanıyım. Senin soruşturmanla doğrudan alakalı değilim.”</p>

  <p>“Neredeyse bütün cinayet mahallerinde sen de oluyordun. Aslına bakarsan, Bayan X’in BT taramasının yapıldığı ilk andan itibaren bu soruşturmadaki ilk kişi sen oldun. Haber bültenlerindeydin.”</p>

  <p>“Ama haberlerde senden de bahsediliyor Jane. O saçları Boston Emniyet Müdürlüğü’ne de gönderebilirdi. Neden <i>benim</i> evime geldi? Neden bunu <i>benim</i> arka bahçeme bıraktı?”</p>

  <p>Jane de masaya oturdu ve masanın diğer ucundaki Maura’ya baktı. “O saçlar Boston Emniyet Müdürlüğü’ne gönderilmiş olsaydı bu işi kendi aramızda sessizce hallederdik. Oysa şimdi devriye arabalarım göndermek zorunda kaldık ve evinin etrafında dolanıp duran suç uzmanlan da var. Bizim oğlan bu işi halka açık bir gösteriye dönüştürdü.” Jane durakladı. “İşte notu sana göndermesinin nedeni bu olabilir.”</p>

  <p>“İlgi çekmek hoşuna gidiyor yani” dedi Maura.</p>

  <p>“Ve o ilgiyi çektiğine de hiç şüphe yok.”</p>

  <p>Dışarıda olay yeri inceleme ekibi araştırmalarını sona erdir mişti. Maura minibüs kapılarının kapandığını, uzaklaşan araçların gitgide azalan homurtularını duydu.</p>

  <p>“Biraz önce bir şey sordun” dedi Jane. <i>“Neden ben</i>, dedin. Bu minik hediyeyi Boston Emniyet Müdürlüğü’ne göndermek yerine neden senin evinin bahçesine bıraktığını sordun.”</p>

  <p>“Az önce ilgi çekmeye çalıştığında hemfikir olduk ya.”</p>

  <p>“Biliyor musun, benim aklıma başka bir neden daha geliyor. Ve hiç de hoşuna gitmeyecek bir şey.” Jane eve gelirken arabasından getirmiş olduğu dizüstü bilgisayarı açtı ve <i>The Boston Globe</i>'un web sitesine girdi. “Bayan X ile ilgili şu haberi okumuş muydun?” Bilgisayar ekranında eski tarihli bir <i>GLobe</i> haberi yer alıyordu: GİZEMLİ MUMYANIN SIRLARI YAKINDA AYDINLANACAK. Haberin yanında, sandığında duran mumyanın iki yanındaki Nicholas Robinson ile Josephine Pulcillo’yu gösteren bir de fotoğraf vardı.</p>

  <p>“Evet, okumuştum bunu” dedi Maura.</p>

  <p>“Bunu haber ajansları yayınlamıştı. Pek çok gazetede yer alan bir haber oldu. Eğer bizim katil bu haberi gördüyse, Lorraine Edgerton'ın cesedinin kısa bir süre önce bulunduğunu da öğrenmiş olmalı. Ve BT taramasının ardından heyecan verici pek çok olay gerçekleşeceğini de anlamıştı. Bir de şuna bak.”</p>

  <p>Jane bilgisayarında kaydedilmiş bir dosyaya tıkladı ve ekranda bir görüntü belirdi. Ekranda, uzun siyah saçları ve özenle şekillendirilmiş kaşları olan genç bir kızın omzundan yukarısını gösteren bir fotoğraf belirmişti. Bu poz planlanmadan çekilmiş bir kare değil, profesyonel bir arka planın önünde çekilmiş bir fotoğraftı ve bir üniversite yıllığı için çekilmiş olabileceğini düşündürüyordu.</p>

  <p>“Bu da kim?” diye sordu Maura.</p>

  <p>“Kelsey Thacker. Bir üniversite öğrencisiymiş ve en son yirmi altı yıl önce, mahalledeki bir bardan evine yürürken görülmüş. Indio, Kaliforniya’da"</p>

  <p>“İndio mu?” dedi Maura. Aklına <i>tsantsa</i>’nın içinden çıkardığı buruşmuş gazete geldi, yirmi altı yıl önce basılmış bir gazete.</p>

  <p>“O sene Indio bölgesinde kaybolan bütün kadınlara ait kayıp raporlarını gözden geçirdik. Kelsey Thacker’ın ismi aralarında en dikkat çekici olanıydı. Ve Kelsey’nin fotoğrafını gördüğümde, artık emin olmuştum.” Eliyle bilgisayar ekranındaki görüntüyü işaret etti. “Sanırım katil kafasını kesmeden önce Kelsey böyle görünüyordu. Yüz ve kafa derisini yüzmeden önce. O deriyi kurutup' lanet olası bir Noel süsü gibi bir ipin ucuna asmadan önce.” Jane tedirgin bir nefes aldı. “Elimizde bir kafatası olmadığı için, diş kayıtlarını karşılaştırmamız mümkün değil. Ama ben, müzede bulduğumuz <i>tsantsa</i>'nın bu kızın kafasından yapıldığını düşünüyorum.”</p>

  <p>Maura’nın bakışları ekrandaki yüze sabitlenmişti. Yumuşak bir ses tonuyla, “Lorraine Edgerton’a benziyor” dedi.</p>

  <p>“Ve Josephine’e de. Koyu renk saçlı, güzel. Ne tür kadınların bu katili çektiği bence apaçık ortada. Ayrıca haberleri izlediğini de biliyoruz. Bayan X’in Crispin Müzesi’nde bulunduğunu duyuyor ve belki de herkesin ondan bahsetmeye başlaması onu heyecanlandırıyor. Ya da belki de bu ilgi yüzünden rahatsız oluyor, önemli olan şu ki, bütün bu olanların odak noktasında o var. Ve mumyayla ilgili o haberde Josephine’in fotoğrafı dikkatini çekiyor. Güzel bir yüz, siyah saçlar. Tam da onun rüya kızı gibi. Tekrar tekrar öldürdüğü bir kız.”</p>

  <p>“Ve bu da onu Boston’a çekiyor.”</p>

  <p>“Şüphesiz bu haberi de görmüş olmalı.” Jane, <i>Boston Globe</i> arşivlerinden bir başka makale daha açtı, bu seferki bataklıkta bulunan kadınla ilgiliydi: KADININ ARABASINDAN CESET ÇIKTI. Haberin yanında Maura’nın fotoğrafı vardı ve resmin altında da, “Adli tıp uzmanı ölüm nedeninin henüz belirlenmediğini söylüyor” açıklamasına yer verilmişti.</p>

  <p>“Bu da, aynı öncekiler gibi güzel ve siyah saçlı bir kadının fotoğrafı” dedi Jane. Başını çevirip Maura’ya baktı. “Belki aradaki benzerliğin farkına varmadın Doktor, ama benim gözümden kaçmadı. Seni ve Josephine’i aynı odada gördüğüm an, ona ablası olabilecek kadar benzediğini düşünmüştüm. İşte bu yüzden</p>

  <p>Newton polisini arayıp evine gelmelerini istedim. Birkaç günlüğüne buradan ayrılman pek de kötü bir fikir olmayabilir. Ayrıca belki bir köpek almayı düşünmek için de iyi bir zamandır. Şöyle büyükçe bir köpek.”</p>

  <p>“Evde alarm sistemim var Jane.”</p>

  <p>“Köpeğin dişleri vardır. Ayrıca sana arkadaşlık da eder.” Jane gitmek üzere ayağa kalktı. “Yalnızlığı sevdiğini biliyorum. Ama bazen bir kadın yalnız olmayı istemez.”</p>

  <p>Jane’in arabasının uzaklaşarak gecenin karanlığında kayboluşunu izlerken, ama ben yalnızım işte, diye düşündü Maura. Bana arkadaşlık edecek bir köpeğin bile olmadığı sessiz bir evde, bir başına.</p>

  <p>Güvenlik sistemini devreye soktu ve gözleri sürekli telefona takılarak, kafese kapatılmış bir hayvan gibi oturma odasını adımlamaya koyuldu. En sonunda daha fazla dayanamayacağı bir noktaya geldi. Telefonu eline alıp ihtiyaç içerisinde titreyen ellerle Daniel'ın cep numarasını tuşlarken, kendini yoksunluk çeken bir esrarkeş gibi hissediyordu. <i>Lütfen cevap ver. Lütfen yanımda ol.</i></p>

  <p>Karşısına Daniel’ın telesekreteri çıktı.</p>

  <p>Maura mesaj bırakmadan telefonu kapattı ve sessizliği yüzünden kendini ihanete uğramış hissederek, elindeki telefona baktı. Bu gece sana ihtiyacım var, diye düşündü, ama sana ulaşamıyorum. Zaten sana hiçbir zaman ulaşamıyorum, çünkü sen Tanrı’ya aitsin.</p>

  <p>Dışarıdaki araba farları Maura’yı pencereye çekti. Newton polisine ait bir devriye arabası ağır ağır sokaktan geçiyordu. Sevdiği adamın ona göz kulak olmadığı, olamadığı bir gecede kendisini kollayan, yüzünü göremediği polis memuruna iyi olduğunu işaret etmek için el salladı. Peki Maura’nın evinin önünden geçen o polis memuru ne görüyordu? Konforlu bir eve ve başarının türlü göstergesine sahip, tecrit edilmiş ve kırılgan bir şekilde penceresinin önünde dikilen bir kadın.</p>

  <p>Maura’nın telefonu çaldı.</p>

  <p>Aklına ilk gelen <i>Daniel</i> oldu, telefonu eline alana kadar geçen o kısa zaman diliminde bile, kalbi bir kısa mesafe koşucusu gibi küt küt atmaya başlamıştı.</p>

  <p>“İyi misiniz Maura?” dedi Antony Sansone.</p>

  <p>Hayal kırıklığına uğrayan Maura istediğinden daha ters bir tavırla, “Neden olmayayım ki?” diye yanıt verdi.</p>

  <p>“Galiba bu akşam evinizde heyecan verici bazı olaylar olmuş.”</p>

  <p>Olanları çoktan öğrenmiş olması Maura'yı şaşırtmamıştı. Rahatsız edici her sarsıntıyı, rüzgârdaki her değişikliği hissetmeyi hep başarmıştı Sansone.</p>

  <p>“Bitti artık” dedi Maura. “Polisler gitti.”</p>

  <p>“Bu gece yalnız olmamalısınız. Kendinize bir çanta hazırlayın da gelip sizi alayım. Burada, Beacon Hill'de istediğiniz kadar kalabilirsiniz.”</p>

  <p>Maura pencereden dışarı, ıssız sokağa baktı ve önündeki geceyi düşündü. Geceyi uyanık halde yatağında yatarak, evdeki her gıcırtıya, her çıtırtıya kulak kabartarak sıkıntıyla geçirebilir ya da Sansone’un envai çeşit tehditten şüphelenerek koruma altına aldığı malikânesinin güvenliğine sığınabilirdi. Sansone’un antikalar ve Ortaçağ tablolarıyla süslü, kadife kaplı kalesinde korunacak ve güvende olacaktı Maura, ancak her yerde komplo teorileri gören bir adamın karanlık ve paranoyak bir dünyasında yer alan bir sığınaktı bu. Sansone onunla tanıştığı ilk günden bu yana Maura’yı hep huzursuz etmişti; hatta adamla tanışmasının üzerinden aylar geçmişken bile, Sansone’u hâlâ anlaşılmaz biri olarak görüyordu, zenginliği ve insanoğlunun çağlara meydan okuyan kötü tarafına duyduğu rahatsız edici inanç nedeniyle soyutlanmış bir adam. Maura belki Sansone’un evinde güvende olacaktı, ancak kendini rahat hissetmeyeceği de açıktı.</p>

  <p>Dışarıda sokak hâlâ ıssızdı, polis devriyesi uzaklaşıp gitmişti. Bu gece burada, yanımda olmasını istediğim tek bir kişi var, diye düşündü Maura. Ve o da yanımda olamayacak tek kişi.</p>

  <p>“Maura, gelip sizi alayım mı?” diye sordu adam.</p>

  <p>“Beni almanıza gerek yok” dedi Maura “Kendi arabamla gelirim.”</p>

  <div>
    <br />
  </div>

  <div>
    <br />
  </div>

  <p>Sansone’un Beacon Hill’deki malikânesine son geldiğinde aylardan ocaktı ve kışın soğuğunu kırmak için şöminede ateş yanmaktaydı. Şimdi ılık bir yaz gecesi olmasına rağmen, sanki kış buraya kalıcı bir şekilde yerleşmişti ve portrelerden kasvetli yüzlerin etrafı süzdüğü koyu renk duvar kaplamalarına saplanıp kalmış bir soğuk vardı.</p>

  <p>“Akşam yemeği yemiş miydiniz?” diye sordu Sansone, Maura’nın çantasını saygılı bir şekilde ortadan kayboluveren uşağına verirken. “Aşçıya sizin için bir şeyler hazırlamasını söyleyebilirim.”</p>

  <p>Maura’nın aklına sadece birkaç ısırık alabildiği, tavada kızarttığı peynirli sandviçi geldi. O sandviçi akşam yemeği olarak kabul etmek pek de mümkün değildi, ama iştahı kaçmıştı bir kere ve bu yüzden de sadece bir kadeh şarapla yetinmeye karar verdi. Şarap zengin aromalı bir Amarone’ydi ve öylesine koyu bir rengi vardı ki, salonda yanan ateşin ışığında neredeyse siyah görünüyordu.</p>

  <p>Maura, Sansone’un şöminenin üzerinde asılı portreden, delici gözlerle kendisini süzen XVI. yüzyıl atasının soğuk bakışları altında şarabım yudumladı.</p>

  <p>“Burayı son ziyaretinizin üzerinden epey bir zaman geçti” dedi Sansone, Maura’nın karşısındaki koltuğa yerleşirken. “Aylık akşam yemeklerine katılmanız için yaptığımız daveti kabul edeceğiniz umudunu hâlâ taşıyorum.”</p>

  <p>“Toplantılarınıza katılamayacak kadar yoğunum.”</p>

  <p>“Sebebi bu mu? Yoğun olmanız mı?”</p>

  <p>Maura elindeki şarap kadehine baktı. “Hayır” diyerek kabullendi.</p>

  <p>“Bizim misyonumuza inanmadığınızı biliyorum. Peki hâlâ bir grup çatlaktan başka bir şey olmadığımızı mı düşünüyorsunuz?” Maura başını kaldırdı ve adamın dudaklarının alaycı bir gülümsemeyle kıvrıldığını gördü. “Ben Mefisto Kulübü’nün dünyayı korkutucu bir yer olarak algıladığını düşünüyorum.”</p>

  <p>“Peki siz de aynı algıya sahip değil misiniz? Otopsi odasında duruyor ve cinayet kurbanlarının önünüze gelişine şahit oluyorsunuz. Bedenlerine işlenmiş kanıtları görüyorsunuz. Bunun insanlığa olan inancınızı sarsmadığını söyleyebilir misiniz?”</p>

  <p>“Gördüğüm şeyler bana sadece bazı insanların uygar topluma ait olmadığını anlatıyor.”</p>

  <p>“İnsan olarak sınıflandırılmaları neredeyse imkânsız olan insanlar.”</p>

  <p>“Ama onlar da insan. Onlara istediğiniz ismi verebilirsiniz. Yırtıcı, avcı, hatla iblis bile diyebilirsiniz bu insanlara. Ama onlara hangi ismi verirseniz verin, bizimle aynı DNA’ya sahipler.”</p>

  <p>“O halde onları farklı kılan nedir? Öldürmelerine sebep olan ne?” Sansone elindeki şarap kadehini bıraktı ve Maura'ya doğru hafifçe eğilip şöminenin üzerine asılı tablodaki adamın bakışları kadar rahatsız edici gözlerle baktı. “Türlü imtiyazlara sahip bir çocuğun Bradley Rose gibi bir canavara dönüşmesine sebep olan nedir?”</p>

  <p>“Bilmiyorum.”</p>

  <p>“İşte problem de bu zaten. Suçu türlü travmalarla geçen çocukluk dönemlerine ya da istismarcı ebeveynlere veya çevresel etmenlere atıyoruz. Ve evet, bazı suçlu davranışları da muhtemelen bu şekilde açıklanabilir. Sonra bir de sıradışı örnekler çıkıyor karşımıza, acımasızlıklarıyla diğerlerinden ayrılan katiller. Hiç kimse bu yaratıkların nereden geldiklerini bilmiyor. Yine de her kuşak, her toplum, bir Bradley Rose, bir Jimmy Otto ve onun gibi bir sürü yırtıcı kişilik üretmeyi başarıyor. Her zaman aramızdalar ve onların var olduklarını kabul etmeye mecburuz. Ve kendimizi korumaya.”</p>

  <p>Maura kaşlarını çatarak adama baktı. “Bu soruşturma hakkında böyle çok bilgiyi nasıl elde ettiniz?”</p>

  <p>“Bu soruşturmayla ilgili pek çok şey yazıldı çizildi.”</p>

  <p>“Jimmy Otto’nun ismi asla açıklanmadı. Bu halkla paylaşılmış bir bilgi değil.”</p>

  <p>“Halk benim sorduğum soruları sormuyor.” Şarap şişesine uzandı ve Maura’nın kadehini doldurdu. “Kanun adamları arasındaki kaynaklarım benim sır tutacağıma inanırlar, ben de onların bana doğru bilgileri vereceğine güvenirim. Aynı endişeleri ve aynı amaçları paylaşıyoruz ne de olsa.” Şişeyi bıraktı ve Maura’ya baktı. “Aynı sizinle de olduğu gibi Maura.”</p>

  <p>“Ben pek emin değilim.”</p>

  <p>“Siz de, ben de o genç kadının kurtulmasını istiyoruz. İkimiz de Boston Emniyet Müdürlüğü’nün onu bulacağını umuyoruz. Bu da, bu katilin neden onu seçtiğini kesin bir şekilde anlamamızı gerektiriyor.”</p>

  <p>“Polis için soruşturmaya danışmanlık yapan bir adli tıp psikologu var. Onlar bahsettiğiniz konu üzerinde çoktan başladılar çalışmaya.”</p>

  <p>“Ve geleneksel yaklaşımı benimsiyorlar. <i>Daha önce bu şekilde davrandı</i>, <i>o halde yine aynı şekilde hareket edecektir.</i> Ama bu kaçırılma daha öncekilerden, yani bizim bildiklerimizden tamamen farklı.”</p>

  <p>“Nasıl farklı? Katil bu kadını da önce sakatladı ve bu da önceki şablonla tamamen örtüşüyor.”</p>

  <p>“Ama sonra o şablondan saptı.”</p>

  <p>“Ne demek istiyorsunuz?”</p>

  <p>“Gerek Lorraine Edgerton, gerekse Kelsey Thacker, arkalarında herhangi bir iz bırakmadan ortadan kaybolmuştu. Ne Lorraine ne de Kelsey kaçırıldıktan sonra <i>beni bul</i> diyerek dalga geçen birileri olmamıştı. Kanun adamlarına gönderilen herhangi bir not ya da hatıra eşyası da yoktu. O kadınlar öylece ortadan kaybolmuşlardı. Bu kurbansa farklı. Katil, Bayan Pulcillo sayesinde sizin ilginizi çekebilmek için yalvarıyor sanki ”</p>

  <p>“Belki de yakalanmayı istiyordur. Belki de bu, en sonunda birilerinin onu durdurması için bir yakarıştır.”</p>

  <p>“Ya da böylesine büyük bir ilgi istemesinin başka bir nedeni vardır. Kabul etmelisiniz ki kamuoyunda sansasyon yaratan olaylar sahneleyerek yaptığı şey, ilgiyi üzerine çekmeye çalışmaktan ibaret. Bataklıktan çıkan cesedi arabanın bagajına koymak. Müzede cinayet işlemek ve birini kaçırmak. Ve şimdi de en sonuncusu: Sizin arka bahçenize bir hatıra bırakmak. Basın mensuplarının sizin mahalleye nasıl çabuk geldikleri dikkatinizi çekmedi mi?”</p>

  <p>“Muhabirler genellikle polis telsizlerini dinlerler.”</p>

  <p>“Onlara haber verilmişti Maura. Birileri o muhabirleri aradı.” Maura adama baktı. “Katilin ilgi görmeye böylesine aç olduğunu mu düşünüyorsunuz yani?”</p>

  <p>“Böyle bir ilgiyi üzerinde topladığına şüphe yok. Şimdi sorulması gereken soru şu: Kimden ilgi görmeyi istiyor?” Durakladı. “Ben onun özellikle sizin ilginizi çekmek istediğini düşünüyorum.” Maura başını salladı. “Ben onunla zaten ilgileniyorum ve o da biliyor bunu. Eğer bunlar ilgi çekmeye yönelik davranışlarsa, bence çok daha büyük bir kitleye yönelik. Bütün dünyaya, <i>Bana bakın</i> diyor. <i>Yaptığım şeye bakın."</i></p>

  <p>“Ya da bu çabasını özellikle bir kişiye yöneltiyor. Bültenlerdeki bu haberleri görecek ve bu haberlere tepki gösterecek birine. Ben birileriyle iletişim kurduğunu düşünüyorum Maura. Belki başka bir katildir. Belki de gelecekteki kurbanlarından biri.” “Bizim endişe etmemiz gereken şu anki kurbanı.”</p>

  <p>Sansone başını salladı. “Onu kaçıralı üç gün oldu. Bence bu hiç de iyiye işaret değil.”</p>

  <p>“Diğer kurbanlarını bundan çok daha uzun bir süre boyunca öldürmemişti.”</p>

  <p>“Ama <i>onların</i> saçını da kesmemişti. Polis ve basınla oyunlar oynamıyordu. Bu kaçırılma kendine has bir zaman çizelgesi doğrultusunda ilerliyor.” Sansone’un bakışı Maura’nın tüylerini ürpertti. “Bu sefer işler farklı. Katilin şablonu değişti.”</p>
</body>
</html>
