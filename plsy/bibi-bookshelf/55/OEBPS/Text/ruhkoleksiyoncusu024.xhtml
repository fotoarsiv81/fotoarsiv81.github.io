<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>24</h1>

  <p>Jane, Subaru'sundan inip bardaktan boşanırcasına yağan yağmurun altında Crispin Müzesi’nin girişine doğru koştururken hava çoktan kararmıştı. Müzenin ön kapısı kilitli değildi. Jane kapıları aralayarak içeri girdi ve resepsiyon masasında duran broşürleri havalandırıp ıslak zemine saçan nemli rüzgârın da uğuldayarak içeri dolmasına neden oldu.</p>

  <p>“Sizce de bir gemi inşa etme zamanı gelmedi mi?” diye sordu masanın yanında beklemekte olan polis memuru.</p>

  <p>“Öyle, dışarısı fena.” Suratını asarak, üzerinden sular damlayan yağmurluğunu çıkardı ve elbise askısına astı.</p>

  <p>“Yaz mevsiminde bu kadar yağmur yağdığını hiç görmedim, üstelik bütün hayatım Boston’da geçti. Bütün bunların küresel ısınma yüzünden olduğunu söylüyorlar.”</p>

  <p>“Herkes nerede?” diye sordu Jane. Konuşmayı öyle kaba bir şekilde kesivermişti ki, polis memurunun yüzüne gergin bir ifade yerleşti. Bu gece olanlardan sonra, hava durumundan bahsetmeye uygun bir ruh hali içerisinde değildi Jane.</p>

  <p>Jane’in tavrını kendine örnek alan polis menuıru da ters bir tavırla onu yanıtladı: “Dedektif Young bodrumda. Ortağı da yukarıda, küratörle konuşuyor.”</p>

  <p>“Bodrumdan başlayacağım.”</p>

  <p>Jane eldivenleri ve kâğıt galoşları giydi, sonra da merdivenlere yöneldi. Attığı her adımda, yüzleşeceği şeye kendini hazırlamaya çalışıyordu. Bodrum katına ulaştığında, az sonra göreceklerine dair kati bir uyarıyla karşılaştı Jane: Kırk üç-kırk dört numara erkek ayakkabılarına ait kanlı ayak izleri, depodan çıkıp koridorun karşı tarafındaki asansöre gitmişti. Ayakkabı izlerinin yanında, zemin boyunca sürüklenen bir şeye ait endişe verici izler de vardı.</p>

  <p>“Rizzoli?” dedi Dedektif Young. Depodan bir anda çıkıvermişti. “Onu buldunuz mu?” diye sordu Jane.</p>

  <p>“Korkarım ki binada değil.”</p>

  <p>“Lanet olsun!” Jane başını öne eğdi ve yerdeki sürüklenme izlerine baktı. “Onu götürdü.”</p>

  <p>“Bana da aynen öyle görünüyor. Onu bu koridorda sürüklemiş ve asansöre bindirip birinci kata çıkarmış.”</p>

  <p>“Peki ya sonra?”</p>

  <p>“Müzenin yükleme iskelesine açılan arka kapıyı kullanarak onu müzeden çıkarmış. Binanın arka tarafında bir çıkmaz sokak var, arabasını geri geri oraya yanaştırmış olabilir. Hiç kimse bir şey görmemiş olmalı, özellikle de bu gece, dışarıda böyle yağmur varken. Tek yapması gereken kadını arabaya yerleştirmek ve binip uzaklaşmak olmuştur.”</p>

  <p>“Peki bu herif binaya nasıl girdi? Kapılar kilitli değil miydi?”</p>

  <p>“Kıdemli rehber Bayan Willebrandt saat beşi çeyrek geçe ayrıldığını söylüyor ve giderken kapılan kilitlediğine yemin ediyor. Ama o kadın bin yaşında olabilir, hafızası nasıldır kim bilir?”</p>

  <p>“Peki ya diğerleri? Doktor Robinson neredeymiş?”</p>

  <p>“O ve Bayan Duke bir sandık göndermek için Revere’ye gitmişler. Doktor Robinson saat yedi civarında bazı işleri tamamlamak için müzeye döndüğünü ve burada hiç kimseyle karşılaşmadığını söylüyor. Doktor Pulcillo’nun bugünlük paydos edip evine gittiğini sanmış, bu yüzden de ilk başta endişelenmemiş. Ta ki kadının çalışma odasına göz atıp çantasının hâlâ orada <span style="font-weight:bold;">olduğunu</span> fark edene dek. İşte o zaman da 911 aramış.”</p>

  <p>“Bugün Doktor Pulcillo’yu evine Frost'un götürmesi gerekiyordu.” Young başını sallayarak onayladı kadını. “Frost da öyle söyledi.” “Peki o zaman Frost nerede?”</p>

  <p>“Biz buraya ulaştıktan hemen sonra geldi o da. Şimdi yukarıda.” Young durakladı, sonra da usulca, “Çok üzerine gitme, olur mu?” dedi.</p>

  <p>“İşlerin içine sıçtığı için mi?”</p>

  <p>“Seni onun yanına götürürüm, neler olduğunu anlatır. Ama önce...” Dedektif Young deponun kapısına döndü. “Sana göstermem gereken bir şey var.”</p>

  <p>Jane adamın peşi sıra yürüyüp depoya girdi.</p>

  <p>Buradaki ayak izleri çok daha canlıydı, katilin ayakkabıları kanla öylesine ıslanmıştı ki, attığı her adımda etrafa kan sıçramıştı. Young buraya yığılmış eşyaların meydana getirdiği labirente girdi ve dar bir aralığı işaret etti. Gösterdiği şey, sandıkların arasına sıkışmış bir halde oturmaktaydı.</p>

  <p>“Yüzünden geriye fazla bir şey kalmamış” dedi Young.</p>

  <p>Ancak Jane’in Simon Crispin’i tanımasına yetecek kadarı hâlâ yerindeydi. Kurşun sol şakağına isabet etmiş, kemikleri ve kıkırdak dokuyu paramparça ederek, geride pıhtılaşmış kandan meydana gelen bir krater bırakmıştı. Kan, sandıkların arasındaki koridora akmış, beton zeminde bir gölcük oluşturup etraftaki tahta parçalarını ıslatmıştı. Şakağına giren kurşunun ardından Simon yaşamaya devam etmiş, kalbi, parçalanan kafasından akarak zemine yayılan kanı pompalamaya yetecek bir süre boyunca atmayı sürdürmüştü.</p>

  <p>“Bir şekilde, katil her şeyi tam da gerektiği zamanda yapmayı başarmış” dedi Young. “Tahminimce bir süredir binayı gözetliyordu. Bayan Willebrandt’ın çıktığını görmüş olmalı, böylece binada sadece iki kişinin kaldığını anlamıştır: Doktor Pulcillo ile seksen iki yaşında bir adam.” Young başını çevirip Jane’e baktı. “Doktor Pulcillo’nun ayağının alçıda olduğunu duydum, bu yüzden kaçmasına imkân yoktu. Ve ahım şahım bir direniş de gösterememiş olmalı.”</p>

  <p>Jane başını eğip Josephine’in bıraktığı sürüklenme izlerine baktı. <i>Ona güvende olacağını söyledik. Boston'a da bu yüzden döndü. Bize güvendi.</i></p>

  <p>“Görmen gereken bir şey daha var” dedi Young.</p>

  <p>Jane başını kaldırdı. “Ne?”</p>

  <p>“Sana göstereyim.” Dedektif Young onu bu sefer deponun kapısına doğru götürdü. Sandıkların oluşturduğu labirentten çıktılar. “İşte” dedi Young ve kapalı bir kapıyı işaret etti. Üzerinde kanla yazılmış iki kelime vardı:</p>

  <p>BENİ BUL.</p>

  <p>Jane merdivenlerden üçüncü kata çıktı. Adli tıp uzmanı ve bütün araç gereçleriyle olay yeri inceleme ekibi çoktan gelmişti. Binada işgalci bir ordunun konuşmaları yankılanmakta, ayakkabıları gıcırdamakta ve bu sesler merkezdeki sarmal merdivenden yukarılara doğru yayılmaktaydı. Üst kata ulaşan Jane bir an durakladı. Aniden kan, ölüm ve başarısızlık yüzünden bitkin düştüğünü ve midesinin bulandığını hissetmişti.</p>

  <p>Ama en çok da başarısızlık yüzünden.</p>

  <p>Sadece birkaç saat önce annesinin evinde yediği lezzetli biftek, şimdi karnında sindirilmemiş bir tuğla gibi oluvermişti. Bir dakika önce bir dakika sonra, diye düşündü Jane, demek ki hoş bir pazar günü aniden bir tür tragediye dönüşebiliyor.</p>

  <p>İnsan kemiklerinin sergilendiği galeride yürümeye başladı, çocuğundan kalan parçalan kucaklayan iskelet annenin önünden geçip idari ofislerin bulunduğu tarafa giden koridor boyunca ilerledi. Açık duran bir kapıdan, boş bir çalışma odasında omuzları düşmüş ve başını ellerinin arasına almış, bir başına oturan Barry Frost'u gördü.</p>

  <p>“Frost?” dedi Jane.</p>

  <p>Frost isteksizce doğruldu. Gözlerinin etrafının koyu halkalarla çevrelenmiş ve şiş olduğunu gören Jane şaşırdı. Yaşadığı acıyı ortağının bir anlığına da olsa görmesinden utanmış gibi duran Frost başını çevirdi ve ceketinin koluyla yüzünü sildi.</p>

  <p>“Tanrım” dedi Jane. “Ne oldu sana?”</p>

  <p>Frost başını salladı. “Bunu yapamam. Beni bu soruşturmadan uzaklaştırmalısın. ”</p>

  <p>“Bana sorunun ne olduğunu anlatmak ister misin?”</p>

  <p>“Her şeyin içine sıçtım, işte sorun bu.”</p>

  <p>Jane, Frost’un küfürlü konuşmasına nadiren şahit olmuştu ve ağzından çıkan bu kelimeleri duymak, onu Frost’un itirafından daha fazla şaşırtmıştı. Odaya girip kapıyı arkasından kapattı. Sonra kendine bir sandalye çekti ve Frost’un, gözlerine bakmaya mecbur kalacağı şekilde tam karşısına oturdu.</p>

  <p>“Bu akşam onu müzeden alıp evine bırakman gerekiyordu, değil mi?”</p>

  <p>Frost başını salladı. “Benim sıramdı.”</p>

  <p>“O halde neden gelmedin?”</p>

  <p>“Aklımdan uçup gitmiş” dedi Frost usulca.</p>

  <p>"<i>“Unuttun</i> mu?”</p>

  <p>Büyük bir acıyla iç geçirdi Frost. “Evet, <i>unuttum.</i> Saat altıda burada olmam gerekiyordu, ama başka bir şeye takıldım, işte bu yüzden de artık bu soruşturmada çalışamam. İzin almam gerekiyor.”</p>

  <p>“Tamam, işleri batırdın. Ama elimizde kayıp bir kadın var ve ben de bana yardım edebilecek herkese ihtiyaç duyuyorum.”</p>

  <p>“Şu an senin işine yaramam ben. Her şeyi mahvetmekten başka bir işe yaramam.”</p>

  <p>“Neyin var senin be adam? Sana en çok ihtiyaç duyduğum anda darmadağın oluyorsun.”</p>

  <p>“Alice boşanmak istiyor” dedi Frost.</p>

  <p>Verebilecek doğru dürüst bir yanıt bulamayan Jane, Frost’a bakakaldı. Eğer ortağına sarılması gereken bir gün varsa, oda gün olmalıydı. Ama Jane ona daha önce hiç sarılmamıştı ve bunu şimdi yapmak da sahte bir hareket olacakmış gibi geliyordu. Bu yüzden sadece, “Hadi ya, çok üzüldüm” demekle yetindi.</p>

  <p>“Bu öğleden sonra uçağa atlayıp döndü" dedi Frost. “İşte annenlerdeki barbeküye de bu yüzden gelemedim. Benimle yüz yüze konuşmak için gelmiş. En azından bunu telefonda değil de, yüzüme söyleyecek kadar dürüst davrandı.” Bir kez daha ceketinin koluyla yüzünü sildi. “Bir şeylerin yolunda olmadığına emindim zaten. Hukuk fakültesine girdiği günden bu yana sıkıntılarımızın gittikçe arttığını hissedebiliyordum. Söylediğim ya da yaptığım hiçbir şey onun ilgisini çekmiyordu artık. Sanki onun kazayla evlendiği aptal polisin tekiydim ve böyle bir hata yaptığı için pişmanlık duymaya başlamıştı.”</p>

  <p>“Sana böyle bir şey söyledi mi hiç?”</p>

  <p>“Söylemesine gerek yoktu ki. Ses tonundan anlıyordum.” Frost acı acı güldü. “Dokuz yıldır birlikteyiz ve aniden onun için yeterince iyi olmamaya başladım.”</p>

  <p>Jane aklına gelen o bariz soruyu sormadan edemedi. “Peki diğer adam kimmiş?”</p>

  <p>“Başka bir adam olup olmaması neyi değiştirir ki? önemli olan şey, artık evliliği sürdürmek istememesi. En azından benimle evliliğini sürdürmek istemiyor.” Yüzü kırıştı ve ağlamamak için gösterdiği çabayla kasıldı. Ancak tüm çabasına karşın gözyaşları yine de aktı ve Frost, başı ellerinin arasında, öne arkaya sallanmaya başladı. Jane ortağını hiç bu kadar üzgün, bu kadar kırılgan görmemişti ve bu durum onu korkutuyordu. Jane, Frost’u nasıl rahatlatabileceğini bilemiyordu. O anda hıçkıra hıçkıra ağlayan bir adamla birlikte bu odada olmak yerine başka bir yerde, hatta en kanlı suç mahallinde olmayı yeğlerdi. Aklına Frost’un silahını alması gerektiği geldi. Tabancalar ve depresyonda olan erkekler pek iyi bir karışım olmuyordu. Böyle bir şey yaparsa, Frost kendini hakarete uğramış hisseder miydi peki? Karşı koyar mıydı? Bütün bu nesnel kaygılar aklında dolanıp dururken, Jane bir yandan da Frost’un omzunu sıvazlıyor ve işe yaramaz teselli sözcükleri mırıldanıyordu. <i>Alice'in canı cehenneme. Onu zaten hiç sevmemiştim. Kaltak çekip gitti ve şimdi benim hayatımın da mahvolmasına yol açtı.</i></p>

  <p>Frost aniden oturduğu sandalyeden kalktı ve kapıya doğru yürümeye başladı. “Buradan çıkmam lazım.”</p>

  <p>“Nereye gidiyorsun?”</p>

  <p>“Bilmiyorum. Eve.”</p>

  <p>Bak, Gabriel’ı arayacağım. Bu gece gelip bizimle kal. Kanepede yatabilirsin.”</p>

  <p>Frost başını salladı. “Unut bunu. Yalnız kalmam lazım.”</p>

  <p>“Bence bu kötü bir fikir.”</p>

  <p>“Kimseyi istemiyorum, tamam mı? Beni yalnız bırak yeter.”</p>

  <p>Bu noktada onu ne kadar zorlayabileceğini kestirmeye çabalayarak Frost’u inceledi Jane. Ve eğer Frost’un yerinde olsa, kendisinin de bir mağaraya kapanmayı isteyeceğini ve içinden kimseyle konuşmak gelmeyeceğini fark etti. “Emin misin?”</p>

  <p>“Eminim.” Binadan çıkarken yapacağı yürüyüşe, yüzünün halini görüp neler olduğunu merak edecek iş arkadaşlarının önünden geçmeye hazırlanılmış gibi doğruldu Frost.</p>

  <p>“Peşinden ağlamaya değecek biri değil o” dedi Jane. “Ben böyle düşünüyorum.”</p>

  <p>“Belki de” dedi Frost usulca. “Ama seviyorum onu.” Odadan çıkıp gitti.</p>

  <p>Jane onu merdivenlerin başına kadar takip etti ve üçüncü kat sahanlığında durup merdivenlerden aşağı inen Frost’un ayak seslerine kulak verdi. Bir yandan da silahını almanın daha akıllıca bir hareket olup olmayacağını düşünmekle meşguldü.</p>
</body>
</html>
