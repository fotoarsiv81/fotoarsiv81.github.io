<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>25</h1>

  <p>Damlayan suyun aralıksız şıpırtıları Josephine’in ağrıyan başına inen çekiç darbeleri gibiydi. Josephine inleyince sesi yankılanır gibi oldu. Sanki küf ve nemli toprak kokan uçsuz bucaksız bir mağaranın içinde gibiydi. Gözlerini aralayan genç kadın öylesine somut bir karanlıkla karşılaştı ki, elini uzatsa karanlığa dokunabilecek gibi hissetti kendini. Eli tam yüzünün önünde olmasına rağmen en ufak bir hareketi bile fark edemiyor, belli belirsiz bir siluet bile göremiyordu. Karanlıkta gözlerini odaklamak için gösterdiği çaba bile midesinin isyan etmesi için yeterli olmuştu.</p>

  <p>Mide bulantısıyla mücadele eden Josephine gözlerini kapattı ve yan tarafına döndü. Çenesi nemli bir kumaşa değdi. Nerede olduğunu anlamaya çalıştı. Ayrıntılar yavaş yavaş bir anlam ifade etmeye başladı. Damlayan su. Küf kokan döşek.</p>

  <p><i>Buraya nasıl geldiğimi neden hatırlayamıyorum?</i></p>

  <p>Josephine’in zihnindeki son anılar Simon Crispin’le ilgiliydi. Panik içindeki sesi, karanlık bodrumdaki çığlıkları. Ama müzedeki farklı bir karanlıktı, şimdiki gibi değildi.</p>

  <p>Josephine’in gözleri bir kez daha açıldı. Bu sefer midesini ele geçiren duygu mide bulantısı değil, korku olmuştu. Baş dönmesiyle mücadele ederek olduğu yerde doğruldu. Kendi kalp atışlarını ve hızla akan kanını kulaklarında hissedebiliyordu. Elini döşeğin ucundan ileriye uzatınca soğuk beton zemini fark etti. Ellerini zemin üzerinde hareket ettirerek yakın çevresini taradı. Uzanabileceği uzaklıkta bir sürahi keşfetti. Ardından bir hacet kovası. Bir de yumuşak, hışırdayan bir naylonun içinde duran bir şeyler. Josephine bu torbayı sıkınca mayalı ekmek kokusu yayıldı etrafa</p>

  <p>Daha uzak noktaları araştırmaya koyuldu, döşeğin güvenli alanından kademe kademe uzaklaştıkça karanlık evreni de giderek büyüyordu. Dizlerinin üzerinde, alçılı ayağını beton zeminde sürükleyerek emekledi. Karanlıkta arkasında bıraktığı döşeği bir daha asla bulamayacağım, o acınası rahatlığı yeniden bulmaya çabalayarak sonsuza kadar soğuk zeminde dönüp duracağını düşünerek aniden paniğe kapıldı. Ama içinde bulunduğu alan aslında o kadar da büyük değildi; sadece kısa bir emeklemenin ardından pürüzlü bir yüzeyi olan beton bir duvara ulaşmıştı.</p>

  <p>Duvara yaslanarak doğruldu. Ayağa kalkmak için gösterdiği çaba dengesini bozmuştu, gözlerini kapatıp sırtını duvara dayadı, yeniden kendini toparlayabilmek için bekledi. Şimdi diğer sesleri de fark etmeye başlamıştı. Zeminde ilerleyen, göremediği bir yaratığın yerde kayarken çıkardığı sesler. Ve tabii ki ilk andan bu yana duyduğu aralıksız su şıpırtısı.</p>

  <p>Hapishanesinin sınırlarını takip ederek duvar boyunca topallaya topallaya ilerlemeye başladı. Birkaç adımda ilk köşeye ulaştı ve bu siyahlığın sonsuz olmadığını, körlemesine yaptığı bu gezintinin evrenin kıyısından düşmesiyle sonuçlanmayacağını keşfetmek Josephine’i tuhaf bir biçimde rahatlattı. Elleriyle duvarı yoklayarak aksak aksak ilerledi. On iki adım, ikinci köşeye ulaşmasını sağlamıştı.</p>

  <p>Hapishanesinin özellikleri Josephine’in kafasında yavaş yavaş şekilleniyordu.</p>

  <p>Diğer bir köşeye ulaşana dek üçüncü duvar boyunca yürümeye devam etti. On iki adıma sekiz adım, diye düşündü. Yedi metreye on bir metre. Beton duvarlar ve beton zemin. <i>Bir bodrum.</i></p>

  <p>Bir sonraki duvarın kenarından devam etti ve ayağı yerde takırdayarak yuvarlanan bir şeye takıldı. Aşağı eğildi ve yerdeki nesneyi aldı. Kavisli deriyi, taklit taşların tümsekli yüzeyini hissetti. Yüksek bir topuk.</p>

  <p>Bir kadın ayakkabısı.</p>

  <p>Burada başka bir kadın daha tutsak edilmiş, diye düşündü. Bu döşekte başka bir kadın daha uyumuş ve o da aynı sürahiden su içmiş. Ayakkabıyı kavradı ve parmaklarıyla her kavisi keşfetmeye, büyük bir açlıkla sahibi hakkında ipuçları bulmaya çabaladı. <i>Zavallı kız kardeşim.</i> Küçük, otuz beş-otuz altı numara bir ayakkabıydı bu ve üzerindeki taşlara bakılacak olursa, şık elbise ve takılarla, özel bir adamla dışarıda geçirilecek bir gece için alınmış bir ayakkabıydı şüphesiz.</p>

  <p><i>Ya da yanlış adamla.</i></p>

  <p>Soğuk ve çaresizlik yüzünden titremeye başladı. Ayakkabıyı göğsüne bastırdı. Şüphesiz ölü bir kadının ayakkabısıydı. Acaba kaç Kadını burada tutsak etmişti? Kendisinden sonra bu bodruma kaç kadın daha gelecekti? Güçlükle bir nefes aldı ve bütün duyularını keskinleştiren bu karanlıkta diğerlerinin kokularını dehşetle titremiş bütün kadınların korkularını ve çaresizliklerini hissedebileceğini düşündü.</p>

  <p>Atardamarlarından pompalanan kanı ve ciğerlerine dolan soğuk havayı hissetti. Ellerinde tuttuğu nemli ayakkabının kokusunu da alabiliyordu. Gözlerini kaybettiği zaman, diye düşündü, bir zamanlar kaçırdığı bütün görünmez detayları fark edebiliyor insan, aynı aynı gökyüzünde olduğunu ancak güneş battıktan sonra fark edebildiğin gibi.</p>

  <p>Elindeki ayakkabıyı bir tılsımmış gibi kavrayan ve karanlığın daha önceki tutsaklara dair başkaca ipuçlarını saklayıp saklamadığım merak eden Josephine, hücreyi araştırmaya devam etmek zorunda hissediyordu kendini. Ölü kadınlara ait eşyaların dört bir yana saçılmış olduğunu talimin ediyordu. Şurada bir saat, burada bir rıy. Acaba bir gün bana ait ne bulacaklar burada, diye düşündü. Benden geride bir iz kalacak mı, yoksa son saatlerinde neler yaşadığı asla bilinmeyecek, öylece ortadan kaybolan kadınlardan biri mi olacağım?</p>

  <p>Beton duvar aniden sona ermiş ve elinin altındaki yüzey tahtaya dönüşmüştü. Josephine durdu.</p>

  <p><i>Kapıyı buldum.</i></p>

  <p>Kapı kolu kolayca dönmesine karşın, Josephine kapıyı bir türlü yerinden oynatamıyordu; diğer taraftan bir sürgüyle kapatılmış olmalıydı. Josephine çığlık attı ve kapıyı yumrukladı, ancak kapı çok sertti ve çelimsiz yumrukları da ellerinin acıyıp berelenmesinden başka bir şeye yaramadı. Yorgun düşen Josephine sırtını dayadığı kapının hemen önüne yığıldı ve kalbinin gümbürtüleri arasından yeni bir ses işitti, bir anda korkuyla gerilmesine neden olan bir ses.</p>

  <p>Hırlama düşük perdeden ve tehdit ediciydi, Josephine içinde bulunduğu karanlıkta bu hırlamanın nereden geldiğini anlayamıyordu. Gözünde keskin dişler ve pençeler canlandı, üzerine atılmaya hazır halde ona doğru yaklaşmakta olan yaratığı hayal etti. Sonra bir zincirin metalik tıkırtısını ve tepesinde bir yerlerden gelen tırmalama seslerini duydu.</p>

  <p>Başını kaldırıp yukarı baktı. Önce bir çatlaktan sızan ışığı gördü, ama bu ışık öylesine zayıftı ki gözlerine güvenemedi. Ama o tarafa baktıkça ışık belirginleşti. Bu, şafağın ilk ışıklarıydı ve üzeri tahta çakılarak kapatılmış minik bir havalandırma penceresinden bodruma sızıyordu.</p>

  <p>Dışarıdaki köpek tahtaları parçalayıp içeri girmeye çabalarken, pençeleriyle tahta kaplamaları tırmalıyordu. Hırıltılarına bakılırsa büyük bir hayvan olmalıydı. Onun dışarıda olduğunu biliyorum ve o da benim burada olduğumun farkında, diye düşündü Josephine. Korkumun kokusunu alıyor ve tadına da bakmayı istiyor. Josephine’in hiç köpeği olmamıştı ve bir gün bir av köpeği ya da bir Shetland çoban köpeği edinmenin hayallerini kurmuştu, vahşi olmayan, cana yakın bir tür. Şu anda havalandırma penceresinin önünde nöbet tutan bu canavar gibi olmayan bir köpek. Çıkardığı seslere bakılacak olursa, boğazını paramparça edebilecek bir canavardı bu.</p>

  <p>Köpek havladı. Josephine araba tekerleklerinin ve kapatılan bir motorun sesini işitti.</p>

  <p>Köpeğin havlamaları çılgınca bir hal alırken, Josephine olduğu yerde kaskatı kesildi, göğsünü döven kalp atışlarıyla öylece oturdu. Tepede ayak sesleri gıcırdadığında Josephine bakışlarını yukarı çevirdi.</p>

  <p>Elindeki ayakkabıyı bırakarak kapıdan olabildiğince uzak bir köşeye çekilip sırtını beton duvara dayadı. Bir sürgünün kaydığını duydu. Kapı gıcırdayarak açıldı. Bir fener ışığı parladı. Adam ona doğru ilerlerken, güneş ışınları retinasını kavuruyormuşçasına körleşen Josephine başını öte tarafa çevirmek zorunda kaldı.</p>

  <p>Adam tek kelime etmeden, öylece tepesinde dikildi. Beton oda bütün seslerin olduğundan daha yüksek çıkmasına yol açıyordu. Adam tutsağını incelerken Josephine de onun ağır ve düzenli soluklarım işitti.</p>

  <p>“Bırak gideyim” diye fısıldadı genç kadın. “Lütfen.”</p>

  <p>Adam tek kelime etmedi. Josephine’i en çok korkutan da adamın bu sessizliği oldu. Ta ki adamın elinde tuttuğu şeyi görene kadar. İşte o an, Josephine katıksız bir sessizlikten çok daha kötü şeylerin onu beklediğini anlamıştı.</p>

  <p>Adamın elinde bir bıçak vardı.</p>
</body>
</html>
