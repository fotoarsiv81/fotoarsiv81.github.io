<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>15</h1>

  <p>Televizyon kanallarının haber minibüsleri geri dönmüştü ve sayıları öncekinden de fazlaydı. Katile bir isim verilince bütün toplumun ilgisini çekiyordu ve bütün haber kanalları Arkeoloji Katili soruşturmasına bir şekilde yer vermeyi istiyordu.</p>

  <p>Jane, Frost’la birlikte otoparktan adli tıp binasına girerken kameraların onları takip ettiğini hissetti. Dedektifliğe henüz başladığı günlerde, kendini ilk kez akşam haberlerinde görmek Jane’in büyük bir heyecana kapılmasına neden olmuştu. O heyecan çok uzun zaman önce yavaş yavaş azalmış, sonra da tamamen kaybolmuştu ve şimdilerde muhabirleri gördüğü zaman Jane’in hissettiği tek şey rahatsızlıktı. Kameralara bakmak yerine başını öne eğip omuzlarını içe çekerek yürüdü; akşam altı haberlerinde muhtemelen mavi ceketli kambur bir cüce gibi görünecekti.</p>

  <p>Binaya girmek ve insanın mahremiyetini ihlal eden objektiflerden kurtulmak bir tür rahatlama duygusu verdiği halde, en zorlu sınav henüz geride kalmış değildi. Frost’la birlikte otopsi laboratuvarına doğru ilerlerken, Jane kaslarının gerildiğini, az sonra otopsi masasında şahit olacakları şeyler yüzünden midesinin bulandığını hissetti.</p>

  <p>Otopsi odasının giriş salonunda önlüklerini ve galoşlarını giyerlerken Frost sessiz kalmıştı. Pencereden içeri şöyle bir bakan Jane, cesedin hâlâ örtülü olduğunu görünce rahatladı, oysa dehşetin kısa bir süre ertelenmesinden başka bir şey değildi bu. Amansız bir görev duygusuyla otopsi odasının kapısını itip içeri girdi.</p>

  <p>Maura röntgen filmlerini otopsi odasının ışıklı panosuna asılmıştı ve Üç Numaralı İsimsiz Kurban’ın diş filmleri arka plandaki ışıkların önünde parlıyordu. Başını çevirip iki dedektife bakan Maura, “Bunlar hakkında ne düşünüyorsunuz?" diye sordu. “Epeyce güzel dişler” dedi Jane.</p>

  <p>Maura başını sallayarak onayladı. “Burada iki amalgam dolgu, sol alt azı dişinde de altın kuron var. Bir çürük göremiyorum, diş yuvalarında da herhangi bir dişeti hastalığını düşündürecek kemik kaybına rastlamadım. Son olarak, şöyle bir detay var.” Maura parmağıyla röntgen filmine hafif hafif vurdu. “İki küçük azıdişi de yerlerinde değil.”</p>

  <p>“Sence çekilmişler mi?”</p>

  <p>“Dişler arasında boşluk yok. Ve bu kesicidişlerin kökleri de kısaltılmış ve uçları düzleştirilmiş.”</p>

  <p>“Peki bu ne anlama geliyor?”</p>

  <p>“Ortodonti tedavisi uygulanmış. Tel takıyormuş.”</p>

  <p>“Yani karşımızda hali vakti yerinde bir kurban var.”</p>

  <p>“En azından orta sınıftan biri.”</p>

  <p>“Hey, ben asla tel takmadım.” Jane dişlerini gösterince çarpık alt dişleri ortaya çıktı. “Orta sınıf dişleri, Doktor, benimki gibi olur.” Eliyle röntgeni işaret etti. “Benim babamın parası böyle dişleri karşılamaya yetmiyordu.”</p>

  <p>“Bayan X’in de güzel dişleri vardı” dedi Frost.</p>

  <p>Maura başını sallayarak onayladı. “Ben hem Bayan X’in hem de bu kadının mali koşullar açısından rahat birer çocukluk dönemi geçirdiklerini düşünüyorum. Nitelikli diş bakımı ve ortodonti tedavilerine yetecek kadar paranın olduğu bir çocukluk dönemi." Diş röntgenini panodan çekip aldı ve yeni filmlere uzandı. Filmleri hışırdatarak iliştirdiği panoda kadının bacak kemikleri göründü.</p>

  <p>“Ve iki kurbanda da ortak olan diğer bir özellik.”</p>

  <p>Jane ile Frost aynı anda şaşkınlıkla nefeslerini koyverdiler. Bu röntgenlerde gördüklerini açıklaması için bir radyoluğun yardımına ihtiyaçları yoktu.</p>

  <p>“İki kavalkemiğinde de durum aynı” dedi Maura “Keskin olmayan bir aletle yapılmış. Belki bir çekiçle ya da bir levyeyle. Bunlar öylesine indirilen darbeler değil. Vahşice ve belli bir amaç doğrultusunda, kemiği paramparça etmek için vurulmuş. Her iki kavalkemiğinde de, diyalizde çapraz kırıklar görülüyor, ayrıca yumuşak dokuya gömülmüş kırıklar da var. Çok acı çekmiş olmalı. Hiç şüphe yok ki yürümesi mümkün değilmiş. Sonraki günlerde çektiği eziyeti düşünemiyorum bile. Muhtemelen enfeksiyon başlamış ve açık yaralardan yumuşak dokulara doğru yayılmıştır. Bakteriler kemiklere ve en sonunda da kana karışmış olmalı.”</p>

  <p>Jane başını çevirip Maura’ya baktı. <i>“Günler</i> mi dedin?”</p>

  <p>“Bu kırıklar ölümcül sonuçlar doğuracak şeyler değil. En azından belli bir süre için.</p>

  <p>“Belki de önce öldürülmüştü. Bunlar ölüm sonrasında meydana gelmiş hasarlar olabilir.” <i>Lütfen öldükten sonra yapılmış şeyler olsun</i>, <i>tahmin ettiğim şey olmasın.</i></p>

  <p>“Üzgünüm ama hayatta olduğunu söylemek zorundayım” dedi Maura. “En azından haftalarca hayatta kalmış.” Kırılmış kemiği beyaz bir bulut gibi çevreleyen tırtıklı bir bölgeye işaret etti. “Bu kaynamış kemik dokusu. Kemik kendini bu şekilde onarıyor ve bu da bir gecede, hatta birkaç gün içerisinde olacak bir şey değil. Bunun oluşması için haftalar geçmesi gerekir.”</p>

  <p>Bu kadının büyük acı içerisinde geçirdiği haftalar... Ölmenin çok daha iyi bir şey gibi göründüğü haftalar... Jane daha önce yine bu panoda asılı gördüğü başka röntgen filmlerini düşündü. Başka bir kadının dağılmış bacağı, kaynamış kemik dokusu yüzünden bulanıklaşmış kırıklar...</p>

  <p>“Aynı Bayan X gibi” dedi Jane.</p>

  <p>Maura başını salladı. “Bu iki kurban da hemen öldürülmemiş. İkisi de bacaklarından ciddi bir biçimde yaralanmış. Her ikisi de bir süre yaşamaya devam etmiş. Bu da demek oluyor ki onlara yemek ve su veren birisi varmış. Birileri onları hayatta tutmaya devam etmiş, en azından bu filmlerde görülen ilk iyileşme belirtilerine kadar.”</p>

  <p>“Bu aynı katil.”</p>

  <p>“Çok ortak nokta var. Katil bir tür imza bırakıyor gibi. Önce sakatlıyor, belki de kaçmalarına engel olmak amacıyla yapıyor bunu. Sonraki günler kurbanlarını besliyor. Hayatta tutuyor.”</p>

  <p>“Peki bu zaman zarfında ne yapıyordu bu herif? Onlarla arkadaşlık mı ediyordu?”</p>

  <p>“Bilmiyorum.”</p>

  <p>Jane paramparça olmuş kemiğe baktı ve kendi bacağında bir <span style="font-weight:bold;">Karıncalanma</span> hissetti; kurbanın çektiği acının yansımasıydı bu. “Biliyor musun” dedi yumuşak bir ses tonuyla, “o gece Bayan X için beni aradığında, bunun eski bir cinayet olduğunu düşünmüştüm. Uzun zaman önce ölmüş bir katil ve artık kapanıp gitmiş bir vaka. Ama Doktor Pulcillo’nun bagajına cesedi yerleştiren de aynı kişiyse...”</p>

  <p>“O hâlâ yaşıyor Jane. Ve tam da burada, Boston’da.”</p>

  <p>Giriş salonun kapıları savrularak açıldı. Beyaz saçlı bir adam ameliyat önlüğünü bağlamaya çalışarak otopsi laboratuvarına girdi.'</p>

  <p>“Doktor Vandenbrink?” dedi Maura. “Ben Doktor Isles. Gelebildiğinize memnun oldum.”</p>

  <p>“Umarım henüz başlamamışsınızdır.”</p>

  <p>“Sizi bekliyorduk.”</p>

  <p>Adam tokalaşmak için yanlarına geldi. Altmışlı yaşlarındaydı, ama bronzlaşmış yüzü ve canlı adımları son derece sağlıklı olduğunu göstermekteydi. Maura onu diğerleriyle tanıştırırken, adam Jane ile Frost’a neredeyse hiç bakmadı, bütün dikkatini, çarpılmış cesedin bir çarşafla insaflı bir şekilde gizlendiği otopsi masasına yöneltmişti. Adamın ilgisini çeken asıl şeyin hayatta olanlar değil, ölüler olduğu ortadaydı.</p>

  <p>“Doktor Vandenbrink Assen’deki Drents Müzesi’nde çalışıyor” dedi Maura. “Dün gece uçakla Hollanda’dan geldi, sadece bu otopsiye katılmak için.”</p>

  <p>“Bahsettiğiniz kadın bu mu?” dedi adam, çarşafla örtülmüş cesede bakmayı sürdürerek. “O halde bir bakalım.”</p>

  <p>Maura adama bir çift eldiven uzattı, kendisi de ellerine lateks eldivenleri geçirdi. Maura çarşafı kaldırmak için uzandı, örtü açılırken Jane karşılaşacağı görüntüye kendini hazırlamaya çabaladı.</p>

  <p>Çelik masanın üzerinde, parlak ışıkların altında yatan ceset, yakılmış ve eğri büğrü bir ağaç dalına benziyordu. Ancak hayatının sonuna kadar Jane’in aklında yer edecek olan bu görüntü, ölümcül bir çığlıkla donup kalmış, hatları kömür gibi parlak bir yüzün görüntüsüydü.</p>

  <p>Hiç de dehşete düşmüş gibi görünmeyen Doktor Vandenbrink. korkuyla gerilemek yerine büyülenmiş gibi cesede eğildi. “Çok güzel” diye mırıldandı adam. “Oh evet, iyi ki beni çağırmışsınız. Bu kesinlikle yaptığım yolculuğa değdi.”</p>

  <p>“Siz buna güzel mi diyorsunuz?” dedi Jane.</p>

  <p>“Benim bahsettiğim muhafaza ediliş biçimi” dedi adam. “Şu an için neredeyse mükemmel. Ama korkarım ki artık havayla temas ettiği için çürümeye başlayabilir. Bu benim şu ana dek gördüğüm en mükemmel modern örnek. Bu süreçten geçmiş ve yakın bir zamana ait bir insan cesedi nadiren bulunur.”</p>

  <p>“O zaman bu hale nasıl geldiğini biliyorsunuz, öyle mi?”</p>

  <p>“Oh, tabii ki. Diğerlerine çok benziyor.”</p>

  <p>“Diğerleri mi?”</p>

  <p>Doktor Vandenbrink başını kaldırıp Jane’e baktı; göz çukurları öylesine derindi ki, Jane bir kurukafanın kendisine baktığına dair rahatsız edici bir duyguya kapıldı. “Daha önce Yde Kızı'ndan bahsedildiğini duymuş muydunuz Dedektif?”</p>

  <p>“Hayır. Kim o?”</p>

  <p>“Yde bir yerin ismidir. Kuzey Hollanda’da bir köy. 1897 yılında Yde’den iki adam, bataklıkları geleneksel yöntemlerle kurutulan ve yakıt olarak kullanılan turba çıkarırken kendilerini dehşete düşüren bir şey buldular. Uzun sarı saçlı ve boğulduğu açıkça anlaşılan bir kızdı bu. Uzun bir kumaş parçası boynunun etrafına üç kez dolanmıştı. İlk başta, Yde’de yaşayanlar neyle karşı karşıya olduklarını anlamadılar. Kız öylesine ufak tefekti ve bedeni öylesine küçülmüştü ki, bulduklarının yaşlı bir kadın olduğunu düşündüler. Ya da belki de bir iblis. Ancak zaman içerisinde, bilim insanlan kızı incelemek için geldikçe, ceset hakkındaki bilgileri de arttı. Sonunda cesedin yaşlı bir kadına değil, on altı yaşında genç bir kıza ait olduğu ortaya çıktı. Omurga eğriliği olan bir kızdı bu. Cinayete kurban gitmiş bir kız. Köprücükkemiğinin altından bıçaklanmış ve boynunun etrafına dolanan bir kumaş parçasıyla boğulmuştu. Sonra da onu yüzükoyun bataklığa atmışlardı. Kız yüzyıllarca o bataklıkta yatmaya devam etmişti. Ta ki bataklıktan turba almaya gelen iki köylü onu ortaya çıkarana kadar.”</p>

  <p>“Yüzyıllarca mı?”</p>

  <p>Doktor Vandenbrink başını sallayıp onayladı. “Karbon 14 testleri bize onun iki bin yaşında olduğunu söylüyor. İsa Peygamberim dünya yüzünde dolaştığı zamanlarda, belki de o zavallı kız çoktan mezarında yatmaya başlamıştı.”</p>

  <p>“İki bin yıl geçmiş olmasına rağmen nasıl öldüğünü söyleyebiliyorlar mıydı?”</p>

  <p>“Son derece iyi korunmuştu, saçlarından boynundaki kumaşa varıncaya dek. Bedeninde bazı hasarlar vardı, ancak bunlar çok daha yakın bir zamanda, üzerindeki turbalar temizlenirken meydana gelmişti. Kim olduğuna dair bir portrenin ortaya çıkmasına yetecek kadarı bir zarar görmeden günümüze kadar gelmişti. İşte bataklıkların bize sunduğu mucize de budur Dedektif. Bizim İçin geçmişe bir pencere açarlar. Hollanda ve Danimarka’da, İrlanda ve İngiltere’de bu cesetlerden yüzlercesi bulundu. Her biri zamanda yolculuk eden birer seyyahtı, geride yazılı kayıtlar bırakmayan insanların bizlere gönderdiği bir tür talihsiz elçi gibi. Tabii ki kurbanların üzerinde bıraktıkları zalim izler haricinde.”</p>

  <p>“Ama bu kadın...” diyen Jane başıyla masada yatan kadını işaret etti. “Bu kadının iki bin yaşında olmadığı da aşikâr.”</p>

  <p>“Yine de korunması her açıdan diğerleriyle aynı. Bakın, ayak tabanlarındaki ve parmak uçlarındaki çizgileri bile görebiliyoruz. Ten renginin ne kadar koyu olduğunu görüyor musunuz, buna rağmen, yüz hatları bize Beyaz ırktan olduğunu açıkça gösteriyor.” Dönüp Maura’ya baktı. “Sizin fikrinize tamamen katılıyorum Doktor Isles.”</p>

  <p>“O halde, bize bu cesedin Hollanda'daki şu kızla aynı yöntemle korunduğunu söylüyorsunuz, öyle mi?” dedi Frost.</p>

  <p>Vandenbrink başını salladı. “Burada karşınızda duran modern bir bataklık cesedinden başka bir şey değil.”</p>

  <p>“İşte ben de bu yüzden Doktor Vandenbrink’i çağırdım” dedi Maura. “Doktor Vandenbrink onlarca yıldır bataklık cesetleri hakkında çalışmalar yürütüyor.”</p>

  <p>“Mısır mumyalama tekniklerinin aksine” dedi Vandenbrink, “bir bataklık cesedinin nasıl oluşturulacağına ilişkin yazılı bir materyal bulunmuyor. Bu bizim henüz kavrayamadığımız, tamamen doğal ve tesadüflere dayalı bir süreç.”</p>

  <p>“O halde katil bunu nasıl yapacağını nereden öğrenmiş olabilir ki?” diye sordu Jane.</p>

  <p>“Bataklık cesetleri derneğinde bu konuyla ilgili epey tartışma yaşanmıştı.”</p>

  <p>Jane şaşırıp güldü. “Bir derneğiniz mi var?”</p>

  <p>“Tabii ki. Toplantılarımız, kokteyl partilerimiz olur. Konuştuğumuz konuların büyük kısmı tamamen spekülatif şeylerdir. Ancak teorilerimizi desteklemek için bilimden de ciddi anlamda faydalanırız. Mesela, bataklıkların cesetleri koruyacak birçok özelliği olduğunu biliyoruz. Bataklıklar yüksek bir asiditeye sahip olmakla birlikte oksijen yönünden fakirdir ve içlerinde bataklık yosunu katmanları bulunur. Bu faktörler de çürümeye engel olur ve yumuşak dokuların korunmasına imkân tanır. Cildin bu cesette gördüğümüz rengi alana dek kararması da bu yüzdendir. Eğer yüzyıllarca bataklıkta kalsaydı, bu cesedin kemikleri erir ve geride sadece çürümemiş, kayış gibi esnek etler kalırdı.”</p>

  <p>“Bunu yapan şey yosunlar mı yani?” diye sordu Frost.</p>

  <p>“Sürecin olmazsa olmaz parçasıdır yosunlar. Bakteriler ve bataklık yosunlarında bulunan polisakkaritler arasında bir kimyasal tepkime vardır. Bataklık yosunları, bakteri hücrelerini, organik maddelere ayrışmalarına engel olacak biçimde bağlar. Bakterileri bağlarsanız, çürümeye de mâni olabilirsiniz. Bütün bu süreç, içinde ölü yosunlar, tanenler ve holoselüloz barındıran asidik bir karışımın içerisinde gerçekleşiyor. Başka bir deyişle, bataklık sularında.”</p>

  <p>“Peki bunun anlamı ne? Cesedi bir bataklığa atmak bu işi halletmek için yeterli mi yani?”</p>

  <p>“Bundan biraz daha detaylı bir şey bu. İrlanda ve İngiltere’de küçük domuz ölüleri kullanılarak pek çok deney yapıldı. Bu leşler farklı turba bataklıklarına gömüldü, sonra da incelenmek üzere çıkarıldı. Domuzlar biyolojik açıdan bize yakın oldukları için, sonuçların insanlar için de geçerli olacağım farz edebiliriz.”</p>

  <p>“Peki onlar da bataklık domuzlarına mı dönüştüler?”</p>

  <p>“Koşullar tam olarak doğru olduğunda, evet. Birincisi, domuzlar tamamıyla suyun altına batırılmalı, aksi halde çürüme olur. İkincisi, domuzlar ölümden hemen sonra bataklığa konulmalı. Eğer leşin birkaç saat bile havayla temasına izin verecek olursanız, ne yaparsanız yapın çürüme devam edecektir.”</p>

  <p>Frost ile Jane dönüp birbirlerine baktılar. “Yani bizim saldırgan, kızı öldürdükten sonra elini çabuk tutmaya mecburdu” dedi Jane.</p>

  <p>Vandenbrink başını sallayarak onayladı. “Bu hale gelmesi için ölüm anından kısa bir süre sonra bataklığa atılmış olması gerekir. Avrupa’da bulunan bataklık cesetlerinin durumunu düşünecek olursak, bu kurbanların hâlâ hayattayken bataklığın kıyısına getirildiklerini söyleyebiliriz. Bu şekilde kalabilmeleri için bataklığın kenarına getirilmiş ve orada öldürülmüş olmalılar.”</p>

  <p>Jane döndü ve röntgen filminde görülen vahşice parçalanmış kavalkemiklerine baktı. “Bu kurbanın iki kırık bacakla bir yere yürümesine imkân yok. Onu taşımış olmalı. Bir katil, böyle bir şeyi karanlıkta yapmayı istemez, özellikle de bir bataklığın kenarında yürüyorsa.”</p>

  <p>“Yani her şeyi gündüz yapıyor, öyle mi?” dedi Frost. “Kadını arabasından indirip sürükleye sürükleye bataklığın kenarına getiriyor. Yerini daha önceden belirlemiş. Görülmeyeceğini bildiği ve kadını fazla taşımasını gerektirmeyecek kadar da yola yakın bir yer.”</p>

  <p>“Gerekli olan başka koşullar da var” dedi Vandenbrink.</p>

  <p>“Nasıl koşullar?” diye sordu Jane.</p>

  <p>“Su yeterince derin ve soğuk olmalı. Sıcaklık önemli. Ayrıca bataklıktan çıkarılana dek cesedin bulunmayacağı kadar da gözden uzak bir yer olmalı.”</p>

  <p>“Bir araya gelmesi gereken bir sürü şey var” dedi Jane. “Bir küveti suyla ve turba yosunuyla doldurmak daha kolay olmaz mıydı?”</p>

  <p>“Gereken koşullan tam anlamıyla sağladığınıza nasıl emin olacaksınız? Bataklıklar henüz tam olarak çözemediğimiz karmaşık ekosistemlerdir, yüzyıllar boyunca demlenmesi gereken organik maddelerden meydana gelen kimyasal bir çorba. O çorbayı bir küvetin içerisinde yapmayı becerseniz bile, başlangıç olarak dört dereceye kadar soğutmanız ve en azından haftalar boyunca bu sıcaklıkta tutmanız gerekir. Sonra da cesedin aylarca, hatta belki de yıllarca bunun içinde kalması gerekecektir. O kadar uzun süre saklı tutmayı nasıl becerebilirsiniz ki? Koku olur mu? Komşularınızın meraklanmasına neden olmaz mı?” Vandenbrink başını salladı. “Bu iş için en ideal yer bir bataklık. <i>Gerçek</i> bir bataklık. "Ancak o kırık bacaklar bir problem olarak kalmaya devam ediyordu. Kurban ister hayatta, ister ölü olsun, muhtemelen çamurlu bir araziden geçirilip suyun kıyısına taşınmış ya da sürüklenmiş olmalıydı. “Sence bu kadının boyu ne kadardı?” diye sordu Jane.</p>

  <p>“İskelet endekslerine bakılacak olursa,” dedi Maura, “boyunun 1.65-1.70 civarında olduğunu tahmin ediyorum. Ve boyuna oranla zayıf biri olduğu da görülüyor.”</p>

  <p>“O halde aşağı yukarı elli-elli beş kilo falan olmalı.”</p>

  <p>“Mantıklı bir tahmin.”</p>

  <p>Ama kadın zayıf biri olsa da, uzun süre taşınınca ağır gelmeye başlardı. Ve eğer kadını önce öldürüyor, sonra bataklığa taşıyorsa, bu sefer de zaman önem kazanıyordu. Biraz gecikecek olursa, ceset çürüme yolundaki kaçınılmaz yolculuğuna başlardı. Eğer onu taşıdığı sırada hâlâ hayattaysa, bu sefer de katilin karşısına başka sorunlar çıkmış olmalıydı: Debelenip duran ve gürültü çıkartan kurban. Onu arabadan bataklığın kıyısına taşırken birilerinin duyması ihtimali. <i>Bu mükemmel yeri</i>, <i>bu öldürme yerini nerede buldun? '</i></p>

  <p>Dahili telefon vızıldadı ve Maura’nın sekreteri hoparlörden, “Doktor Isles, birinci hatta sizi arayan biri var” dedi. “Ulusal Suç Bilgi Merkezi’nden Scott Thurlow diye biri.”</p>

  <p>“Bakıyorum” dedi Maura. Telefona doğru giderken bir yandan da eldivenlerini çıkardı. “Ben Doktor Isles.” Bir an duraklayıp dinledi, sonra aniden doğruldu ve <i>Bu önemli bir şey</i> diyen bakışlarını Jane’e çevirdi. “Haber verdiğiniz için teşekkürler. Hemen bakıyorum. Lütfen hatta kalın.” Masanın diğer ucundaki laboratuvar bilgisayarının başına gitti.</p>

  <p>“Ne var?” dedi Jane.</p>

  <p>Maura bilgisayardaki e-posta mesajlarından birini açtı ve mesaja eklenmiş dosyaya tıkladı. Ekranda bir dizi diş röntgeninin görüntüsü belirmişti. Bütün dişleri aynı anda gösteren panoramik morg filmlerinin aksine, bu röntgenler bir dişçi muayenehanesinde çekilmiş tekli filmlerdi.</p>

  <p>“Evet, şu an onlara bakıyorum” dedi Maura, telefona konuşmayı sürdürerek. “Otuz numarada bir amalgam dolgu var. Bu tamamen uyumlu.”</p>

  <p>“Neyle uyumlu?” dedi Jane.</p>

  <p>Dikkati hâlâ bütünüyle telefonda olan Maura, onu susturmak için elini kaldırdı. “İkinci dosyayı açıyorum” dedi. Yeni bir görüntü ekranı kaplamıştı. Bu uzun, siyah saçları olan genç bir kadının fotoğrafıydı ve kadın güneş ışığı yüzünden gözlerini kısmıştı. Siyah bir atletin üzerine kot bir gömlek giymişti. İyice yanmış makyajsız yüzü, hayatını açık havada sürdüren, temiz havayı ve pratik giysileri seven bir kadın olduğunu düşündürüyordu. “Ben bu dosyaları gözden geçiririm” dedi Maura. “Sizi arayacağım.”</p>

  <p>“Bu kadın da kim?” diye sordu Jane.</p>

  <p>“İsmi Lorraine Edgerton. En son New Mexico'da, Gallup yakınlarında görülmüş, yaklaşık yirmi beş yıl kadar önce.”</p>

  <p>Jane kaşlarını çatarak bilgisayar ekranından bakmakta olan yüze çevirdi bakışlarım. “Peki bu ismi hatırlamam mı gerekiyor?”</p>

  <p>“Biraz sonra hatırlayacaksın. Çünkü şu an baktığın yüz, Bayan X’in yüzü.”</p>
</body>
</html>
