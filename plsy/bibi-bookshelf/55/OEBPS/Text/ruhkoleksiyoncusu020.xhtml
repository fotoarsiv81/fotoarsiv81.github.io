<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>20</h1>

  <p>Josephine ani bir nefes alarak kendine gelmeye çalıştı. Geceliği ter içinde kalmış, kalbi göğsünde küt küt atıyordu Ay ışığının aydınlattığı perdeler bir hayalet filmindeki gibi dalgalandı ve Gemma’nın evini çevreleyen ormanda ağaç dalları çıtırdayıp sonra yine sessizliğe gömüldü. Josephine nemli yatak örtülerini üzerinden attı. Kalp atışlan düzene girip vücudundaki ter soğurken başını kaldırıp karanlığa bakındı. Gemma’nın evinde geçirdiği bir haftanın ardından, o kötü rüya geri dönmüştü: ateş eden bir tabanca ve kan sıçrayan duvarlar. <i>Her zaman rüyalarını dikkate al</i>, diye tembihlemişti annesi ona. <i>Rüyalar zaten bildiğin şeyleri sana söyleyen seslerdir</i>, <i>henüz önemsemediğin tavsiyeleri fısıldayan sesler.</i> Josephine bu rüyanın ne anlama geldiğini biliyordu: Harekete geçme zamanı gelmişti. Kaçma zamanıydı artık. Gemma’nın evinde gereğinden fazla oyalanmıştı. Aklına marketin önünde yaptığı cep telefonu görüşmesi geldi. O gece otoparkta kendisiyle çene çalan genç polisi ve onu buraya getiren taksi şoförünü düşündü. Buraya kadar izini sürmek öylesine kolaydı ki; farkına bile varmadan daha bir sürü hata yapmış olabilirdi.</p>

  <p>Annesinin ona söylediği bir sözü anımsadı: <i>Eğer birisi seni gerçekten bulmak istiyorsa</i>, <i>sadece tek bir hata yapmanı beklemesi yeterli olur.</i></p>

  <p>Birdenbire etraftaki durgunluğu fark etti. Ağustosböceklerinin sürekli cırıltıları arasında uyuyakalmıştı, ancak şimdi hiçbir şey duymuyordu; etrafa öylesine büyük bir sessizlik hâkimdi ki, kendi soluklan bile olduğundan daha gürültülü çıkıyordu.</p>

  <p>Yataktan kalkarak pencereye gitti. Dışarıda, ay ışığı ağaçları gümüşi bir renge boyuyor ve bahçeyi solgun ışığıyla aydınlatıyordu. Dışarı bakan genç kadın telaşlanmasını gerektirecek herhangi bir şey görememiş, ancak açık pencerenin kenarında dururken, gecenin tamamen sessiz olmadığını fark etmişti; kendi kalp atışlarının dışında bir de zar zor duyulan elektronik bir uyarı sesi işitiyordu. Bu ses dışarıdan mı geliyordu, evden mi? Şimdi dikkatini tamamen bu sese yoğunlaştırdığı için sesin şiddeti de Josephine’in içindeki huzursuzluk hissiyle birlikte artar gibi olmuştu.</p>

  <p>Gemma da bu sesi duyuyor muydu?</p>

  <p>Kapıya gitti ve karanlık koridora baktı. Ses burada daha yüksek, daha ısrarcıydı.</p>

  <p>Karanlıkta yolunu bulmaya çalışıp ahşap zeminde ses çıkarmadan koridor boyunca yalınayak ilerledi. Attığı her adımla birlikte bip sesi de şiddetleniyordu. Gemma’nın yatak odasına ulaşan genç kadın, kapının aralık olduğunu gördü. Hafifçe ittiği kapı ses çıkarmadan açıldı. Josephine ay ışığıyla aydınlanan odada duyduğu sesin nereden geldiğini gördü: Yere düşen telefon ahizesinden bağlantının kesildiğine dair gelen uyarı sinyaliydi bu. Ancak bakışları telefona değil, koyu renkli, simsiyah bir yağ birikintisi gibi yerde parıldayan sıvıya takıldı. Hemen yanında diz çökmüş birisi vardı ve genç kadın ilk başta bunun Gemma olduğunu sandı. Ta ki o kişi ayağa kalkıp pencerenin önünde bir karaltı olarak dikilinceye dek.</p>

  <p><i>Bir erkek.</i></p>

  <p>Josephine’in korkuyla aldığı nefes, adamın hızla ona dönmesine neden oldu. Bir an için her ikisi de, yüz hatları gölgelerde gizlenmiş bir halde, av ile avcının karşılıklı durduğu bir zaman diliminde donup kalmış gibi birbirlerine baktılar.</p>

  <p>Önce Josephine hareket etti.</p>

  <p>Döndü ve hızla merdivenlere doğru koştu. Merdivenlerden aşağı tökezleyerek koşarken, arkasında yankılanan ayak seslerini duyuyordu. Son basamakları atlayarak indi ve sert bir biçimde iki ayağının üzerine düştü. Evin ön kapısı aralıktı. Josephine kapıya doğru koştu ve tökezleyerek verandaya fırladı. Yerdeki kırık cam parçaları ayağına batmıştı, ama neredeyse hiç acı hissetmedi; o an için dikkati sadece evi anayola bağlayan patikaya yönelmişti.</p>

  <p>Ve giderek yaklaşan arkasındaki ayak seslerine.</p>

  <p>Ilık gece havasında vücudunun iki yanında birer kanat gibi dalgalanan geceliğiyle verandanın basamaklarından atlayıp bahçeye ulaştı ve önündeki yola doğru koşmaya başladı. Ay ışığının altında, korunmasız çakıl yolda geceliği beyaz bir bayrak gibi kolayca görünmesine rağmen ormana doğru gitmedi, ağaçların arkasına saklanmaya çalışmadı. İleride cadde ve evler vardı. <i>Eğer kapıları yumruklar</i>, <i>çığlık atarsam birileri bana yardım eder.</i> Artık takipçisinin ayak seslerini duymuyordu; o an işittiği tek şey kendi panik dolu soluklarıyla gecenin uğultularından ibaretti.</p>

  <p>Ve sonra keskin bir çatırtı işitti.</p>

  <p>Mermi, bacağının arka tarafına şiddetli bir tekme yemiş gibi gibi bir etki yaratmıştı. Bu darbe genç kadının yere düşmesine yol açtı. Çakıl taşlan avuçlarını parçaladı. Ilık kan baldırından akarken ayağa kalkmak için çabaladı, ancak bacağı bedeninin ağırlığını taşıyamıyordu. Acıyla hıçkırarak dizlerinin üzerine yığıldı.</p>

  <p><i>Cadde. Cadde öyle yakın ki.</i></p>

  <p>Solukları kısa hıçkırıklara dönüştü ve emeklemeye başladı, ilerideki bir komşunun verandasında ışık yandı ve Josephine tüm dikkatini bu ışığa yoğunlaştırdı. Ne arkasında giderek yaklaşan ayak seslerinin ne de avuçlarına batan çakıl taşlarının farkındaydı. Genç kadın için hayatta kalmak sadece dalların arasında göz kırpan o ışığa ulaşmak anlamına geliyordu. Arkasında kan izleri bırakan işe yaramaz bacağını sürüyerek o tarafa doğru emeklemeye devam etti.</p>

  <p>Önüne geçen bir gölge ışığı engelledi.</p>

  <p>Yavaşça bakışlarını kaldırdı Josephine. Adam önünde duruyor, yolunu kapatıyordu. Yüzü siyah oval bir şekil, gözleri dipsiz kuyular gibiydi. Adam ona doğru eğilirken, genç kadın tabancanın ateş almasını, merminin vücuduna girmesini bekleyerek gözlerini kapattı. Bu son anın hareketsizliğinde, kendi soluklarının, ciğerlerinden çıkan ve ciğerlerine dolan havanın farkına ilk kez varmış gibiydi. Bu sonsuzluğa uzayıp giden bir andı, sanki adam zaferinin tadını çıkarmayı ve genç kadının çektiği işkenceyi devam ettirmeyi istiyordu.</p>

  <p>Josephine gözkapaklarının ardından bir ışığın titreştiğini hissetti.</p>

  <p>Gözlerini açtı. Ağaçların ardında mavi bir ışık yanıp sönüyordu. Bir çift araba farı aniden onun bulunduğu tarafa yöneldi ve genç kadın, acınası ince geceliğiyle diz çökmüş bir halde farların aydınlığında kalakaldı. Tekerlekler çakılları etrafa saçıp kayarak durdu. Bir araba kapısı hızla açıldı ve Josephine bir polis telsizinin cızırtısını işitti.</p>

  <p>“Küçükhanım? iyi misiniz küçükhanım?"</p>

  <p>Josephine kendisiyle konuşanın kim olduğunu anlamaya çalışarak gözlerini kırpıştırdı. Ancak önce sesler yavaş yavaş silinip gitti, sonra da arabanın tepe lambaları görünmez oldu ve farkına vardığı son şey, yere yığıldığında çakıllı zeminin yanağına sürtünmesi oldu.</p>

  <div>
    <br />
  </div>

  <div>
    <br />
  </div>

  <p>Frost ile Jane, Gemma Hamerton’ın evine giden çakıllı yolda durmuş, caddeye doğru umutsuzca sürünen Josephine'in ardında bıraktığı kurumuş kan izlerine bakıyorlardı. Tepelerinde kuşlar cıvıldaşıyor ve yaz güneşi benekli yaprakların arasından geçerek üzerlerine düşüyordu, ancak yolun o gölgeli kısmında yer etmiş bir soğukluk vardı sanki.</p>

  <p>Jane döndü ve henüz girmedikleri eve baktı. Ev beyaz dış cephesi ve kapalı verandasıyla Jane'in bu kırsal bölgede gördüğü diğer evlere benziyordu. Ama Jane şu an durduğu yerden bile kırılmış bir pencerenin sivri köşelerini görebiliyordu ve o kırık pencerede bir uyarı mesajı var gibiydi: <i>Burada korkunç bir şey oldu. Henüz görmediğin bir şey.</i></p>

  <p>“Önce buraya düşmüş" dedi Dedektif Mike Abbott. Kan izlerinin başlattığı noktayı işaret etti. “Vurulduğu sırada yolda epey ilerlemiş. Buraya düşmüş ve emeklemeye başlamış. Bu kadar ilerlemek için epeyce kararlı olmak gerekir, bu noktaya kadar gelmeyi başarmış." Abbott kanlı izlerin sona erdiği noktayı gösterdi eliyle. “İşte devriye arabası da onu buradayken fark etmiş.”</p>

  <p>“Bu mucize nasıl olmuş ki?”</p>

  <p>“Bir 911 çağrısı yüzünden buraya gelmişler.”</p>

  <p>“Josephine’den mi?” diye sordu Frost.</p>

  <p>“Hayır, telefon eden kişinin evin sahibi Gemma Hamerton olduğunu tahmin ediyoruz. Telefon yatak odasında. Ama telefon eden her kimse konuşmaya fırsat bulamamış, çünkü hat hemen kapanmış. 911 operatörü telefon eden numarayı aramış ve hattın meşgul olduğunu görmüş. Bunun üzerine buraya bir devriye arabası göndermiş, onlar da üç dakika içerisinde buraya gelmişler.” Frost yoldaki kan izlerine baktı. “Burada epey kan var.”</p>

  <p>Abbott başını sallayarak Frost'u onayladı. “Genç kadın üç saatlik bir operasyon geçirdi. Bacağı alçıya alınmış, yatıyor. Bu da bizim açımızdan şanslı bir durum. Çünkü dün geceye kadar Boston Emniyet Müdürlüğü’nün onun için bir bülten çıkardığından haberdar değildik. Ameliyat ve alçı olmasa, kasabadan ayrılmış olabilirdi.” Dedektif eve doğru döndü. “Daha fazla kan görmek istiyorsanız beni takip edin.”</p>

  <p>Onları her tarafına cam parçaları saçılmış ön taraftaki verandaya götürdü. Orada durup ayaklarına birer galoş geçirdiler. Abbott’ın meşum sözü başkaca dehşetlerin de yolda olduğuna dair bir uyarı gibiydi, Jane de kendini en kötüsüne hazırlamıştı.</p>

  <p>Ama ön kapıdan eve adım attığında, onu dehşete düşürecek bir şeyle karşılaşmadı. Oturma odasına dokunulmamış gibi görünüyordu. Duvarlarda onlarca fotoğraf çerçevesi vardı ve bunların çoğunda da, farklı farklı kişilerle poz vermiş, kısa sarı saçlı bir kadın görünüyordu. Muazzam kitaplıkta tarih ve sanat, kadim diller ve etnolojiyle ilgili kitaplar vardı.</p>

  <p>“Evin sahibi bu muymuş?” diye sordu Frost, fotoğraflardaki genç kadını işaret ederek.</p>

  <p>Abbott başıyla onayladı. “Gemma Hamerton. Bölgedeki üniversitelerinden birinde arkeoloji dersi veriyormuş.”</p>

  <p>“Arkeoloji mi?” Frost, <i>işte bu ilginç</i> dercesine Jane’e baktı. “Onun hakkında başka ne biliyoruz?”</p>

  <p>“Bildiğimiz kadarıyla yasalara saygılı bir vatandaş. Hiç evlenmemiş. Yazlarını şehir dışında, diğer arkeologların yaptığını yaparak geçiriyor.”</p>

  <p>“Peki neden şimdi şehirdeymiş o zaman?”</p>

  <p>“Bilmiyorum. Bir hafta önce, bir kazıya katıldığı Peru’dan dönmüş. Eğer dönmemiş ve buradan uzak durmuş olsaydı hâlâ hayatta olacaktı.” Abbott başını kaldırıp merdivenlerden yukarı baktı, yüzü aniden ciddileşti. “Size ikinci katı göstermemin zamanı geldi." önden gidip merdivenleri çıkmaya başladı, sonra da duraklayıp tahta basamakların üzerindeki kanlı ayak izlerini gösterdi. “Spor ayakkabı. Kırk üç ya da kırk dört numara” dedi. “Bunların katile ait olduklarını biliyoruz, çünkü Bayan Pulcillo’nun ayaklan çıplakmış.”</p>

  <p>“Adam merdivenleri çok hızlı inmiş gibi görünüyor" dedi Jane, yayılmış izlere dikkat çekerek.</p>

  <p>“Öyle. Ama kadın daha hızlıymış."</p>

  <p>Jane basamaklardan aşağı doğru inen ayak izlerine baktı. Kan izleri kuruduğu ve merdiven penceresinden gün ışığı geldiği halde, o takibin dehşeti hâlâ bu merdivenlerdeydi. Titremesini bastırıp başını yukarı çevirdi ve kendilerim çok daha kötü manzaraların beklediği üst kata baktı. “Üst katta mı olmuş?"</p>

  <p>“Bayan Hamerton’ın yatak odasında” dedi Abbott. İki gece önce gördüklerini bir kez daha görmeyi istemiyormuşçasına son basamakları çıkarken hiç acele etmiyordu. Kana bulanmış ayakkabıların bıraktığı izler yukarıda çok daha koyuydu ve koridorun sonundaki bir odadan başlıyordu. Abbott önüne geldikleri ilk yatak odasını işaret etti, içeride dağınık bir yatak vardı. “Burası misafir odası, Bayan Pulcillo burada uyuyormuş."</p>

  <p>Jane kaşlarını çatarak odaya baktı. “Ama burası merdivenlere daha yakın.”</p>

  <p>“Öyle. Bu bana da biraz tuhaf geldi. Katil Bayan Pulcillo’nun odasının önünden geçip gitmiş ve koridor boyunca ilerleyip doğruca Bayan Hamerton’m odasına girmiş. Belki de evde bir misafir olduğundan haberi yoktu.”</p>

  <p>“Ya da bu kapı kilitliydi” dedi Frost.</p>

  <p>“Hayır, nedeni bu değil. Bu kapının kilidi yok. Henüz bilmediğimiz bir nedenden dolayı burayı atlamış ve önce Bayan Hamerton’ın odasına gitmiş.” Abbott bir nefes aldı ve yatak odasına doğru ilerlemeye devam etti. Oraya vardıklarında içeri girmekte tereddüt etti.</p>

  <p>Bakışlarını içeri çeviren Jane, Abbott’ın neden tereddüt ettiğini anladı.</p>

  <p>Gemma Hamerton’m cesedi artık oradan götürüldüğü halde kadının dünya üzerindeki son anlan duvarlara, yatak örtülerine ve mobilyaların üzerine canlı kırmızı lekelerle kaydedilmişti. Odaya adım attığında, Jane soğuk bir nefesin tenine çarptığını hissetti, sanki bir hayalet ona sürtünmüş ve yanından geçip gitmişti. Şiddet geride izlerini bırakıyor, diye düşündü Jane. Sadece kan lekelerinde değil, aynı zamanda havada da.</p>

  <p>“Kadının cesedi şu uzak köşede bulundu” dedi Abbott. “Ama kan izlerine bakacak olursanız, ilk darbenin yatağın yakınlarında indirilmiş olduğunu görebilirsiniz. Şurada, başucunda, atardamardan fışkıran kan izleri var.” Ardından sağ taraftaki duvarı işaret etti. “Ve şurada da benzer izler görebilirsiniz, sanırım bunlar bıçaktan sıçrayan damlalar.”</p>

  <p>Jane bakışlarını ıslak döşekten ayırdı ve kanlı bıçak bedenden uzaklaşırken merkezkaç kuvvetinin etkisiyle savrulan damlaların oluşturduğu açıya baktı. “Sağ elini kullanıyor” dedi.</p>

  <p>Abbott başını sallayarak kadını onayladı. “Yarayı inceleyen adli tıp uzmanı, katilin hiç tereddüt etmediğini, bıçağı kullanırken kararsız olmadığını söyledi. İşi tek bir sağlam darbeyle, boyundaki atardamarı keserek bitirmiş. Adli tıp uzmanı, bilincini kaybetmeden önce kadının bir ya da iki dakika yaşadığını tahmin ediyor. Telefonu almasına yetecek kadar bir süre. Şu köşeye sürünmesine yetecek kadar bir zaman. Ahizenin üzerinde kanlı parmak izleri var, bu yüzden de telefon ettiği sırada yaralı olduğunu biliyoruz.”</p>

  <p>Yani telefonu katil mi kapamış?” diye sordu Frost.</p>

  <p>“Ben öyle olduğunu farz ediyorum.”</p>

  <p>“Ama operatörün burayı aradığını ve hattın meşgul olduğunu söylemiştiniz.”</p>

  <p>Abbott duraklayıp Jane’in.söylediklerini düşündü. “Sanırım bu biraz tuhaf bir durum. Önce telefonu kapatıyor, sonra da ahizeyi yeniden kaldırıyor. Neden böyle bir şey yapmış olabilir?”</p>

  <p>“Telefonun çalmasını istememiş” dedi Jane.</p>

  <p>“Ses çıkmasın diye mi?” diye sordu Frost.</p>

  <p>Jane başını sallayarak onayladı. “Bu, kurbana neden ateş etmediğini de açıklar. Çünkü evde başka birinin olduğunun farkındaydı ve onu uyandırmayı istemiyordu.”</p>

  <p>“Ama uyanmış” dedi Abbott. “Belki de yere düşen bedenin çıkardığı sesi duymuştur. Belki Bayan Hamerton çığlık atmayı başarmıştır. Nedeni ne olursa olsun, bir şeyler Bayan Pulcillo’nun uyanmasına yol açmış, çünkü o da bu odaya gelmiş. Eve izinsiz giren yabancıyı görmüş ve kaçmaya başlamış.”</p>

  <p>Jane başını çevirip Bayan Hamerton’ın kendi kanında kıvrılarak hayata veda ettiği köşeye baktı.</p>

  <p>Yatak odasından çıktı ve bir kez daha koridor boyunca ilerlemeye koyuldu. Josephine’in odasının önüne geldiğinde durup içerideki yatağa baktı. Katil bu odanın önünden geçip gitmiş, diye düşündü. İçeride genç bir kadın uyuyor ve kapısı da kilitli değil. Buna rağmen onunla ilgilenmiyor ve büyük yatak odasına gidiyor. Burada bir misafir olduğundan habersiz miydi? Evde başka bir kadın daha olduğunu fark etmemiş miydi?</p>

  <p>Hayır. Hayır, biliyordu. Telefonu bu yüzden açık bıraktı. Bu yüzden bıçak kullanıp tabancasına dokunmadı. İlk cinayetini sessizce işlemek istiyordu.</p>

  <p><i>Çünkü oradaki işini bitirdikten sonra Josephine’in odasına geçmeyi planlamıştı.</i></p>

  <p>Merdivenlerden inip dışarı çıktı Jane. Güneşli bir ikindi vaktiydi ve böcekler esintisiz bir sıcakta vızıldıyordu, ancak eve hâkim olan o ürpertici atmosfer hâlâ Jane’le birlikteydi. Verandanın basamaklarından indi.</p>

  <p><i>Peşinden merdivenleri inip onu buraya kadar takip ettin. Ay ışığında onu takip etmek hiç de zor olmayacaktı. Üzerinde, bir gecelikten başka bir şey bulunmayan yalnız bir kız.</i></p>

  <p>Cam parçalarıyla ayakları kesilen Josephine’in kaçarken kullandığı rotayı kullanarak yol boyunca ağır ağır ilerledi. Caddenin tam önünde, ağaçların hemen arkasındaydı ve kaçan kızın yapması gereken tek şey komşulardan birinin evine ulaşmak, çığlık atarak bir kapıyı yumruklamaktı.</p>

  <p>Bakışları kanla lekelenmiş çakıl taşlarına dönen Jane durakladı.</p>

  <p><i>Ama burada kurşun bacağına girdi ve Josephine yere düştü.</i></p>

  <p>Yavaşça yürüyüp Josephine’in emeklerken yol boyunca bıraktığı kan izlerini takip etmeye başladı. Santim santim ilerlerken katilin ona doğru geldiğini, aradaki mesafeyi kapattığını biliyor olmalıydı. Yerdeki kan izleri yola on beş-yirmi metre kala aniden sona erene dek uzayıp gidiyordu. Bu noktaya kadar uzun ve ümitsiz bir emekleme olmuştu: Katilin onu yakalamasına yetecek uzunlukta bir emekleme. Şüphesiz tetiği son kez çekip sonra da kaçabileceği kadar zamanı vardı adamın.</p>

  <p>Buna rağmen o ölümcül atışı yapmamıştı.</p>

  <p>Jane durdu, başını yere doğru eğip polis memurunun Josephine’i dizlerinin üzerine çökmüş halde gördüğü noktaya baktı. Polisler olay yerine geldiklerinde, çoktan ölmüş olması gereken yaralı bir kadından başka kimseyi görmemişlerdi.</p>

  <p>İşte ancak o zaman anladı Jane. <i>Katil Josephine'in hayatta kalmasını istemişti.</i></p>
</body>
</html>
