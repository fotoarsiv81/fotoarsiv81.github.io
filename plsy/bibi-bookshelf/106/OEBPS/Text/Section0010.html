<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>��</title>
  <meta content="pdftohtml 0.36" name="generator"/>
  <meta content="��" name="author"/>
  <meta content="2008-06-19T18:43:18+00:00" name="date"/>
  <link href="../Styles/stylesheet.css" rel="stylesheet" type="text/css"/>
  <style type="text/css">    @page { margin-bottom: 5.000000pt; margin-top: 5.000000pt; }
  </style>
</head>

<body>
  <h1>8</h1>

  <p>Poirot, Elms okuluna dikkatle baktıktan sonra başını takdirle salladı.</p>

  <p>Belçikalıyı, sekreter olduğunu tahmin ettiği bir kadın karşılayarak müdirenin odasına götürdü. Masasının başında oturan Müdire Miss Emlyn ayağa kalkarak, Poirot'yu karşıladı.</p>

  <p>"Sizinle tanıştığıma çok memnunum Mösyö Poirot. Sizden söz edildiğini çok işittim."</p>

  <p>Poirot, "Çok naziksiniz." dedi.</p>

  <p>"Çok eski bir arkadaşım sizi çok methederdi. Meadowbank'in eski müdiresi Miss Bulstrode. Onu hatırlıyor musunuz?"</p>

  <p>"Miss Bulstrode kolay kolay unutulur mu? Kişilik sahibi bir hanımdı o."</p>

  <p>"Evet Meadowbank'i çok iyi bir hale sokmuştu o." Miss Emlyn hafifçe içini çekti.</p>

  <p>"Okul son zamanlarda bir parça değişti tabii. Ama neyse... Herhalde beni Joyce Reynolds'un ölümü dolayısıyla görmek istediniz. Bilmiyorum onun ölümü sizi ilgilendiriyor mu? Şimdiye kadar araştırdığınız olaylarla pek ilgisi yok onun. <span style="text-indent: 1em; font-size: 1em;">Kızı veya ailesini mi tanıyordunuz?"</span></p>

  <p>Poirot cevap verdi. </p>

  <p>"Hayır. Buraya çok sevdiğim arkadaşım Bayan Ariadne Oliver'in isteği üzerine geldim. O burada kalıyor. Ve o gece de toplantıdaymış."</p>

  <p>Miss Emlyn gülümsedi. </p>

  <p>"Bayan Oliver, fevkalade güzel kitaplar yazıyor. <span style="text-indent: 1em; font-size: 1em;">Kendisiyle de bir, iki defa karşılaştım. Madem Joyce'u tanımıyormuşsunuz, o zaman onun hakkında daha kolaylıkla konuşabiliriz. İşe kişisel duyguların karışmaması daha iyi. Açıkçası Joyce'un öldürüleceğine hiç ihtimal vermedim. </span><span style="text-indent: 1em; font-size: 1em;">Galiba psikolojik bir cinayet bu. Siz de aynı fikirde misiniz?"</span></p>

  <p>Poirot, "Hayır," dedi. "Bunun da diğer birçok cinayetler gibi bir sebep... <span style="text-indent: 1em; font-size: 1em;">iğrenç bir sebep yüzünden işlendiğini biliyorum."</span></p>

  <p>"Öyle mi? Peki bu sebep nedir?"</p>

  <p></p>

  <p></p>

  <p>"Bu Joyce'un söylediği bir söz. Kız bunu partide değil, daha evvel toplantının hazırlıkları yapıldığı sırada söylemiş. Vaktiyle bir cinayete tanık olduğundan söz etmiş."</p>

  <p>"Ona inanan olmuş mu?"</p>

  <p>"Hayır. Zannedersem kendisine inanmamışlar."</p>

  <p>"Bu da hayret edilecek bir şey değil. Sizinle açık açık konuşacağım, Mösyö <span style="text-indent: 1em; font-size: 1em;">Poirot. </span><span style="text-indent: 1em; font-size: 1em;">Hislerin, </span><span style="text-indent: 1em; font-size: 1em;">kafanızın </span><span style="text-indent: 1em; font-size: 1em;">çalışmasını engellememesi gerek. Joyce vasat bir kızdı. Ne fazla zekiydi, ne de aptal. Ayrıca müt</span><span style="text-indent: 1em; font-size: 1em;">hiş yalancıydı. Yalan söylemeden duramazdı o. Bu sözlerimle onun yaramazlığın cezasından kurtulmak, bizleri kandırmak için hikâyeler uydurduğunu kastetmiyorum. Joyce övünmeye meraklıydı. Olmayan ama kendini dinleyen arkadaşlarını etkileyecek şeyler uydurarak övünürdü Joyce. Tabii sonunda hiç kimse onun anlattığı masallara inanmaz oldu."</span></p>

  <p>"Joyce'un birinin dikkatini çekmek, önem kazanmak için bir cinayete tanık olduğunu söylediğini, bununla övündüğünü mü düşünüyorsunuz?"</p>

  <p>"Evet. Ayrıca kızın bunu Ariadne Oliver'in dikkatini çekmek için yaptığından da eminim."</p>

  <p>"Yani siz Joyce'un bir cinayete tanık olmadığından eminsiniz."</p>

  <p>"Onun böyle bir şey gördüğüne inanamam."</p>

  <p>"Sizce bu Joyce'un uydurduğu bir hikâye miydi?"</p>

  <p>"Bunu iddia edemem. Belki Joyce birinin araba kazasında yaralandığını veya golf sahasında oyunculardan birinin başına top geldiğini görmüştü. O da bunu alıp süslemiş ve bir cinayete teşebbüs olayı haline sokmuştu."</p>

  <p>"Demek ki kesin olarak ancak bir tek şeyi söyleyebileceğiz. O gece 'Cadılar Toplantısı'nda bir katil vardı."</p>

  <p>Kır saçlı Miss Emlyn'in kılı bile kıpırdamadı. </p>

  <p>"Tabii. Tabii. Mantık bunu gerektirmez mi?"</p>

  <p>"Sizce katil kim olabilir?"</p>

  <p>Miss Emlyn, "İşte bu uygun bir soru," dedi. "Neticede toplantıdaki çocukların çoğu bu okulda öğrencilerdi. Veya hâlâ burada okuyorlar. Onlar hakkında bilgim olmalı. Aileleri hakkında da öyle."</p>

  <p>"Zannedersem bu okulun öğretmenlerinden biri, bir iki yıl önce boğularak öldürülmüş "</p>

  <p>"Janet White'i mı kastediyorsunuz? Yirmi dört yaşındaydı. Fazla hassas ve heyecanlı bir kızdı. O gece de yalnız başına yürüyüşe çıkmıştı. Ama bir gençle randevusu da olabilirdi. Oldukça beğenilen bir tipti. Katili hiçbir zaman bulunamadı. Polis birkaç gençle konuştu ama hiçbirinin de aleyhinde kesin bir delil bulamadı. Onların hoşuna gitmeyen bir sonuçtu bu. Benim de öyle."</p>

  <p>"Aynı prensiplere bağlı olduğumuz anlaşılıyor. Ben de cinayeti tasvip etmem."</p>

  <p>Miss Emlyn ona dikkatle baktı. Yüzünün ifadesi değişmemişti ama Belçikalı kadının kendisini bakışlarıyla tarttığını düşündü. Nihayet kadın, "Bu fikrinizi ifade ediş tarzınızı beğendim," dedi. "Son zamanlarda duyduğum ve okuduklarımdan toplumun belirli bir kısmının cinayeti hoş gördüğünü anlıyorum." Sustu. Poirot da konuşmuyordu.</p>

  <p>Belçikalı, kafasında bir plan tasarlıyor, diye düşündü.</p>

  <p>Müdüre ayağa kalkarak, zili çaldı. </p>

  <p>"Zannedersem Miss Whittaker'la konuşmanız doğru olacak."</p>

  <p>O dışarı çıktıktan beş dakika sonra kapı açılarak odaya kırk yaşlarında bir kadın girdi. Sert ve çevik adımlarla yürüyordu. Kızıl saçlarını kısacık kestirmişti. </p>

  <p>"Mösyö Poirot?" dedi. "Size ne gibi bir yardımda bulunabilirim? <span style="text-indent: 1em; font-size: 1em;">Miss Emlyn, size faydalı olabileceğimi söyledi."</span></p>

  <p>"Madem Miss Emlyn öyle düşünüyor, o halde bana mutlaka yardımınız dokunacak. <span style="text-indent: 1em; font-size: 1em;">Kendisine güvenim var."</span></p>

  <p>"Miss Emlyn'i çoktan beri mi tanıyorsunuz?"</p>

  <p>"Kendisiyle biraz önce tanıştım."</p>

  <p>"Ama onun hakkında hemen karar verdiniz, öyle mi?"</p>

  <p>"Bu konuda haklı olduğumu söyleyeceğinizi umarım."</p>

  <p></p>

  <p></p>

  <p>Elizabeth Whittaker içini çekti. </p>

  <p>"Evet, haklısınız. Herhalde bu konu Joyce Reynolds'un ölümüyle ilgili. Bu işe nasıl karıştığınızı bilmiyorum. Polis aracılığıyla mı oldu?" </p>

  <p>Hoşnutsuz bir tavırla başını hafifçe salladı.</p>

  <p>"Hayır, polis aracılığıyla değil. Bir dost dolayısıyla."</p>

  <p>Elizabeth Whittaker, Poirot'nun karşısındaki sandalyeye oturdu. </p>

  <p>"Öyle mi? Benden öğrenmek istediğiniz nedir?"</p>

  <p>"Bu sorunuzu cevaplandırmama lüzum yok herhalde. Yersiz sorular sorarak zamanınızı alacak değilim. Miss Emlyn'in sizi buraya göndermesinden şu sonucu çıkardım. O gece toplantıda bir olay oldu sanırım. Bunu benim bilmemin doğru olacağını düşünüyorsunuz. Öyle mi?"</p>

  <p>"Evet."</p>

  <p>"Siz toplantıda vardınız değil mi?"</p>

  <p>"Evet..." </p>

  <p>Öğretmen bir iki dakika düşündü. </p>

  <p>"Güzel bir partiydi bu. Gayet iyi hazırlanılmış ve yönetilmişti. Yardımcıları da sayarsak evde otuz kişi vardı sanırım. Çocuklar... gençler... büyükler. Geride de gündelikçiler ve yardımcılar."</p>

  <p>"O sabah veya öğleden sonra yapılan hazırlıklarda siz de bulundunuz değil mi?"</p>

  <p>"Aslında yapılacak fazla bir şey yoktu. Bayan Drake çok becerikli bir kadındır. <span style="text-indent: 1em; font-size: 1em;">Yardımcılarıyla her şeyi hazırlayabilir."</span></p>

  <p>"Anlıyorum. Aynı gece siz toplantıya misafir olarak katıldınız değil mi?"</p>

  <p>"Evet."</p>

  <p>"Sonra ne oldu?"</p>

  <p>"Partinin nasıl geçtiğini herhalde siz de biliyorsunuz. Şimdi öğrenmek istediğiniz şu: Özellikle dikkatimi çeken, anlamlı bulduğum bir olay oldu mu? Bu arada şunu anlamanızı da istiyorum. Boş yere zamanınızı almak niyetinde değilim."</p>

  <p>"Zamanımı boş yere almayacağınızdan eminim. Evet, Miss Whittaker lütfen bana olanları kısaca anlatın."</p>

  <p>"Oyunlar kararlaştırıldığı şekilde yapılmıştı. Son oyun Halloween' den ziyade Noel'le ilgili bir şeydi. Yani Alevli Ejderha oyunu. Bunda bir tabağa doldurulan kuru üzümlerin üzerine konyak dökülür ve bu yakılır. Çocuklar, alevli tabaktan üzüm kapmaya çalışırlar... O gece bu oyun sırasında oda çok sıcaklaştı. Bu yüzden dışarıya, hole çıktım. Orada dururken, gözüm yukarı ilişti. Bayan Drake birinci katın sahanlığındaki tuvaletten çıkıyordu. Elinde içine çiçekler ve sonbahar yaprakları konulmuş büyük bir vazo vardı. Aşağıya inmeden önce bir an merdivenin başında durdu. Aşağıya doğru bakıyordu. Ama bana değil de, holün öbür tarafına doğru. Yani kütüphanenin kapısına. Elindeki vazo ağırdı sanırım. Bir eliyle trabzana tutunabilmek için durmuş vazoyu öbür eline geçiriyordu. Ama elindekine değil de, dediğim gibi kütüphanenin kapısına doğru bakıyordu. <span style="text-indent: 1em; font-size: 1em;">Birdenbire ani bir hareket yaptı. Bir şeye çok şaşır</span><span style="text-indent: 1em; font-size: 1em;">mış gibiydi. Bu yüzden elindeki vazo kayarak yere düştü. Tersine de döndüğü için sular etrafa saçıldı. Bayan Drake'in üstü başı ıslandığı gibi, vazo da hole yuvarlanarak param parça oldu."</span></p>

  <p>"Anlıyorum..." </p>

  <p>Poirot, dikkatle öğretmeni süzdü. Kadının gözleri zekâ doluydu. <span style="text-indent: 1em; font-size: 1em;">Şimdi de bakışlarıyla Belçikalıya fikrini sorar gibiydi. </span></p>

  <p>"Anlıyorum... Sizce Bayan Drake'i şaşırtan neydi?"</p>

  <p>"Daha sonra olayı düşündüğüm zaman onun bir şey gördüğünü düşündüm."</p>

  <p>Poirot düşünceli bir tavırla tekrarladı. </p>

  <p>"Onun bir şey gördüğünü düşündünüz... <span style="text-indent: 1em; font-size: 1em;">Örneğin ne?"</span></p>

  <p>"Anlattığım gibi Bayan Rowena Drake kütüphanenin kapısına doğru bakıyordu. Belki kapı tokmağının döndüğünü gördü. Belki bundan daha da önemli bir şey. Örneğin, belki kapının açılarak birinin dışarı çıkmaya hazırlandığını farketti. Hatta belki bu kimse hiç ummadığı biriydi."</p>

  <p>"Siz de kapıya mı bakıyordunuz?"</p>

  <p>"Hayır. Ben aksi tarafa, yukarı, Bayan Drake'e doğru bakıyordum."</p>

  <p>"Bayan Drake'in kendisini şaşırtan bir şey gördüğünden eminsiniz demek?"</p>

  <p></p>

  <p></p>

  <p>"Evet. Tabii o sadece kapının açıldığını farketmiş de olabilir. Veya olmayacak birinin dışarı çıktığını. Eh, bu da onu şaşırtmıştır."</p>

  <p>"Siz o kapıdan birinin çıktığını gördünüz mü?"</p>

  <p>"Hayır. O tarafa bakmıyordum. Birinin hole çıktığını da sanmıyorum. Herhalde o şahıs kimse, tekrar gerileyerek, kütüphaneye girdi."</p>

  <p>"Bayan Drake ondan sonra ne yaptı?"</p>

  <p>"Telaşla hafifçe bağırdı. Merdivenlerden aşağıya inerek bana, 'Şu yaptığıma bakın,' dedi. 'Her taraf berbat oldu.' Ayağıyla kırık vazo parçalarını kenara itti. Ona, kırıkları köşeye süpürmesi için yardım ettim. O sırada faraşla filan uğraşacak zaman yoktu. Çocuklar Alevli Ejderhanın oynandığı odadan çıkmaya başlamışlardı. Bir bez bularak Bayan Drake'in üzerini sildim. Ondan biraz sonra da toplantıdakiler dağılmaya başladı"</p>

  <p>"Bayan Drake şaşırmasından veya buna kimin sebep olduğundan söz etti mi?"</p>

  <p>"Hayır. Bu konuyu hiç açmadı."</p>

  <p>"Fakat onun şaşırdığından eminsiniz."</p>

  <p>"Mösyö Poirot, herhalde önemsiz bir olay üzerinde fazla durduğumu düşünüyorsunuz."</p>

  <p>Belçikalı, "Hayır," diye cevap verdi. "Hiç de öyle düşünmüyorum."</p>

  <p>Düşünceli bir tavırla ekledi. </p>

  <p>"Ben Bayan Drake'i bir defa gördüm. Arkadaşım Bayan Oliver'le birlikte cinayet yerine bakmaya gittiğim zaman. O kısa konuşma sırasında Bayan Drake bana öyle kolay kolay şaşıracak bir kadınmış gibi gelmedi. Bu bakımdan benimle aynı fikirde misiniz?"</p>

  <p>"Tabii. İşte o yüzden ben de bu olayın üzerinde durdum."</p>

  <p>"O sırada kendisine soru sormadınız mı?"</p>

  <p>"Bunu yapmam için bir sebep yoktu. Ev sahibeniz en kıymetli kristal vazolarından birini yere düşürüp parça parça ederse, herhalde ona, 'Neden böyle yaptınız?' <span style="text-indent: 1em; font-size: 1em;">diye soramazsınız. Bu onu beceriksizlik ve sakarlıkla suçlamak olur. Halbuki Rowena Drake aslında ne beceriksizdir, ne de sakar."</span></p>

  <p>"O olaydan sonra toplantı dağıldı değil mi? Çocuklar anneleri veya; arkadaşlarıyla evden ayrıldılar, ama Joyce bulunamadı. Tabii artık Joyce'un o sırada nerede olduğunu biliyoruz. O kütüphanedeydi ve boğulmuştu. Birkaç dakika önce kütüphaneden çıkmaya yeltenen, sonra da holdeki gürültüyü duyunca kapıyı çabucak kapayan, hol birbirleriyle vedalaşan, paltolarını giyen misafirlerle doluyken usulca oradan kaçan insan kimdi? Herhalde siz olanları kızın cesedi bulunduktan sonra etraflıca düşündünüz, Miss Whittaker?"</p>

  <p>"Evet." Öğretmen ayağa kalktı. "Korkarım size anlatabileceğim başka bir şey yok. <span style="text-indent: 1em; font-size: 1em;">Belki bu da çok aptalca bir konuydu."</span></p>

  <p>"Ama yine de dikkati çeken bir şeymiş. Böyle şeyleri hatırlamak daima iyidir. Ha aklıma gelmişken. Size sormak istediğim bir hatta iki soru var."</p>

  <p>Elizabeth Whittaker tekrar yerine oturdu. </p>

  <p>"Buyurun. Bana istediğinizi sorabilirsiniz."</p>

  <p>"Toplantıda olanları sırasıyla hatırlayabilir misiniz?"</p>

  <p>"Sanırım." Miss Whittaker bir an düşündü. "Oyunlar çalı süpürgesi yarışmasıyla başladı. Süslü süpürgelerdi bunlar. Kazananlara üç veya dört hediye verildi. <span style="text-indent: 1em; font-size: 1em;">Sonra çocukların neşelenmesi için balonlarla bir oyun yapıldı. Balonları burdular, birbirlerine attılar filan. Sonra kızlar küçük odaya gittiler. Orada kendilerine verilen aynalarda bir delikanlının yüzünü göreceklerdi."</span></p>

  <p>"Bu oyun nasıl yapıldı?"</p>

  <p>"İşin aslı, basitti. Kapının üzerindeki cam çıkarılmıştı. Oradan bakan kimselerin yüzleri kızların elindeki aynalara yansıyordu."</p>

  <p>"Kızlar, aynada gördüklerinin kim olduğunu bilmiyorlar mıydı?"</p>

  <p>"Bazıları biliyorlar, bazıları da bilmiyorlardı sanırım. Delikanlıların yüzlerine biraz makyaj yapılmıştı. Mesela sakal, bıyık, favori hatta maske de takıyorlardı. Her neyse kızlar neşeyle gülüp durdular." </p>

  <p>Miss Whittaker'in yüzündeki ifadeden böyle eğlenceleri pek beğenmediği anlaşılıyordu. </p>

  <p>"Ondan sonra salonda engelli bir yarışma yapıldı. Kalıp halindeki undan parça ayrılmaya çalışıldı. Ondan sonra dans edildi ve yemek yendi. Gecenin son oyunu Alevli Ejderhaydı."</p>

  <p>"Siz Joyce'u en son ne zaman gördünüz?"</p>

  <p></p>

  <p></p>

  <p>Öğretmen, "Doğrusu bunu pek hatırlamıyorum," diye cevap verdi. "Zaten onu iyi tanımazdım. Benim öğrencilerimden değildi. Ayrıca ilgi çekici bir kız sayılmazdı. Bu yüzden kendisine dikkat etmedim. Onu kalıp halindeki unu keserken gördüğümü hatırlıyorum. O kadar beceriksizdi ki, az kalsın bütün unu olduğu gibi yere deviriyordu. Ama bu oyun daha toplantının başlarında oynandı."</p>

  <p>"Onun biriyle kütüphaneye girdiğini görmediniz mi?"</p>

  <p>"Hayır, görmedim. Öyle bir şey olsaydı bunu hemen söylerdim. Hiç olmazsa bu önemli bir olay sayılırdı."</p>

  <p>Poirot, "Şimdi," dedi. "İkinci sorum... veya sorularım. Kaç yıldır bu okuldasınız?"</p>

  <p>"Gelecek sonbaharda altı yıl olacak."</p>

  <p>"Ne öğretiyorsunuz?"</p>

  <p>"Latince ve Matematik."</p>

  <p>"İki yıl önce burada öğretmenlik yapan Janet White'i hatırlıyor musunuz?"</p>

  <p>Elizabeth Whittaker birdenbire irkildi. İskemleden fırlayacakmış gibi bir hareket yaptı. Sonra tekrar arkasına yaslandı. </p>

  <p>"O o... olayın bu cinayetle herhalde ilgisi yok."</p>

  <p>Poirot, "Olabilir." diye konuştu.</p>

  <p>"Ama nasıl? Ne şekilde?"</p>

  <p>Poirot, okuldakilerin köy dedikodularından pek haberleri yok, diye düşündü.</p>

  <p>Sonra, "Joyce bir sürü insanın önünde yıllar önce işlenen bir cinayete tanık olduğunu söylemiş," dedi. "Bu White'ın ölümü olabilir mi? Nasıl öldürüldü o?"</p>

  <p>"Kendisini bir gece okuldan eve dönerken boğdular."</p>

  <p>"Yalnız mıydı?"</p>

  <p>"Değildi sanırım."</p>

  <p>"Fakat yanındaki Nora Ambrose değildi herhalde?"</p>

  <p>"Nora Ambrose hakkında ne biliyorsunuz?"</p>

  <p>Poirot omuzlarını kaldırdı. </p>

  <p>"Henüz bir şey bilmiyorum. Ama bilmek isterim. Janet White'la Nora Ambrose nasıl insanlardı?"</p>

  <p>Miss Whittaker, "Fazla seksiydiler onlar," diye cevap verdi. "Tabii başka başka şekillerde. Joyce böyle bir şeyi nasıl görmüş olabilir? Taş Ocağı korusunun yakınındaki bir yolda oldu. Herhalde Joyce da o sırada on, on bir yaşlarındaydı."</p>

  <p>Poirot sordu. </p>

  <p>"Hangisinin sevgilisi vardı? Nora'nın mı Janet'in mi?"</p>

  <p>"Artık geçmişte kalmış şeyler bunlar."</p>

  <p>Poirot eski bir atasözünü tekrarladı. </p>

  <p>"Geçmişteki günahların gölgeleri uzun olur. Yaşımız ilerledikçe bu sözün ne kadar doğru olduğunu da anlarız. Nora Ambrose nerede şimdi?"</p>

  <p>"Okuldan ayrılarak, kuzeye gitti. Orada bir okula girdi. Bu olay kendisini çok sarsmıştı. Janet'le... samimi arkadaştılar."</p>

  <p>"Polis esrarı çözemedi, değil mi?"</p>

  <p>Miss Whittaker başını salladı. </p>

  <p>"Hayır." Ayağa kalkarak, saatine baktı. "Artık gitmem gerek."</p>

  <p>"Bana anlattıklarınız için çok teşekkür ederim."</p>
</body>
</html>