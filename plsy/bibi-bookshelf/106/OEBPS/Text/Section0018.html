<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>��</title>
  <meta content="pdftohtml 0.36" name="generator"/>
  <meta content="��" name="author"/>
  <meta content="2008-06-19T18:43:18+00:00" name="date"/>
  <link href="../Styles/stylesheet.css" rel="stylesheet" type="text/css"/>
  <style type="text/css">    @page { margin-bottom: 5.000000pt; margin-top: 5.000000pt; }
  </style>
</head>

<body>
  <h1>16</h1>

  <p>Poirot oturarak ayaklarını uzattı. </p>

  <p>"Oh... Biraz rahatladım." </p>

  <p>Bayan Oliver uzanarak masanın üzerindeki renkli kâğıtlara sarılmış paketi aldı. Bunu açmaya başladı. </p>

  <p>"Sizin suçunuz nedir biliyor musunuz? Siz şıklığa fazla meraklısınız. <span style="text-indent: 1em; font-size: 1em;">Elbiselerinize ve bıyığınıza çok itina ediyor, rahatınızı hiç düşünmüyorsunuz. </span><span style="text-indent: 1em; font-size: 1em;">Aslında en önemli şey rahat etmektir. İnsan ellisini geçtikten sonra yalnız rahatını düşünür." </span></p>

  <p><span style="text-indent: 1em; font-size: 1em;">"Madam, cher Madam, ben sizinle aynı fikirde değilim..."</span></p>

  <p>"Keşke olsanız. Yoksa çok acı çekecek, her yıl daha feci bir duruma düşeceksiniz." </p>

  <p>Romancı paketten çıkan kutunun kapağını açtı. Bunun içinden aldığı bir şeyi ağzına atarak, parmaklarını yaladı. Elini mendiline silerek,</p>

  <p>"Yapışkan," diye mırıldandı.</p>

  <p>"Artık elma yemiyor musunuz? Sizi hep elma yer veya elinizde bir kesekâğıdı elmayla dolaşırken görürdüm. Çoğunlukla kâğıt yırtılır ve elmalar da etrafa saçılırdı."</p>

  <p>Bayan Oliver, "Size bir daha bir tek elma bile görmek istemediğimi söyledim," <span style="text-indent: 1em; font-size: 1em;">dedi. "Ben elmadan nefret ediyorum artık. Belki günün birinde bu histen kurtulacak ve tekrar elma yemeğe başlayacağım. Ama şimdiki halde bu meyva aklıma kötü şeyler getiriyor."</span></p>

  <p>"Şimdi yediğiniz nedir?" </p>

  <p>Poirot kutunun kapağını alarak okudu. </p>

  <p><span style="text-indent: 1em; font-size: 1em;">"Tunus hurması... </span><span style="text-indent: 1em; font-size: 1em;">Ah, artık hurma yemeğe başladınız demek?"</span></p>

  <p>"Evet... Hurma yiyorum... Tarihi bir meyva bu..." </p>

  <p>Kutudan aldığı bir hurmayı daha ağzına aldı. Çekirdeğini çıkararak, otların arasına attı.</p>

  <p>Poirot mırıldandı. </p>

  <p>"Tarihi.. Çok garip..."</p>

  <p>"Hurma yemenin neresi garip? Herkes yapıyor bunu."</p>

  <p>"Hayır, hayır. Ben bunu kastetmedim. Bana 'tarih'ten söz etmeniz acayip."</p>

  <p>Romancı sordu... </p>

  <p>"Neden?"</p>

  <p>Belçikalı, "Çünkü," dedi. "Siz daima bana takip etmem gereken yolu gösterirsiniz. Tarihler... Ben şu ana kadar tarihlerin ne kadar önemli olduğunu hiç farketmemiştim..."</p>

  <p>"Burada olan olayların tarihlerle bir ilgisi yok ki... Mesele zamana bağlı değil. Cinayet beş gün önce işlendi."</p>

  <p>"Dört gün önce... Evet, sözleriniz doğru. Fakat her olayın bir geçmişi olmalıdır. Bugüne bağlanan, ama dün, geçen ay veya geçen yıla bağlı olan bir geçmişti. Bugünün kökleri daima gerilerdedir. Bir, iki veya üç yıl önce bir cinayet işlendi. Bir çocuk bu olayı gördü. Bu kız, geride kalmış bir tarihte bu cinayete şahit olduğu için de dört gün önce öldürüldü. Öyle değil mi?"</p>

  <p></p>

  <p></p>

  <p>"Evet. Öyle. Veya öyle olduğunu sanıyorum. Ama belki de meselenin içyüzü bu değil. Belki bu cinayeti insan öldürmekten hoşlanan bir deli işledi."</p>

  <p>"Ancak siz bana bu yüzden gelmediniz, madam."</p>

  <p>Bayan Oliver, "Orası öyle," dedi. "Durum hoşuma gitmemişti. Hâlâ da gitmiyor ya..."</p>

  <p>"Bu bakımdan sizinle beraberim. Haklı olduğunuzu sanıyorum. Bir insan bir durumdan hoşlanmadı mı, bunun sebeplerini araştırmalıdır. Belki siz bana inanmıyorsunuz ama ben de bu sebepleri öğrenebilmek için canla başla çalışıyorum."</p>

  <p>"Bu işi de etrafta dolaşıp, birtakım kimselerle konuşarak, onlara sorular sorarak, iyi insanlar olup olmadıklarını öğrenmeye çalışarak yapıyorsunuz, değil mi?"</p>

  <p>"Evet."</p>

  <p>"Şimdiye kadar ne öğrendiniz?"</p>

  <p>Belçikalı, "Birtakım gerçekleri," diye cevap verdi. "Zamanı gelince bunları yerlerine oturtacak ve ilgili tarihlere bağlayacağım."</p>

  <p>"O kadar mı? Başka ne öğrendiniz?"</p>

  <p>"Joyce Reynolds'un sözlerine kimsenin inanmadığını."</p>

  <p>"Yani onun bir cinayete şahit olduğunu söylemediğini mi iddia ediyorlar. Ama ben oradaydım."</p>

  <p>"Kız o sözleri söylemiş tabii. Fakat kimse bu lafların doğru olduğuna inanmıyor. <span style="text-indent: 1em; font-size: 1em;">Joyce'un öyle bir şey görmediğini iddia ediyorlar."</span></p>

  <p>Bayan Oliver içini çekti. </p>

  <p>"Bana öğrendiğiniz gerçekler sayesinde ilerleyeceğiniz yerde, aksine geri geri gidiyormuşsunuz gibi gelmeye başladı."</p>

  <p>"Bütün olayları birbirine uydurmak lazım. Mesela o sahtekârlık meselesini ele alalım. Herkes o yabancı kızın kendisini yaşlı ve zengin bir dula sevdirdiğini ve kadının da bir vasiyetname yaparak bütün parasını ona bıraktığını söylüyor. <span style="text-indent: 1em; font-size: 1em;">Şimdi mesele şu: vasiyetname hakikaten sahte miydi? Yoksa değil miydi? Daha doğrusu avukatların sahte olduğunu ortaya çıkardıkları o vasiyetnameyi hizmetçi kız mı hazırlamıştı? Yoksa bu başka birinin işi miydi?"</span></p>

  <p>"Başka kim sahtekârlık yapmış olabilir?"</p>

  <p>"Bu köyde başka bir sahtekâr daha yaşıyordu. Yani bir zamanlar sahtekârlık suçundan yakalanan fakat ilk suçu olduğu için kısa bir müddet hapishanede yatarak yakasını kurtaran bir genç."</p>

  <p>"Bu da yeni biri mi? Ben onu tanıyor muyum?"</p>

  <p>"Hayır, tanımıyorsunuz. Ölmüş "</p>

  <p>"Ya? Bu genç ne zaman ölmüş?"</p>

  <p>"İki yıl önce. Kesin tarihi henüz bilmiyorum. Ama yine de durumu anlayamadım."</p>

  <p>Poirot başını salladı. </p>

  <p>"Ben de henüz konuyu kavramış değilim. <span style="text-indent: 1em; font-size: 1em;">Yine de tarihlerin yardımı olacağını sanıyorum. Bazı olayların olduğu tarih... O </span><span style="text-indent: 1em; font-size: 1em;">sırada belirli kimselerin nerelerde oldukları... Başlarına gelenler... </span><span style="text-indent: 1em; font-size: 1em;">Yaptıkları... Herkes o sahte vasiyetnameyi Olga'nın hazırladığını söylüyor. </span><span style="text-indent: 1em; font-size: 1em;">Belki de onlar haklı. Durun... durun..."</span></p>

  <p>Romancı, Belçikalıya hayretle baktı. </p>

  <p>"Neden durayım?"</p>

  <p>Poirot, "Aklıma bir şey geldi," dedi.</p>

  <p>Bayan Oliver içini çekerek bir hurma daha aldı.</p>

  <p>Poirot, sordu. </p>

  <p>"Londra'ya ne zaman döneceksiniz, madam? Yoksa daha uzun zaman burada mı kalacaksınız?"</p>

  <p>Romancı, "Öbür gün Londra'ya dönmek niyetindeyim, dedi. "Daha fazla kalamam. Bir sürü işim var."</p>

  <p>"Evinizde... yoksa şimdi apartman katında mı oturuyorsunuz? O kadar çok taşındınız ki, ben de işin ucunu kaçırdım. Evinizde misafirler için oda var mı?"</p>

  <p>Bayan Oliver güldü. </p>

  <p>"Böyle bir odam olduğunu kimseye açıklamıyorum. Eğer böyle bir şeyi söylerseniz, başınız derde girer. Bütün arkadaşlarınız, ahbaplarınız, tanıdıklarınızın uzak akrabaları size mektup yazarak, Londra'ya geleceklerini bildirir ve sizde bir iki gece kalıp kalamayacaklarını sorarlar. Doğrusu böyle şeylerden çok sıkılırım. Temiz çarşaf, yastık kılıfı... Erkenden hazırlanacak çay... Nefis yemekler... Ben böyle şeylerle uğraşamam. Onun için de kimseye boş <span style="text-indent: 1em; font-size: 1em;">bir odam olduğunu söylemem. Tabii sevdiğim arkadaşlarım gelip benimle kalırlar. </span><span style="text-indent: 1em; font-size: 1em;">Ama diğerlerini davet bile etmem. Bu şekilde istismar edilmek hiç hoşuma gitmez."</span></p>

  <p>Hercule Poirot, "Kimin gider ki?" diye mırıldandı. "Çok akıllısınız."</p>

  <p>"Her neyse... Boş oda olup olmadığını neden sordunuz?"</p>

  <p>"Gerekirse, bir iki misafir evinizde kalabilir değil mi?"</p>

  <p>Romancı başını salladı. </p>

  <p>"Tabii. Kimi çağırmamı istiyorsunuz. Herhalde gelecek olan siz değilsiniz. Sizin fevkalade bir katınız var. Oldukça modern, derli toplu, düzenli."</p>

  <p>"Biraz dikkatli olmamız gerektiğini düşünüyorum da."</p>

  <p>"Neden? Yoksa biri daha mı öldürülecek?"</p>

  <p>"Öldürülmemesi için dua ediyorum ama böyle bir şey olabilir."</p>

  <p>"Ama kim? Kim? Anlayamıyorum..."</p>

  <p>"Arkadaşınızı iyi tanıyor musunuz?"</p>

  <p>"Tanımak mı? Judith Butler'ı iyi tanıdığımı iddia edemem. Seyahatte birbirimizden hoşlandık. Ondan sonra hep beraber dolaştık. Judith değişik, ilgi çekici bir insan."</p>

  <p>"Günün birinde Judith'i de romanlarınızın birine koyacağınızı mı düşündünüz?"</p>

  <p>"Bu sözden o kadar nefret ederim. Herkes böyle söylüyor bana. Aslında bu doğru değil. Ben yakından tanıdıklarımın hiçbirini kitaplarıma koymam."</p>

  <p>"Anlıyorum... Tipleri ve olayları kendiniz yaratıyorsunuz..."</p>

  <p>"Evet, evet... Judith'e gelince. Onu pek iyi tanımıyorum. Seyahatte hep beraberdik, birlikte etrafı dolaştık. Fakat onun hakkında fazla bir şey öğrenemedim. Kocası ölmüş, kendisine de fazla bir para bırakmamış. Bir tek kızı var. Miranda. Siz de onu gördünüz. Nedense onlara bakarken garip bir hisse kapılıyorum. Onlar bana çok önemli kimselermiş, ilgi çekecek bir drama karışmışlar gibi geliyor. Yine de bu dramın ne olduğunu öğrenmek istemiyorum. <span style="text-indent: 1em; font-size: 1em;">Bunu bana anlatmalarını arzu etmiyorum. Sadece bu dramı kendi kendime, kafamdan yaratmaktan hoşlanıyorum."</span></p>

  <p>"Evet, evet... Siz ne derseniz deyin. Ana kıza yakında Ariadne Oliver'in milyonlarca satan romanlarından birinde rastlayacağımızdan eminim."</p>

  <p>Bayan Oliver bağırdı. </p>

  <p>"Bazen çok kötü oluyorsunuz. Böyle konuştuğunuz zaman çok bayağı bir şey yapıyormuş gibi bir hisse kapılıyorum..." Düşünceli bir tavırla durdu. "Belki de bu gerçekten bayağı bir şey."</p>

  <p>"Hayır, hayır. Bayağı değil, insanca bir şey."</p>

  <p>"Şimdi söyleyin bakalım. Judith'le Miranda'yı Londra'daki apartmanıma davet etmemi mi istiyorsunuz?"</p>

  <p>Poirot, "Hemen değil," diye cevap verdi. "Düşüncelerimden birinin doğru olup olmadığını anlamadıkça bunu yapamayız."</p>

  <p>"Siz ve düşünceleriniz! Şimdi size önemli bir haberim var."</p>

  <p>"işte bu çok güzel, madam. Beni sevindiriyorsunuz."</p>

  <p>"Bundan pek emin değilim. Belki de anlatacaklarım bütün planlarınızı alt üst edecek. Farzedin ki demin söz ettiğiniz vasiyetname aslında sahte değil."</p>

  <p>"Ne diyorsunuz?"</p>

  <p>"Bayan Llewellyn - Smith, gerçekten bir vasiyetname yaparak bütün servetini o yabancı kıza bırakmış. Vasiyetnamenin altını imzalamış. Hem de iki şahidin önünde. Sonra da bu iki şahit belgeyi imzalamışlar. Anladınız mı?"</p>

  <p><br/></p>

  <p style="text-align: center;">*<span style="text-indent: 1em; font-size: 1em;">**</span></p>

  <p style="text-align: center;"><span style="text-indent: 1em; font-size: 1em;"><br/></span></p>

  <p style="text-align: center;"><span style="text-indent: 1em; font-size: 1em;"><br/></span></p>

  <p style="text-align: center;"><span style="text-indent: 1em; font-size: 1em;"><br/></span></p>

  <p>Poirot gündelikçi kadının adını yazdı. </p>

  <p>"Bayan Harriet... Leaman..."</p>

  <p>"Evet, Harriet Leaman. Diğer şahit ise Jim Jenkins adında bir bahçıvanmış. <span style="text-indent: 1em; font-size: 1em;">Kendisi Avustralya'ya yerleşmiş. Miss Olga Seminoff ise Çekoslovakya'ya dönmüş. </span><span style="text-indent: 1em; font-size: 1em;">Veya hangi memleketten geldiyse oraya. Anlaşılan herkes başını alıp bir tarafa gitmiş."</span></p>

  <p>"Bu Bayan Leaman, güvenilir bir kadın mı?"</p>

  <p>"Kadının bütün bu hikâyeyi uydurduğunu sanmıyorum. Bence kadın gerçekten bir belgenin altına imzasını atmış, sonra da bunun ne olduğunu merak ederek ilk fırsatta vasiyetnameyi açıp okumuş."</p>

  <p>"Kadının okuması yazması var mı?"</p>

  <p></p>

  <p></p>

  <p>"Evet. Tabii bazen yaşlı kadınların yazısını okumak kolay değildir. Pek titrek ve okunaksız olur bunlar. Bayan Leaman sonradan etrafa yayılan dedikoduları duyduktan sonra okuduğu kâğıtta da böyle şeylerin yazılı olduğuna kendi kendisini inandırmış da olabilir."</p>

  <p>"Hakiki bir vasiyetname. Ayrıca bir de sahtesi varmış bunun."</p>

  <p>"Kim demiş?"</p>

  <p>"Bunu avukatlar söylüyor."</p>

  <p>"Belki aslında vasiyetname sahte değildi."</p>

  <p>"Avukatlar böyle konularda çok titiz davranırlar. Adamlar belgeyi yazı uzmanlarına inceletmişler. Sanırım onları tanık olarak mahkemeye de çağıracaklarmış."</p>

  <p>Bayan Oliver, "İyi ya..." dedi. "Durum şimdi daha iyi anlaşılıyor."</p>

  <p>"Yani?"</p>

  <p>"Bayan Llewellyn - Smith o vasiyetnameyi yazdıktan birkaç gün sonra Olga'yla kavga etti. Veya tutup yeğeni Hugo Drake veya gelini Rowena'yla gözyaşları arasında barıştı. Vasiyetnameyi de yırtarak, parçalarını ateşe attı."</p>

  <p>"Sonra?"</p>

  <p>"Sonra... Bayan Llewellyn - Smith öldü. Olga da bu fırsattan faydalanarak sahte bir vasiyetname hazırladı. Bayan Llewellyn - Smith'in kullandığı kelimeleri kullanmaya, onun yazısını elinden geldiği kadar taklit etmeye çalıştı. İki tanığın imzalarını atarken de aynı şekilde davrandı. Belki de Bayan Leaman'ın imzasını daha önceleri de görmüştü. Sonra vasiyetnameyi ortaya çıkardı. <span style="text-indent: 1em; font-size: 1em;">Tanıkların da kendisini destekleyeceklerini sanıyordu. Böylece servete konacağını ummaktaydı. Oysa iyi bir sahtekâr değildi. Bu yüzden de başı derde girdi."</span></p>

  <p>"Telefonunuzu kullanmama izin verir misiniz, chere Madam?"</p>

  <p>"Judith Butler'ın telefonunu kullanmanıza izin veriyorum."</p>

  <p>"Arkadaşınız nerede?"</p>

  <p>"Saçlarını yaptırmaya gitti. Miranda da dolaşmaya çıktı. Şu camlı kapıdan girin. <span style="text-indent: 1em; font-size: 1em;">Telefon orada."</span></p>

  <p>Poirot içeri girdi. Ancak on dakika sonra romancının yanına dönebildi.</p>

  <p>"Ee, ne yaptınız bakalım?"</p>

  <p>"Avukat Bay Harrison'a telefon ettim. Biliyor musunuz, avukatların sahte olduğunu ortaya çıkardıkları vasiyetnamenin altındaki imzanın biri Harriet Leaman'ın değilmiş. Mary Doherty adında bir kadının imzası varmış bunda. Kadın bir zamanlar Bayan Llewellyn - Smith'in yanında çalışmış. Geçenlerde de ölmüş. <span style="text-indent: 1em; font-size: 1em;">İkinci tanık ise Bayan Leaman'ın da size söylediği gibi Jim Jenkins'miş."</span></p>

  <p>Bayan Oliver, "Demek hakikaten sahte bir vasiyetname varmış. Ve bir de gerçek vasiyetname. Buraya bakın, Poirot, iş büsbütün karışmaya başlamadı mı?"</p>

  <p>Hercule Poirot içini çekti. </p>

  <p>"İnanılmayacak kadar karışmaya başladı. Bir kere sahtekârlık meselesi fazla büyüdü."</p>

  <p>"Belki de gerçek vasiyetname hâlâ Taş Ocağı konağında, Bayan Leaman'ın söz ettiği o kitabın içinde."</p>

  <p>"Anladığıma göre Bayan Llewellyn - Smith'in ölümünden sonra bütün eşyalar satılmış. Sadece aileyle ilgili birkaç resimle, birkaç parça eşya saklanmış."</p>

  <p>Romancı başını salladı. </p>

  <p>"Şimdi bize de 'Her Şeyi İçeriye Sorun' gibi bir şey lazım. Ne güzel bir isim değil mi bu? Büyükannemde de bu kitaptan vardı. Bundan her istediğinizi öğrenebilirdiniz. Hukuki bilgi, yemek tarifleri, keten örtülerden mürekkep lekelerinin nasıl çıkarılacağı. Cildi bozmayacak pudranın nasıl yapılacağı. Daha buna benzer bir sürü şey. Evet, şu anda elimde öyle bir kitap olmasını isterdim."</p>

  <p>Poirot mırıldandı. </p>

  <p>"Herhalde kitapta yorgun ayaklar için de tavsiyeler vardı."</p>

  <p>"Bir sürü sanırım. Peki ama, Poirot, neden dolaşmak için daha uygun ayakkabılar giymiyorsunuz?"</p>

  <p>"Ben şık gezmeyi tercih ederim, madam."</p>

  <p>Romancı omzunu silkti. </p>

  <p>"O halde bu canınızı yakan şeylerle dolaşın. Istırabınızı gizlemek için de tatlı tatlı tebessüm edip durun. Her neyse... Ben artık işin <span style="text-indent: 1em; font-size: 1em;">içinden çıkamaz oldum. Demin Bayan Leaman'ın bana anlattıklarının hepsi de yalan mıydı?"</span></p>

  <p>"Bu mümkün."</p>

  <p>"Biri bu uydurma hikâyeyi bana anlatmasını mı söylemişti?"</p>

  <p>"Bu da mümkün."</p>

  <p>"Biri kadına bana o yalanları uydurması için para mı verdi?"</p>

  <p>Poirot, "Devam," dedi. "Devam. İyi yoldasınız."</p>

  <p>Bayan Oliver düşünceli düşünceli, </p>

  <p>"Herhalde Bayan Llewellyn -Smith de bütün diğer zengin kadınlar gibi vasiyetname yapmaktan hoşlanıyordu. Herhalde ömrü boyunca bir sürü vasiyetname hazırlattı. Parasını kâh birine, kâh başkasına bırakıyor fikrini durmadan değiştiriyordu. Drake'lerin maddi durumları yerindeydi. Kadın, onlara bol para bırakıyordu herhalde. Ama Olga meselesinde olduğu gibi bütün servetini onlara bağışladığını hiç sanmıyorum... Olga... <span style="text-indent: 1em; font-size: 1em;">Doğrusu o kız hakkın</span><span style="text-indent: 1em; font-size: 1em;">da biraz daha bilgi sahibi olmak isterdim. Kız, ustalıkla ortadan kaybolmuş."</span></p>

  <p>Hercule Poirot, "Biraz sonra onun hakkında geniş bilgi edineceğim," dedi.</p>

  <p>"Nasıl?"</p>

  <p>"Hemen bir haber bekliyorum."</p>

  <p>"Etrafta dolaşıp, rastladıklarınızı sorguya çektiğinizi biliyorum." </p>

  <p>"Yalnız burada değil. Londra'da bir adamım var. O bana hem burada, hem de yabancı ülkelerde her istediğimi öğrenir. Yakında Herzo-govnia'dan haber geleceğini sanıyorum..."</p>

  <p>"Kızın oraya dönüp dönmediğini öğrenebilecek misiniz?" </p>

  <p>"Evet. Öyle sanıyorum. <span style="text-indent: 1em; font-size: 1em;">Ayrıca Olga'nın oraya yazdığı mektupları da istettim. Belki kız bu mektuplarda burada tanıştığı, samimi olduğu kimselerden söz ediyordu."</span></p>

  <p>"Boğulanı... Elizabeth Whittaker da size ondan söz etmiş ya! Elizabeth Whittaker da hiç hoşuma gitmiyor. Can sıkıcı bir yaratık. Ama zeki olduğunu sanıyorum."</p>

  <p>Dalgın dalgın mırıldandı. </p>

  <p>"O pekâlâ cinayet işleyebilir."</p>

  <p>"Yani kadının başka bir öğretmeni daha boğabileceğini mi söylemek istiyorsunuz?"</p>

  <p>"Her ihtimalin üzerinde durmak gerek."</p>

  <p>"Bu konuda da içgüdünüze güveniyorum, madam."</p>

  <p>Bayan Oliver düşünceli bir tavırla ağzına bir hurma daha attı.</p>
</body>
</html>