<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>��</title>
  <meta content="pdftohtml 0.36" name="generator"/>
  <meta content="��" name="author"/>
  <meta content="2008-06-19T18:43:18+00:00" name="date"/>
  <link href="../Styles/stylesheet.css" rel="stylesheet" type="text/css"/>
  <style type="text/css">    @page { margin-bottom: 5.000000pt; margin-top: 5.000000pt; }
  </style>
</head>

<body>
  <h1>15</h1>

  <p>"Affedersiniz, efendim. Sizinle bir dakika görüşebilir miyim?" </p>

  <p>Bayan Oliver arkadaşının küçük evinin verandasına çıkmış Hercule Poirot'nun gelip <span style="text-indent: 1em; font-size: 1em;">gelmediğine </span><span style="text-indent: 1em; font-size: 1em;">bakıyordu </span><span style="text-indent: 1em; font-size: 1em;">Belçikalı </span><span style="text-indent: 1em; font-size: 1em;">ona </span><span style="text-indent: 1em; font-size: 1em;">telefonla </span><span style="text-indent: 1em; font-size: 1em;">Judith'in evine uğrayacağını söylemişti. Romancı ağır ağır döndü. Tertemiz bir elbise giymiş yaşlı kadın basamaklarda durmuş ona bakıyor, bembeyaz pamuklu eldivenli ellerini ovuşturup duruyordu.</span></p>

  <p>Ariadne Oliver, "Evet?" dedi.</p>

  <p>"Sizi rahatsız ettiğim için özür dilerim, madam. Ama düşündüm ki... şey... <span style="text-indent: 1em; font-size: 1em;">düşündüm ki..."</span></p>

  <p>Bayan Oliver, kadına yardım etmeye çalışmadı. Onun neden bu kadar endişeli olduğunu düşünüyordu.</p>

  <p>"Siz o romanları yazan hanımsınız değil mi, efendim? Yani cinayetler hakkında kitaplar yazıyorsunuz?.."</p>

  <p>Bayan Oliver, "Evet," dedi. "Öyle." </p>

  <p>İyice meraklanmıştı. Kadın kendisinden imza mı isteyecekti? Yoksa daha da ileri giderek imzalı bir resmini vermesini mi söyleyecekti? insan böyle şeyleri önceden tahmin edemiyordu.</p>

  <p>Kadın, "Durumu size anlatmamın doğru olacağını düşündüm," <span style="text-indent: 1em; font-size: 1em;">diye konuştu.</span></p>

  <p>Romancı, "Otursanıza," dedi.</p>

  <p>Kadının ancak uzun sözlerden sonra esas konuya giren tiplerden olduğunu anlamıştı. Yabancı, bir sandalyeye oturdu. Eldivenli ellerini hâlâ ovuşturup duruyordu.</p>

  <p>Bayan Oliver, onu konuşturmaya çalıştı. </p>

  <p>"Bir şeye üzüldünüz galiba?"</p>

  <p>"Evet, orası öyle. Fikir almaya da ihtiyacım var. Bu yıllar önce olan bir olayla ilgili. Doğrusu o sıra hiç endişelenmemiştim. Ama siz böyle şeylerin nasıl olduğunu bilirsiniz. Sonradan durumu düşünür ve, keşke danışabileceğim biri olsaydı, dersiniz."</p>

  <p>"Anlıyorum..." </p>

  <p>Bayan Oliver'in bir şey anladığı yoktu ama bu yalanla kadına cesaret aşılayacağını ummuştu.</p>

  <p>"Son olayları düşününce insan işin içinden büsbütün çıkamaz hale giriyor."</p>

  <p>"Yani..."</p>

  <p>"O Cadılar Toplantısı mı nedir, orada olanları kastediyorum. Yani bundan da köyde güvenilemeyecek insanlar olduğu anlaşılıyor. Öyle <span style="text-indent: 1em; font-size: 1em;">değil mi? O zaman meselelerin sandığınız gibi olmadığını düşünmeye başlıyorsunuz."</span></p>

  <p>Bayan Oliver soru sorar gibi, </p>

  <p>"Evet?" diye mırıldandı. Sonra da ekledi. <span style="text-indent: 1em; font-size: 1em;">"Korkarım adınızı bilmiyorum."</span></p>

  <p>"Leaman. Bayan Leaman. Buradaki hanımların evinde çalışıyorum. Yani gündelikçiyim ben. Kocam beş yıl önce öldü. O zamandan beri çalışıyorum. Bir zamanlar Taş Ocağı köşkünde oturan Bayan Llewellyn - Smith'in de işlerini görürdüm. Onu tanıyor muydunuz?.."</p>

  <p>"Hayır... Ben Woodleigh'e ilk defa bu yıl geldim."</p>

  <p>"Ya... Anlıyorum... O halde o sırada olanları ve söylenenleri pek bilmiyorsunuz."</p>

  <p>Bayan Oliver, "Buraya geldikten sonra o konu hakkında çok şey işittim," diye cevap verdi.</p>

  <p>"Açıkçası ben kanundan anlamam. Böyle işlerden de korkarım. Özellikle avukatlardan, işleri karıştırıp, polise gitmemi söylerler. Ben de bunu istemiyorum. Sonuçta bu hukuki bir mesele. Polisle bir ilgisi olmaması lazım, değil mi?"</p>

  <p>Bayan Oliver dikkatle, "Belki," dedi.</p>

  <p>"Herhalde o sırada vasiyetname hakkında söylenenleri biliyorsunuz. Bayan Llewellyn - Smith o vasiyetnameyi yaparak bütün parasını Olga'ya, o yabancı kıza bırakmıştı. Aslında bu şaşkınlık verici bir şey. Çünkü ihtiyar kadının burada yakın akrabaları vardı. Onları da pek severdi. Özellikle Bay Drake'i. Onun için herkes bu durumu çok tuhaf karşıladı. Sonra avukatlar birtakım iddialarda bulunmaya başladılar. O vasiyetnameyi Bayan Llewellyn - Smith'in yazmamış <span style="text-indent: 1em; font-size: 1em;">olduğunu söylediler. Olga'nın paralara konmak için bu işi yaptığından ve mahkemeye başvuracaklarından söz ettiler. Yani Bayan Drake, vasiyetnameye itiraz edecekti."</span></p>

  <p>"Evet, böyle bir şeyi ben de duydum." </p>

  <p>Bayan Oliver kadına cesaret vermek ister gibi baktı. </p>

  <p>"Galiba siz bu mesele hakkında bir şeyler biliyorsunuz."</p>

  <p>"Benim kötü bir niyetim yoktu..." </p>

  <p>Bayan Leaman inler gibi konuş<span style="text-indent: 1em; font-size: 1em;">muştu. Bir hayli gündelikçi değiştirmiş olan Bayan Oliver, bu konuşma tarzına da çok alışıktı. </span><span style="text-indent: 1em; font-size: 1em;">Herhalde bu Bayan Leaman aslında güvenilecek bir kadın değil, diye düşündü. </span><span style="text-indent: 1em; font-size: 1em;">Kapılardan içeride konuşulanları dinlediği kesin.</span></p>

  <p>Gündelikçi kadın, "O sırada bir şey söylemedim. Çünkü işin aslını bilmiyordum. <span style="text-indent: 1em; font-size: 1em;">Yine de durum bana acayip gözüktü. Sizin gibi bir 'lady'e bunu açıkça itiraf edebilirim. O sırada işin aslını bilmeyi de çok istiyordum. Bayan Llewellyn - </span><span style="text-indent: 1em; font-size: 1em;">Smith'in yanında yıllarca çalışmıştım. İnsan neler olup bittiğini anlamayı arzu ediyor tabii."</span></p>

  <p>"Tabii."</p>

  <p>"Eğer yapmamam gereken bir şeye kalkışmış olduğumu düşünseydim, bunu hemen de itiraf ederdim. Anlayacağınız, o sırada bir hata ettiğim aklıma gelmemişti. Beni anlayacağınızı umuyorum."</p>

  <p>Bayan Oliver başını salladı. </p>

  <p>"Evet, evet, ben de anlayacağımdan eminim. Devam edin. Vasiyetnameden söz ediyordunuz."</p>

  <p>"Bir gün... Bayan Llewellyn - Smith bizi odasına çağırdı. O sırada kendisini pek iyi hissetmiyordu. Bizi yanına getirtti. Yani bahçede çalışan ve eve kömür filan taşıyan Jim'le beni. Odasına girdik. Bayan Llewellyn - Smith küçük yazı masasının başında oturuyordu. Önünde de kâğıtlar vardı. O yabancı kıza, yani Miss Olga'ya dönerek, 'Sen şimdi odadan çık, yavrum,' dedi. 'Çünkü işin bu kısmıyla ilgilenmemen lazım.' Veya buna benzer bir şeyler söyledi. Miss Olga odadan çıktı. Bayan Llewellyn de bize yaklaşmamızı söyledi. 'Bu benim vasiyetnamem,' dedi. Vesikanın üst kısmını kurutma kağıdıyla kapatmıştı. Fakat altı açıktı. Bayan Llewellyn - Smith, 'Şahit olarak bu vasiyetnameye imzalarınızı atacaksınız,' diye emretti. 'Ama önce bunun altına kendi imzamı attığımı da gözlerinizle göreceksiniz.' Gerçekten de kâğıda imzasını attı. Sonra da bana döndü. 'Bayan Leaman, sen şurayı imzala bakalım...' İsteğini yerine getirdim. Sıra Jim'e geldi. Bayan Llewellyn -Smith ona da, 'Sen de şuraya imzanı at,' dedi. Adresini yazmayı da unutma.' Bu iş de bittikten sonra bize teşekkür <span style="text-indent: 1em; font-size: 1em;">ederek, işlerimizin başına gidebileceğimizi söyledi. Biz de odadan çıktık. Tabii o sırada bu olay üzerinde fazla durmadım ama arada sırada düşünmedim değil. </span><span style="text-indent: 1em; font-size: 1em;">Yalnız, tam odadan çıkarken omzumun üzerinden arkaya baktım. O odanın kapısı her zaman iyi kapanmazdı. Bunu hızla çekmek lazımdı. Ben de tam bunu yaparken, istemememe rağmen..." durakladı.</span></p>

  <p>Bayan Oliver sakin sakin gülümsedi. </p>

  <p>"Evet, evet. Ne demek istediğinizi biliyorum."</p>

  <p>"İstemememe rağmen Bayan Llewellyn - Smith'in kendisini zorlayarak yerinden kalktığını gördüm. Romatizması olduğu için kolay kolay hareket edemezdi... Bayan Llewellyn - Smith kitaplığa giderek oradan bir cildi çekti. İmzaladığı kâğıdı bunun arasına soktu. Vasiyetnameyi daha önce bir zarfa sokmuştu. Kitap en alttaki rafta duran kalın, ciltli bir şeydi. Bunu tekrar yerine soktu. Ondan sonra bu olayı unuttum. Fakat şimdi bu mesele çıkınca... düşündüm..." Sustu.</p>

  <p>Bayan Oliver'in içgüdüleri romancının yardımına geldi. </p>

  <p>"Herhalde bu kadar yıl beklemediniz?"</p>

  <p>"Size işin doğrusunu söyleyeceğim. Olayı merak ettiğimi itiraf ediyorum. Yani... <span style="text-indent: 1em; font-size: 1em;">insan bir şeyin altına imzasını atınca kâğıtta neler yazılı olduğunu merak ediyor. Öyle değil mi? İnsanca bir his bu."</span></p>

  <p>Romancı hemen onayladı. </p>

  <p>"Evet, insanca bir his." </p>

  <p>Bayan Lea-man'ın pek meraklı bir kadın olduğu belliydi.</p>

  <p>"Onun için ertesi gün Bayan Llewellyn - Smith, arabayla Medchester'e gittikten sonra, onun yatak odasını toplarken... yaşlı kadınınki, hem yatak, hem de oturma odasıydı. Çünkü hastaydı zavallı. Ne diyordum? Evet, onun odasını toplarken, neyin altını imza ettiğimi öğrenmek benim hakkım, dedim. Bunu size itiraf ediyorum. Böyle yapmam da gerekiyordu. Herkes insana bir şeyin altına imza atarken küçük matbaa harfleriyle yazılmış kısımları bilhassa okuyun, diyor."</p>

  <p>Bayan Oliver hatırlattı. </p>

  <p>"Ama bu seferki elyazısıydı tabii."</p>

  <p>"Evet. işte o sabah, bunun bir zararı olmaz, diye düşündüm. Hırsızlık değil ya bu? Yani... kâğıdın altına imzamı atmıştım, onun için de orada neler yazılı olduğunu bilmem lazımdı. Onun için gidip kitaplığa baktım. Söz ettiğim cildi buldum. En alt raftaydı. Eski bir şeydi. Kraliçe Viktorya'ya göre bir kitaptı. <span style="text-indent: 1em; font-size: 1em;">Eserin arasında o zarfı buldum. Kitabın üzerinde 'Her Şeyi İçeriye Sorun' </span><span style="text-indent: 1em; font-size: 1em;">yazılıydı. Kader!"</span></p>

  <p>Bayan Oliver, "Evet," diye mırıldandı. "Kader... Demek kâğıdı çıkarıp, okudunuz?"</p>

  <p>"Evet, madam. Hata edip etmediğimi bilemiyorum. Evet, imzaladığım kâğıt o zarftaydı. Bayan Llewellyn - Smith biraz da okunaksız olan yazısıyla buna birkaç satır karalamıştı."</p>

  <p>Bayan Oliver'in merakı da Bayan Leaman'ınkinin derecesini bulmuştu. </p>

  <p>"Kâğıtta ne yazılıydı?"</p>

  <p>"Bütün servetini Olga'ya bıraktığı... Kızın soyadı S.'yle başlıyordu. Seminoff muydu, neydi? Parayı, Olga kendisine hastalığı sırasında çok iyi baktığı için bıraktığını da açıklıyordu. Altında kendi imzası vardı. Daha altta da bahçıvan Jim'inkiyle benimki. Bayan Llewellyn - Smith'in kâğıtlarını karıştırdığımı anlamaması için vasiyetnameyi yerli yerine koydum. <span style="text-indent: 1em; font-size: 1em;">Ama kendi kendime de, şaşılacak bir şey bu, dedim. Allah Allah! Demek bütün bu para Olga'ya kalacak? Çünkü hepimiz de Bayan Llewellyn - Smith'in çok zengin olduğunu biliyorduk. Kocası armatördü, yaşlı kadına büyük bir servet bırakmıştı. </span><span style="text-indent: 1em; font-size: 1em;">Bazı insanlar da ne talihli oluyor, diye düşündüm. Doğrusunu isterseniz ben Miss Olga'yı pek sevmezdim. Bazen pek sivri dilli oluyordu. Üstelik bir hayli aksiydi de. Ama neme lazım yaşlı kadına her zaman iyi bakar, ona karşı pek terbiyeli de davranırdı. Tabii bu şekilde hareket etmesinin sebebi ihtiyarın gözüne girme arzusuydu. Üstelik istediğine de erişmişti. Vasiyetnameyi okuduktan sonra, bütün o parayı akrabalarına bırakmaması hiç de doğru değil, dedim. Ama sonra aklıma Bayan Llewellyn - Smith'in de bu vasiyetnameyi yırtarak, bir yenisini yapar düşüncesi geldi. Her neyse... Vasiyetnameyi yerine koydum ve ondan sonra da bu olayı unuttum.</span></p>

  <p></p>

  <p></p>

  <p>"Sonra o karışıklıklar çıktı. Vasiyetnamenin sahte olduğu, Bayan Llewellyn - <span style="text-indent: 1em; font-size: 1em;">Smith'in hiçbir zaman böyle bir şey yapamayacağı söyleniyordu. Vasiyetnamedeki yazının ihtiyar kadının olmadığı iddia ediliyordu..."</span></p>

  <p>Bayan Oliver, "Anlıyorum," dedi. "Peki, siz o zaman ne yaptınız?"</p>

  <p>"Hiçbir şey yapmadım. Zaten onun için endişeliyim ya... Durumu hemen anlayamadım. Konuyu iyice düşündükten sonra da ne yapmam <span style="text-indent: 1em; font-size: 1em;">gerektiğine bir türlü karar veremedim. Nihayet, bunların hepsi laf, dedim. Bu avukatlar da, herkes gibi yabancılara düşmanlar. Ben de yabancıları pek sevmem doğrusu... İşte durum böyleydi... Olga da kurum kurum kuruluyordu. Yanına varılmıyordu kızın. Ben de, belki de bütün bunlar kanunla ilgili, diye düşündüm. </span><span style="text-indent: 1em; font-size: 1em;">Olga'ya yaşlı kadının akrabası olmadığı için o parayı alamayacağını söyleyecekler herhalde. O zaman da her şey düzelecek. Bir bakıma da her şey gerçekten düzeldi. Yanılmıyorsam mesele mahkemeye yansımadı. Çünkü Olga kaçtı. </span><span style="text-indent: 1em; font-size: 1em;">Avrupa'da bir yere, doğduğu memlekete gitti sanırım. Bundan da kızın hakikaten hileli birtakım işler çevirdiği anlaşılıyor. Öyle değil mi? Belki de Olga yaşlı kadını tehdit ederek o vasiyetnameyi ona zorla yazdırmıştı. Böyle şeyler hiç belli olmuyor. Öyle değil mi? Yeğenlerimden biri doktor olacak. O ipnotizma yoluyla karşısındakine bir sürü şey yaptırabileceğini söylüyor. Belki Olga da ihtiyar kadını ipnotize etmişti." </span></p>

  <p><span style="text-indent: 1em; font-size: 1em;">"Bütün bunlar ne kadar zaman önce oldu?"</span></p>

  <p>"Durun bakayım... Bayan Llewellyn - Smith öleli hemen hemen iki yıl oldu sanırım."</p>

  <p>"Bu durum sizi endişelendirmedi öyle mi?" </p>

  <p>"Hayır, endişelendirmedi. O sırada bunu düşünmedim bile. Çünkü bunun önemli olmadığını düşündüm. Her şey düzelmişti. Miss Olga'nın parayı alması imkânsızdı. Bu yüzden işe burnumu sokmamın lüzumu yoktu..."</p>

  <p>"Ama şimdi böyle düşünmüyorsunuz sanırım?" </p>

  <p>"O korkunç cinayet beni endişelendirdi. O çocuğun kafasını elma tenekesine sokarak, kendisini boğmaları. <span style="text-indent: 1em; font-size: 1em;">Üstelik çocuk bir cinayeti gördüğünü veya bildiğini söylemiş. O zaman, belki de Olga, yaşlı kadını öldürdü, diye düşündüm. Çünkü o büyük servetin kendisine kalacağını biliyordu, işe avukatlar filan karışınca korkuya kapılarak buradan kaçtı. O yüzden de durumu birine anlatmam gerekiyor artık... Aklıma siz geldiniz. Sizin avukat veya polis ahbaplarınız olabilirdi. Onlarla konuştuğunuz zaman hepsine de kitapların tozunu alırken, zarfın gözüme iliştiğini ve bunu tekrar dikkatle yerine koyduğumu söylersiniz, değil mi? Ben oradan bir şey almadım..."</span></p>

  <p>"Olay anlattığın gibi oldu değil mi? Bayan Llewellyn - Smith'in vasiyetnamesini imzaladığını gördünüz. Hem siz, hem de bahçıvan Jim. Sonra da siz de şahit olarak kâğıdın altına imzanızı attınız. Öyle değil mi?"</p>

  <p>"Evet."</p>

  <p>"Bu olayı gözlerinizle gördüğünüze göre imza ve yazı iddia edildiği gibi sahte olamazdı, değil mi? Çünkü siz yaşlı kadının bunu imzaladığını kendi gözlerinizle görmüşsünüz."</p>

  <p>"Evet, öyle. Ayrıca yaşlı kadın bize vasiyetnamesini yazdığını ve gözümün önünde bunu imzalayacağını söyledi. Buna yemin ederim. Jim de bu sözlerimi onaylardı ama o Avustralya'ya gitti. Bir yıl önce oraya yerleşti. Adresini de bilmiyorum. <span style="text-indent: 1em; font-size: 1em;">Zaten, aslında buralı değildi."</span></p>

  <p>"Siz şimdi benim ne yapmamı istiyorsunuz?"</p>

  <p>"Sizden yapmam veya söylemem gereken bir şey olup olmadığını öğrenmek istiyorum. <span style="text-indent: 1em; font-size: 1em;">O sırada bana hiç kimse bir şey sormadı. Vasiyetname hakkında bir şey bilip bilmediğimi sormadılar, demek istiyorum."</span></p>

  <p>"Soyadınız Leaman'dı değil mi? Küçük adınız nedir?"</p>

  <p>"Harriet."</p>

  <p>"Harriet Leaman. Ya Jim'in soyadı neydi?"</p>

  <p>"Durun bakayım, neydi sahi... Hah Jenkins. Evet, Jim Jenkins. Bana yardım ederseniz çok sevinirim. Çünkü bu mesele beni endişelendiriyor. Joyce'un ölümü beni çok sarstı. Belki Olga, Bayan Llewellyn -Smith'i öldürürken Joyce onu gördü... Miss Olga önce bütün paranın kendisine kalacağını duyunca pek sevindi. <span style="text-indent: 1em; font-size: 1em;">Sonra işe polisler karışınca korkuya kapılarak buradan kaçtı. Bana bir şey soran </span><span style="text-indent: 1em; font-size: 1em;">olmadı. Fakat şimdi acaba o sırada bir şeyler söylemem gerekir miydi, diye düşünüyorum."</span></p>

  <p>Bayan Oliver, "Zannedersem bu hikâyeyi Bayan Llewellyn -Smith'in avukatına anlatmak zorunda kalacaksınız," dedi. "Tabii iyi bir avukat sizin hislerinizi ve kötü bir niyetiniz olmadığını da anlar "</p>

  <p>"Onlara beni biraz methederseniz, memnun olurum. Sizin gibi bir lady'nin sözünü dinlerler. Onlara durumu anlatın, kötü bir amacım olmadığını da söyleyin." </p>

  <p>Bayan Oliver cevap verdi. </p>

  <p>"Siz sadece o sırada ağzınızı açıp bir tek kelime bile söylememişsiniz. Uygun bir açıklama."</p>

  <p>"Ama durumu önce avukata siz açıklarsanız, çok memnun olurum."</p>

  <p>Romancı başını salladı. </p>

  <p>"Elimden geleni yaparım." </p>

  <p>Bahçeye doğru baktı. Belçikalı dedektif geliyordu.</p>

  <p>"Her şey için çok teşekkür ederim, efendim. Herkes sizin çok iyi bir hanım olduğunuzu söylemişti zaten." </p>

  <p>Harriet Leaman ayağa kalkarak, romancıyı selamladı. Sonra da adeta koşarcasına uzaklaştı.</p>

  <p>Bayan Oliver ise Hercule Poirot'nun yaklaşmasını bekledi. </p>

  <p>"Gelin, oturun. Neniz var? Üzgün gibisiniz."</p>

  <p>Poirot içini çekti. </p>

  <p>"Ayaklarım çok acıyor."</p>

  <p>Romancı, "Tabii," diye cevap verdi. "Bu dar rugan ayakkabıları giyer misiniz? <span style="text-indent: 1em; font-size: 1em;">Oturun oturun... Bana anlatacaklarınızı hemen anlatın. Çünkü ben de size çok şaşacağınız bir şey söyleyeceğim."</span></p>
</body>
</html>