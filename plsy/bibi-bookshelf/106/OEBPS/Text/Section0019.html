<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>��</title>
  <meta content="pdftohtml 0.36" name="generator"/>
  <meta content="��" name="author"/>
  <meta content="2008-06-19T18:43:18+00:00" name="date"/>
  <link href="../Styles/stylesheet.css" rel="stylesheet" type="text/css"/>
  <style type="text/css">    @page { margin-bottom: 5.000000pt; margin-top: 5.000000pt; }
  </style>
</head>

<body>
  <h1>17</h1>

  <p>Poirot, Bayan Oliver'in yanından ayrıldıktan sonra Miranda'nın kendisine daha önce gösterdiği kestirme yoldan çukur bahçeye geçti. Derin bir sessizlik hakimdi buraya. Poirot yine sanki periler ülkesine girmiş gibi bir hisse kapıldı. <span style="text-indent: 1em; font-size: 1em;">Belçikalı aslında ayaklarının ağrısına dayanamadığı için bahçeye girmişti. </span><span style="text-indent: 1em; font-size: 1em;">Başmüfettiş Spence'in evine kestirme yoldan gitmek istiyordu. </span><span style="text-indent: 1em; font-size: 1em;">Dedektif dönemece saptı, sonra da durakladı. Biraz ileride iki kişi vardı.</span></p>

  <p>Michael Garfield bir kayanın üzerine oturmuş, resim yapıyordu. İşe iyice dalmıştı. Miranda ise karşısındaki küçücük minyatür çağlayanın yanında ayakta duruyordu.</p>

  <p>Hercule Poirot ayaklarını, canının acısını, her şeyi unuttu o anda. Şimdi insanların erişebildiği güzelliği düşünüyordu. Michael Garfield gerçekten güzel bir erkekti. Poirot bahçe mimarından hoşlanıp hoşlanmadığını düşünmemişti. Ancak yine de Michael Garfield'in bir tarafını çok beğeniyordu. Gür bıyıklarını. <span style="text-indent: 1em; font-size: 1em;">Doğrusu o zamana kadar bu kadar biçimli bir bıyıkla karşılaşmamıştı.</span></p>

  <p>Ya Miranda? Poirot, küçük kıza bakarken daha önce de olduğu gibi Miranda'nın en hoşuna giden tarafının onun ciddiyeti olduğunu düşündü. Kendi kendine, <i>acaba çocuğun kafasından neler geçiyor</i>, diye sordu. Fakat bu kolay öğrenilecek bir konu değil. Çocuk düşüncelerini kolaylıkla açıklamıyor. <span style="text-indent: 1em; font-size: 1em;">Poirot, Miranda hakkında bunlardan başka şeyler de biliyordu. Veya bildiğini sanıyordu. Bunlar henüz tahmindi ama Belçikalı yanılmadığından emindi.</span></p>

  <p>Michael Garfield başını kaldırdı. </p>

  <p>"Hah! Senor Muctachios! Günaydın, efendim."</p>

  <p>"Ne yaptığınıza bakabilir miyim? Yoksa bu sizi rahatsız mı eder?"</p>

  <p>Mimar, "Bakabilirsiniz," dedi. "Benim için bir şey farketmez. Ben çok eğleniyorum."</p>

  <p>Poirot ilerleyerek, genç adamın arkasında durdu. Sonra da başını salladı. <span style="text-indent: 1em; font-size: 1em;">Michael kara kalemle resim yapıyordu. Belçikalı, <i>bu adam çok yetenekli</i>; diye </span><span style="text-indent: 1em; font-size: 1em;">düşündü. <i>Yalnız bahçe planlamıyor, resim de yapabiliyor.</i> Yavaşça, "Harikulade," </span><span style="text-indent: 1em; font-size: 1em;">diye mırıldandı.</span></p>

  <p>Michael Garfield cevap verdi. </p>

  <p>"Ben de o fikirdeyim." </p>

  <p>Resmi mi, yoksa modelini mi kastediyordu, bu belli değildi.</p>

  <p>Poirot sordu. </p>

  <p>"Neden?"</p>

  <p>"Yani bu resmi neden mi yapıyorum? Bunun bir nedeni olması gerekiyor mu?"</p>

  <p>"Olabilir."</p>

  <p>"Haklısınız. Buradan gidersem hatırlamak istediğim bir iki şey var. Bunlardan biri de Miranda."</p>

  <p>"Onu kolaylıkla unutabilir misiniz?"</p>

  <p>"Hem de çok kolaylıkla. Ben böyleyim. Ama birini veya bir yeri unutmak... bir yüzü, bir omzun biçimini, bir hareketi, bir ağacı, bir çiçeği, bir manzarayı hatırlayamamak da bana acı verir. Görür, dikkat eder, sonra da unutursunuz. <span style="text-indent: 1em; font-size: 1em;">Gördüğünüz şey de ortadan kalkar."</span></p>

  <p>"Ama bu bahçe hiçbir zaman ortadan kalkmayacak."</p>

  <p>"Öyle mi sanıyorsunuz. Burada kimse kalmazsa bahçe de ortadan kaybolacak. Tabiat her şeye hâkim olur. Bir bahçenin yaşaması da dikkat, ilgi ve ustalık ister. Eğer burayı belediye alırsa, o zaman gereken ilgiyi gösterirler. Yeni yollar <span style="text-indent: 1em; font-size: 1em;">açar, fidanlar diker, ağaçların diplerine çöp kutuları koyarlar. Bu bahçeyi korumak için ellerinden geleni yaparlar. Ama bu bahçe böyle bir şeye gelmez. </span><span style="text-indent: 1em; font-size: 1em;">Vahşi bir yerdir burası."</span></p>

  <p>"Mösyö Poirot." </p>

  <p>Miranda aradaki ince derenin kıyısından sesleniyordu. <span style="text-indent: 1em; font-size: 1em;">Poirot kızın ne söylediğini anlayabilmek için ona doğru bir iki adım attı.</span></p>

  <p>"Demek buradasınız? Portrenize modellik etmeye mi geldiniz?"</p>

  <p>Miranda başını salladı. </p>

  <p>"Hayır, onun için gelmedim. Ama sonra Michael resmimi yapmaya başladı."</p>

  <p>Mimar da söze karıştı. </p>

  <p>"Evet, öyle oldu. Bazen insanın şansı yardım ediyor."</p>

  <p>"Pek sevdiğiniz bu bahçede dolaşmaya mı çıkmıştınız?"</p>

  <p>Miranda, "Aslında kuyuyu arıyordum," diye cevap verdi.</p>

  <p>"Kuyuyu mu?"</p>

  <p>"Evet. Vaktiyle bu koruda bir dilek kuyusu varmış."</p>

  <p>"Eski taş ocağında mı? Böyle ocaklarda kuyu olduğunu bilmiyordum."</p>

  <p>"Taş ocağının etrafında koru varmış... Burası da ağaçlık... Michael kuyunun nerede olduğunu biliyor ama yerini bana söylemiyor."</p>

  <p>Michael Garfield, "Bunu kendi kendine arayıp bulman senin için daha eğlenceli olur. Özellikle böyle bir şeyin gerçekten olup olmadığını bilmezsen..."</p>

  <p>"İhtiyar Bayan Goodbody böyle bir kuyu olduğunu biliyor." Miranda bir an durdu, sonra ekledi. "Büyücü o."</p>

  <p>Michael başını salladı. </p>

  <p>"Goodbody köyümüzün büyücüsü, Mösyö Poirot. Bildiğiniz gibi ekseri böyle yerlerde bir büyücü bulunur. Tabii kendileri böyle olduklarını söylemezler ama köylüler bunu sezerler. Fala bakar, begonyalarınızı büyüler, şakayıklarınızı kurutur, çiftçinin ineğinin süt vermesine engel olur ve ayrıca da aşk iksiri satarlar."</p>

  <p>Miranda, "Bir dilek kuyusuymuş," diye ısrar etti. "Kuyunun etrafında geri geri giderek üç defa dolaşmak lazımmış. Ama bu bir tepenin yamacında olduğu için de bu işi yapmak hiç kolay değilmiş."</p>

  <p> Poirot'nun omzunun üzerinden bahçe mimarına baktı. </p>

  <p>"Sen, bana söylemesen de o kuyuyu günün birinde nasıl olsa bulacağım. <span style="text-indent: 1em; font-size: 1em;">Kuyu burada ama Bayan Goodbody'nin söylediğine göre onu kapatmışlar. Yıllar önce! Çünkü çok tehlikeliymiş. İçine bir çocuk düşmüş. Başkasının da aynı şekilde bir kazaya uğramasından korkmuşlar."</span></p>

  <p>Michael Garfield, "Sen yine öyle düşünmeye devam et," diye cevap verdi. "Güzel bir hikâye o. Ama dilek kuyusu Belling'de."</p>

  <p>Miranda, "Ben o kuyuyu biliyorum. Oldukça sıradan ve gülünç. Zaten orayı bilmeyen yok. Herkes içine para atıyor, ama su olmadığı için bir ses bile duymuyorsun."</p>

  <p>"Ya, vah vah..."</p>

  <p>Miranda, "Ben buradaki kuyuyu bulacağım," dedi.</p>

  <p>"Büyücünün söylediği her şeye inanmamalısın. O kuyuya bir çocuğun düştüğünü hiç sanmıyorum. Herhalde vaktiyle o kuyuda bir kedi boğuldu."</p>

  <p></p>

  <p></p>

  <p>Miranda bağırdı. </p>

  <p>"Ding dong'da, kedi kuyuda." Yavaşça gerindi. "Ben artık gideyim. Annem beni bekler." </p>

  <p>Derenin üzerinde atladı, iki adama da güldükten sonra koşarak yoldan aşağı inmeye başladı. <span style="text-indent: 1em; font-size: 1em;">Poirot düşünceli bir tavırla mırıldandı. </span></p>

  <p><span style="text-indent: 1em; font-size: 1em;">"Ding dong'da... İnsanlar istedikleri şeylere inanırlar. Michael Garfield. Kız haklı mıydı, yoksa değil miydi?"</span></p>

  <p>Adam düşünceli düşünceli ona baktı. Sonra da gülümsedi. </p>

  <p>"Haklı <span style="text-indent: 1em; font-size: 1em;">tabii. Burada bir kuyu var. Ve bu Miranda'nın da söylediği gibi iyice kapatılmış. Belki de kuyu gerçekten tehlikeliydi. Yine de onun bir dilek kuyusu olduğunu sanmıyorum. Bence bu Bayan Goodbody'nin renkli masallarından biri. </span><span style="text-indent: 1em; font-size: 1em;">Burada bir de dilek ağacı var. Daha doğrusu vardı. Yamaçtan yükselen bir huş </span><span style="text-indent: 1em; font-size: 1em;">ağacıydı. Halk etrafında geri geri giderek üç defa dolaşır ve bir dilekte bulunurdu."</span></p>

  <p>"Sonra ne oldu? Artık ağacın etrafında dolaşmıyorlar mı?"</p>

  <p>"Hayır. Sanırım ağaca altı yıl kadar önce yıldırım çarptı. Gövdesi ikiye ayrıldı. Böylece bu güzel hikâye de sona erdi."</p>

  <p>"Miranda'ya bundan söz ettiniz mi?"</p>

  <p>"Hayır. Onun sadece kuyuyla uğraşmasını daha uygun buldum. Yıldırım çarpmış bir ağaç kızı fazla eğlendirmezdi. Öyle değil mi?"</p>

  <p>Poirot, "Ben de artık gideyim," dedi.</p>

  <p>"Polis ahbabınıza mı?"</p>

  <p>"Evet."</p>

  <p>"Yorgun görünüyorsunuz."</p>

  <p>Belçikalı içini çekti. </p>

  <p>"Hakikaten de yorgunum."</p>

  <p>"Bez ayakkabı veya sandal giyseydiniz daha rahat ederdiniz."</p>

  <p>"Asla giymem!"</p>

  <p>"Anlıyorum. Şıklığa meraklısınız." Poirot'ya baktı. "Kılık kıyafetiniz pek güzel. Bıyıklarınız ise harika."</p>

  <p>Poirot, "Bıyığımı farketmiş olmanıza çok sevindim," dedi.</p>

  <p>"Onu farketmemek mümkün mü?"</p>

  <p>Belçikalı başını yana eğdi. </p>

  <p>"Miranda'nın resmini onu hep hatırlamak istediğiniz için yaptığınızı söylediniz. Yani... yakında buradan gidecek misiniz?"</p>

  <p>"Evet. Bunu düşünüyorum."</p>

  <p>"Ama burada rahatınız yerinde sanırım."</p>

  <p>"Ah, evet. Küçük, fakat tam bana göre bir evim var. Onun planını da kendim çizdim zaten. İşimi seviyorum. Ancak buradaki çalışmalarım artık beni tatmin etmiyor. Bu yüzden huzursuzluk duymaya başladım."</p>

  <p>"İşiniz sizi neden tatmin etmiyor?"</p>

  <p>"Çünkü bana oldukça çirkin şeyler yapmamı teklif ediyorlar. Bahçelerine şekil vermemi istiyor, türlü fikirler yürütüyorlar."</p>

  <p>"Bayan Drake'in bahçesini de düzeltecek misiniz?"</p>

  <p>"O çok istiyor. Önerilerimi de kabul edermiş gibi göründü." Düşünceli bir tavırla ekledi. "Ama ona pek güvenemiyorum."</p>

  <p>"Yani onun bahçeyi istediğiniz şekle sokmanıza engel olacağını mı düşünüyorsunuz?"</p>

  <p>"Bayan Drake sonunda kendi istediğini yaptıracak. Fikirlerimi çok beğendi ama tam çalışmaya başladığım sırada onun gelip tamamiyle başka bir şey isteyeceğinden korkuyorum, işe yarar, pahalı ve gösterişli bir şey. Beni zorlayacak, isteklerini yerine getirmem için ısrar edecek. Onun için kavga etmeden buradan ayrılmam iyi olacak. Yalnız Bayan Drake'le değil, diğer komşularımla da. Ünlü biri olduğum için belli bir yerde kalmak zorunda değilim. <span style="text-indent: 1em; font-size: 1em;">İngiltere'nin, Normandiya veya Britanya'nın bir köşesinde çalışabilirim."</span></p>

  <p>"Doğayı güzelleştireceğiniz veya ona yardım edeceğiniz bir köşede mi? Veya belki de bomboş bir yer bularak sanki Adem'miş gibi hareket edeceksiniz. Siz daima böyle huzursuz muydunuz?"</p>

  <p>"Evet. Bir yerde fazla oturamam ben "</p>

  <p>"Ege adalarına gittiniz mi?"</p>

  <p>"Evet. Oraya tekrar gitmeyi de isterim. Bakın bu fikriniz harika. Bu adaların birinin yamacında güzel bir bahçe yaratabilirim. Belki orada selviler ya da kayalar vardır. Ama istedikten sonra oraya neler getirtemezsiniz ki."</p>

  <p></p>

  <p></p>

  <p>"Tanrıların dolaşacağı bir bahçe..."</p>

  <p>"Evet. Siz insanın kafasından geçenleri iyi okuyorsunuz, değil mi, Mösyö Poirot?"</p>

  <p>"Keşke okuyabilseydim. Bilmek istediğim, fakat anlayamadığım o kadar çok şey var ki."</p>

  <p>"Alelade bir şeyden söz ediyorsunuz değil mi?"</p>

  <p>"Evet. Korkarım öyle."</p>

  <p>"Yangın, cinayet ve ani ölümden mi?"</p>

  <p>"Eh, hemen hemen. Ama doğrusu yangını düşündüğüm yoktu. Siz ne zamandan beri burada oturuyorsunuz, Bay Garfield? Lesley Ferrier adında bir genci tanıyor muydunuz?"</p>

  <p>"Evet, onu hatırlıyorum. Medchester'de bir avukatın bürosunda çalışıyordu değil mi? Daha doğrusu Harrison ve Leadbetter'in yanında. Kâtipti sanırım. Bir hayli de yakışıklı bir delikanlıydı."</p>

  <p>"Lesley Ferrier'in ölümü ani oldu değil mi?"</p>

  <p>"Evet. Onu bıçakladılar. Bir kadın yüzünden sanırım. Herkes polisin katilin kim olduğunu bildiğini, fakat delil bulamadığı için onu yakalayamadığına inanıyor. <span style="text-indent: 1em; font-size: 1em;">Lesley Ferrier'in Sandra adında bir kadınla ilgisi vardı. Kadının kocası meyhaneciydi. Lesley'le Sandra sevişiyorlardı. Sonra delikanlı başka bir kızla dostluk kurdu. Daha doğrusu öyle dediler."</span></p>

  <p>"Tabii bu durum Sandra'nın hoşuna gitmedi."</p>

  <p>"Gitmedi ya. Ama aslında Lesley Ferrier oldukça çapkındı. Birkaç kızla birden dolaşırdı."</p>

  <p>"Hepsi de İngiliz miydi bu kızların?"</p>

  <p>"Bu soruyu neden sorduğunuzu anlayamadım. Hayır, Lesley'in yalnız İngiliz kızlarıyla arkadaşlık ettiğini sanmıyorum. Çat pat İngilizce bilen ve söylediklerini anlayabilen her kızla gezerdi."</p>

  <p>"Herhalde zaman zaman buraya yabancı kızlar da geliyordu?"</p>

  <p>"Tabii. Yabancı kızların gelmediği yer var mı? Yabancı hizmetçiler günlük hayatımızın birer parçası oldular artık. Güzel kızlar, çirkin kızlar. Dürüst kızlar, dürüst olmayan kızlar... Annelere yardım eden kızlar... Hiçbir işe yaramayan kızlar... Ve birdenbire çıkıp giden kızlar."</p>

  <p>"Olga gibi mesela..."</p>

  <p>"Evet, dediğiniz gibi..."</p>

  <p>"Lesley Ferrier, Olga'yla da arkadaş mıydı?"</p>

  <p>"A, demek düşündüğünüz buydu? Evet, Olga'yla Lesley çok samimiydiler. Fakat Bayan Llewellyn - Smith'in bundan haberi yoktu sanırım. Yanılmıyorsam Olga gayet dikkatli davranıyordu. Çünkü her fırsatta ileride memleketine dönerek, orada kendini bekleyen bir gençle evleneceğini anlatıyordu. Doğru olup olmadığını bilmiyorum. Acaba kızın uydurduğu bir hikâye miydi? Demin de söylediğim gibi Lesley yakışıklı bir delikanlıydı. <span style="text-indent: 1em; font-size: 1em;">Onun Olga'nın nesini beğendiğini hiçbir zaman anlayamadım. Kız öyle güzel değildi. Ama..." Bir an düşündü, "...her zaman heyecanlı bir hali vardı. Belki de Lesley bunu beğeniyordu. Tabii delikanlının diğer kız arkadaşları onun bu çapkınlıklarına çok kızıyorlardı."</span></p>

  <p>Poirot, "Çok ilginç. İstediğim bilgiyi sizden alabileceğimi umuyordum." dedi.</p>

  <p>Michael Garfield merakla Belçikalı'ya baktı. </p>

  <p>"Neden? Geçen günkü olayın Lesley'le ne ilgisi var? Geçmiş neden sizi bu kadar ilgilendiriyor?"</p>

  <p>"Bilmek istediğim bazı şeyler var. İnsan bazı olaylara nelerin sebep olduğunu öğrenmek ister. Hatta ben daha gerilere de gidiyorum. Olga Seminoff'la Lesley Ferrier'in, Bayan Llewellyn - Smith'le gizlice buluştuğu günlerden daha gerilere..."</p>

  <p>"Tabii ben onların gizlice buluştuklarını kesin olarak bilmiyorum. Bu benim fikrim. İkisine birarada sık sık rastlardım. Fakat Olga bana hiçbir zaman açılmadı. Lesley Ferrier'e gelince, onunla fazla bir ahbaplığım yoktu."</p>

  <p>"Ben daha geriye dönmek istiyorum. Lesley Ferrier gençken bir suç işlemiş <span style="text-indent: 1em; font-size: 1em;">sanırım."</span></p>

  <p>"Öyle. Daha doğrusu buradakiler öyle söylüyorlar. Bay Harrison onu düzeltebileceğini umarak yanına almış, ihtiyar Harrison iyi bir adamdır."</p>

  <p></p>

  <p></p>

  <p>"Lesley'in suçu sahte vesika tanzim etmekmiş sanırım."</p>

  <p>"Evet."</p>

  <p>"Ne var ki bu ilk suçuymuş. Hafifletici sebepler de varmış. Annesi mi hastaymış, yoksa babası mı ayyaşmış, öyle bir şey işte. Sonuçta hafif bir cezayla yakasını kurtarmış."</p>

  <p>"O meselenin ayrıntılarını bilmiyorum. Başlangıçta kendisinden kimse şüphelenmemiş sanırım. Sonra muhasebeciler defterleri kontrol et<span style="text-indent: 1em; font-size: 1em;">misler ve iş de ortaya çıkmış. Tabii bütün bunları kesin olarak bilmiyorum. </span><span style="text-indent: 1em; font-size: 1em;">Ortalıktan duydum. Evet, Lesley Ferrier sahtekârlık etmiş."</span></p>

  <p>"Bayan Llewellyn - Smith öldüğü zaman da avukatlar kadının vasiyetnamesinin sahte olduğunu ortaya çıkarmışlar."</p>

  <p>"Evet, kafanızdan neler geçtiğini anlıyorum. Bu iki olayı aralarında gizli bir bağ varmış gibi gözden geçiriyorsunuz."</p>

  <p>"Sahtekârlıkta bir dereceye kadar başarı gösteren bir genç var. O yabancı bir kızla arkadaş oluyor. Bir vasiyetname kabul edilirse büyük bir servete konacak olan bir kızla."</p>

  <p>"Evet, öyle."</p>

  <p>"Bu kızla, sahtekâr genç birbirleriyle çok samimiler. Delikanlı diğer sevgilisinden vazgeçip, bu yabancı kızla gezmeye başlamış."</p>

  <p>"Yani siz o sahte vasiyetnameyi Lesley Ferrier'in hazırladığını düşünüyorsunuz. <span style="text-indent: 1em; font-size: 1em;">Öyle değil mi?"</span></p>

  <p>"Bu pekâlâ mümkün."</p>

  <p>"Olga'nın Bayan Llewellyn - Smith'in elyazısını kolaylıkla taklit ettiğini ileri sürdüler. Ama doğrusu ben buna pek ihtimal vermedim. Kız, yaşlı kadının mektuplarını yazardı. Fakat onların elyazılarının birbirine çok benzediğini sanmıyorum. Yani... herhalde bu iki yazı farkedilmeyecek kadar birbirine benzemiyordu. Ama o sahte vesikayı Lesley'le birlikte hazırladılarsa ona bir diyeceğim yok. Delikanlı herhalde bu işi biliyordu. Ayrıca kendine çok güvendiği için sahtekârlığın meydana çıkmayacağını da sanıyordu. Tabii Lesley o ilk suçu işlediği zaman da aynı şeyi düşünmüştü. Sonra avukatlar vasiyetnameden şüphelendiler. Elyazısı uzmanları çağırdılar. Birtakım sorular sormaya başladılar. Herhalde Olga o zaman iyice korktu ve Lesley'le de kavga etti. <span style="text-indent: 1em; font-size: 1em;">Delikanlıyı bıraktığı gibi buradan kaçtı." Başını salladı. "Bu güzel bahçemde benimle neden böyle şeylerden söz ediyorsunuz?"</span></p>

  <p>"Konuyu bilmek istiyorum."</p>

  <p>"Bilmemek daha iyidir. Hiçbir zaman bilmemek. Her şeyi olduğu gibi bırakın. <span style="text-indent: 1em; font-size: 1em;">Oraya buraya giderek sorular sormayın."</span></p>

  <p>Hercule Poirot, "Siz güzellik istiyorsunuz," dedi. "Her ne pahasına olursa olsun, güzellik. Bense gerçeği istiyorum. Daima gerçeği istedim."</p>

  <p>Michael Garfield güldü. </p>

  <p>"Haydi siz yine polis dostumuza gidin. Beni bu küçük cennetimde yalnız bırakın, Beni baştan çıkarmaya çalışmayın."</p>
</body>
</html>