<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>��</title>
  <meta content="pdftohtml 0.36" name="generator"/>
  <meta content="��" name="author"/>
  <meta content="2008-06-19T18:43:18+00:00" name="date"/>
  <link href="../Styles/stylesheet.css" rel="stylesheet" type="text/css"/>
  <style type="text/css">    @page { margin-bottom: 5.000000pt; margin-top: 5.000000pt; }
  </style>
</head>

<body>
  <h1>12</h1>

  <p></p>

  <p></p>

  <p>Hercule Poirot, 'Elma Ağacı' köşküne gittiği zaman hizmetçi kız kendisini salona alarak, Bayan Drake'in bir iki dakika sonra yanına geleceğini söyledi.</p>

  <p>Belçikalı holden geçerken yemek salonundan birtakım kadın sesleri geldiğini duymuştu. Herhalde toplantı vardı içeride. Poirot salonun penceresine giderek, dışarıya baktı. Bahçe güzel ve intizamlıydı. <i>Acaba Michael Garfield, Bayan Drake'i bahçesini değiştirmeye ikna edemedi </i><span style="text-indent: 1em; font-size: 1em;"><i>mi</i>, diye düşündü. Herhalde adam boş yere uğraştı. Çünkü bahçe diğer evlerinkinden farksız.</span></p>

  <p>Kapı açıldı. </p>

  <p>"Sizi beklettiğim için özür dilerim, Mösyö Poirot. Noel eğlenceleri için bir toplantı yaptık. Ama bu olağan görüşmeler çok uzun sürüyor. Muhakkak biri bir şeye itiraz ediyor. Veya birinin aklına parlak bir fikir geliyor. Tabii bu parlak fikir genellikle uygulanması zor bir şey oluyor." </p>

  <p>Sesinde hafif bir hiddet vardı.</p>

  <p>Poirot, <i>onun her şeyi idare ettiği kesin,</i> diye düşündü. <i>Bu yüzden kendisini pek sevdiklerini de sanmıyorum. Muhakkak ki onun ilgisi hemen hemen kendine benzer bir tip olan ihtiyar Bayan Llewellyn -Smith'in hiç hoşuna gitmiyordu. Kadın buraya yeğeniyle karısına yakın olmak için yerleşmiş. Ama Bayan Drake hemen onun bakımını ve kontrolünü üzerine almış olmalı. Herhalde Bayan Llewellyn - Smith, Rowena Drake'e çok şey borçlu olduğunu düşünmekle beraber, için için de kadının ukala tavırlarına sinirleniyordu.</i></p>

  <p>Sokak kapısı kapanınca, Rowena Drake, </p>

  <p>"Neyse," dedi. "Hepsi de gittiler. Size ne gibi bir yardımda bulunabilirim, Mösyö Poirot? Yine o korkunç partiden mi söz edeceksiniz? Keşke o toplantıyı burada tertip etmeseydim. Ancak bu iş için başka uygun bir ev de yoktu. Bayan Oliver hâlâ Judith Butler'ın yanında mı kalıyor?"</p>

  <p>"Evet. Ama sanırım bir iki gün sonra Londra'ya dönecek. Kendisini daha önceden tanıyor muydunuz?"</p>

  <p>"Hayır. Bayan Oliver'in kitapları çok hoşuma gidiyor."</p>

  <p>Poirot, "Onun iyi bir romancı olduğunu söylüyorlar," dedi.</p>

  <p>"Gerçekten öyle. Bunun şüphe götürür bir tarafı yok. Ayrıca çok neşeli bir kadın da. O... bu korkunç işi kimin yaptığını tahmin edebiliyor mu?"</p>

  <p>"Sanmıyorum... Ya siz, madam?"</p>

  <p>"Size daha önce de söyledim. O feci şeyi kimin yapabileceğini tahmin edemiyorum."</p>

  <p>"Bana öyle söylediniz ama... belki de bu konuda yine de bir fikriniz var. Ama oldukça belirsiz bir fikir olmalı bu. Tabii akla yakın bir şey."</p>

  <p>"Neden böyle düşünüyorsunuz?" </p>

  <p>Merakla Belçikalıya bakıyordu.</p>

  <p>"Belki o gece bir şey gördünüz. Önemsiz ve basit bir olay. Daha sonra düşündüğünüz zaman bunu eskisi kadar önemsiz bulmadınız."</p>

  <p>"Belirli bir şey düşündüğünüz anlaşılıyor, Mösyö Poirot. Galiba bir olayı kastediyorsunuz."</p>

  <p>"Evet, bunu itiraf ediyorum, madam. Bunun sebebi de birinin bana anlattığı bir şey."</p>

  <p>"Öyle mi? Kim o şahıs?"</p>

  <p>"Miss Whittaker adında bir okul öğretmeni."</p>

  <p>"A, evet. Tabii. Elizabeth Whittaker. O Elms Okulunun matematik öğretmeni değil mi? Yanılmıyorsam o da partideydi. Miss Whittaker bir şey mi görmüş?"</p>

  <p>"Mesele o değil. Miss Whittaker asıl sizin bir şey gördüğünüzü düşünüyor."</p>

  <p>Bayan Drake'in yüzünde hayret dolu bir ifade belirmişti. Kadın ağır ağır başını salladı. </p>

  <p>"Doğrusu bir şey gördüğümü hatırlamıyorum. Ama insanın böyle konularda kesin konuşmaması gerek."</p>

  <p>Poirot, "Söz ettiğim olay bir vazoyla ilgili," dedi. "Çiçek dolu bir vazoyla."</p>

  <p>"Çiçek dolu bir vazoyla mı?" </p>

  <p>Rowena Drake, şaşkın şaşkın Belçikalıya bakıyordu. <span style="text-indent: 1em; font-size: 1em;">Sonra yüzü aydınlandı. </span></p>

  <p>"A, tabii. Biliyorum. Evet, içinde çiçekler ve sonbahar yaprakları olan büyük bir vazo vardı. Bu merdivenin altındaki küçük masada dururdu. Zarif billur bir vazoydu. Düğünümde hediye olarak gelmişti. Yapraklar ve krizantemlerden bir ikisi solmuş gibiydi. Holden geçerken bunu farkettiğimi hatırlıyorum. Galiba o sırada parti de sona ermek üzereydi ama bunu kesin olarak da bilmiyorum. Çiçeklerin neden öyle durduklarını merak ederek, masaya yaklaştım ve elimi vazoya soktum. Budalanın biri çiçekleri içine yerleştirdikten sonra <span style="text-indent: 1em; font-size: 1em;">vazoya su doldurmayı unutmuştu. Buna çok kızdım. Vazoyu banyoya götürerek, içine su koydum. Fakat banyoda kimi görmüş olabilirim? İçeride kimse yoktu. Bundan eminim."</span></p>

  <p>Poirot, "Hayır, hayır," diye cevap verdi. "Benim kastettiğim bu <span style="text-indent: 1em; font-size: 1em;">değildi. Anladığıma göre bir kaza olmuş. Vazo elinizden kayarak, aşağıya hole düşmüş. Ve parça parça olmuş."</span></p>

  <p>Rowena başını salladı. </p>

  <p>"Evet. Vazo tuzla buz oldu. Buna biraz üzüldüm. Dediğim gibi düğün hediyelerimden biriydi bu vazo. Ayrıca gerçekten şık ve güzel bir şeydi, iri sonbahar buketlerini taşıyacak kadar da büyük ve ağırdı. Ama kabahat bendeydi tabii. Olacak işte. Vazo parmaklarımın arasından kaydı. Hole düşerek, parça parça oldu. Elizabeth Whittaker de orada duruyordu. Parçaları toplayıp, bir kenara süpürmeme yardım etti. Ne de olsa biri bunların üzerine basabilirdi. <span style="text-indent: 1em; font-size: 1em;">Kırıkların daha sonra alınması için bunları büyük çalar saatin bulunduğu köşeye süpürdük." Merakla Poirot'ya baktı. "Söz ettiğiniz olay bu muydu?"</span></p>

  <p>Belçikalı, "Evet," diye cevap verdi. "Miss Whittaker vazoyu düşürmenizin sebebini merak ediyordu. Bir şeyin sizi çok şaşırttığını sanıyordu."</p>

  <p>"Şaşırttığını mı?" </p>

  <p>Rowena Drake Belçikalıya baktı. Sonra da kaşlarını çatarak düşündü. </p>

  <p>"Hayır, bir şeye şaşırmış olduğumu sanmıyorum. Bazen insanın sakarlığı tutar. Özellikle bir şey yıkarken. Sanırım o kazaya da yorgunluğum sebep oldu. O <span style="text-indent: 1em; font-size: 1em;">gün bir hayli uğraşmıştım. Toplantının hazırlıkları, partiyi idare... Doğrusu parti çok iyi geçti. Evet, vazoyu da sakarlığım tuttuğu için düşürüverdim."</span></p>

  <p>"Sizi şaşırtan bir şey olmadığından emin misiniz? Ummadığınız bir şey görmediniz mi?"</p>

  <p>"Görmedim mi? Nerede? Aşağıda holde mi? Orada Miss Whittaker'den başka kimse yoktu. Çünkü o sırada herkes Alevli Ejderha oyununa dalmıştı sanırım. Zaten Miss Whittaker'i da ancak o bana yardım etmek için yanıma koştuğu zaman gördüm."</p>

  <p>"Mesela... kütüphanenin kapısından birinin çıktığını görmediniz mi?"</p>

  <p>"Kütüphanenin kapısından... Ne demek istediğinizi anlıyorum." </p>

  <p>Rowena bir müddet konuşmadı. Sonra da kesin bir tavırla Poirot'ya baktı. </p>

  <p>"Kütüphaneden kimsenin çıktığını görmedim. Kimsenin..."</p>

  <p>Belçikalı düşündü. <i>Konuşma tarzı beni şüphelendiriyor. O belli ki, bir şey veya birini gördü. Belki kapının aralandığını farketti. Belki içerideki kimseyi tanıdı... Ama bana kesin bir şekilde hayır cevabı verdi. Neden bu kadar kesin bir tavırla konuştu? İçerideki kimsenin cinayet işlediğine inanmak istemediği için mi? Sevdiği... veya korumak istediği biri. Evet, bu ikinci şık akla daha yakın. İçerideki korumak istediği, belki de çocukluktan henüz kurtulmuş olan ve yaptığının ne feci bir şey olduğunu tam anlamıyla idrak edemeyen biriydi galiba... Rowena Drake biraz hissiz bir kadın. Fakat onun dürüst olduğunu sanıyorum...</i></p>

  <p>Poirot nihayet mırıldandı. </p>

  <p>"Anlıyorum... Anlıyorum..."</p>

  <p>Bayan Drake, </p>

  <p>"Miss Whittaker birinin kütüphaneye girdiğini görmüş olamaz mı?" <span style="text-indent: 1em; font-size: 1em;">dedi.</span></p>

  <p>Bu sözler Poirot'yu ilgilendirdi. </p>

  <p>"Öyle bir şey olduğunu mu düşünüyorsunuz?"</p>

  <p>"Bence bu imkân dahilinde. Belki Miss Whittaker beş dakika kadar önce birinin kütüphaneye girdiğini gördü. Daha sonra ben vazoyu düşürdüğüm zaman da kafasında iki olayı birbirine bağladı. Benim de o kimseyi kütüphaneden çıkarken farkettiğimi düşündü. Onun kim olduğunu gördüğümü zannetti. Belki haksızlık etmek, tam anlamıyla emin olmadan bir ithamda bulunmak istemiyor. Belki bir çocuğu veya bir delikanlıyı sadece arkadan gördü."</p>

  <p>"Madam siz aslında cinayeti bir çocuğun bir kız veya oğlan çocuğunun işlediğini düşünüyorsunuz, değil mi? Bu konuda kesin bir şey bilmiyorsunuz ama katilin böyle bir tip olduğunu sanıyorsunuz."</p>

  <p>Rowena Drake bunu da uzun uzun düşündü. Sonunda, </p>

  <p>"Evet," diye mırıldandı.</p>

  <p>"Galiba öyle. Doğrusu meseleyi enine boyuna düşünmedim. Fakat son zamanlarda cinayetlerin çoğunun gençler tarafından işlendiği söyleniyor. Ne yaptığını bilmeyen, intikam almaya kalkan, hiddetten hoşlanan tipler tarafından... Bu seferki cinayeti de böyle biri işlemiş olabilir. Siz de aynı fikirde değil misiniz."</p>

  <p>"Polisin sizinle aynı fikirde olduğunu sanıyorum."</p>

  <p></p>

  <p></p>

  <p>"E, tabii. Onlar bu işlerden daha iyi anlarlar. Burada gerçekten iyi polislerimiz var. Çok çalışkan, bir sorunu halletmedikçe dosyayı kapa<span style="text-indent: 1em; font-size: 1em;">mayan insanlar. Onların bu cinayetin esrarını da çözeceklerinden eminim. Ama bu pek çabuk olmayacak. Galiba cinayet soruşturması oldukça uzun sürüyor. Bütün deliller sabırla birer birer toplanıyor."</span></p>

  <p>"Bu cinayette kolay kolay delil bulunamayacak, madam."</p>

  <p>"Evet. Galiba öyle. Kocam öldüğü zaman... O sakattı. Bir gün karşıdan karşıya geçerken bir araba kendisine çarparak, onu yere devirdi. Kazaya sebep olan şoförü hiçbir zaman bulamadılar. Bildiğiniz gibi... hoş belki de bilmiyorsunuz... kocam çocuk felci geçirmişti. Altı yıl önce hastalanmış ve bu yüzden vücudunun yarısı felce uğramıştı. Durumu biraz düzelmişse de hâlâ sakattı. Tabii üzerine doğru gelen bir arabanın önünden kaçması da imkânsızdı. <span style="text-indent: 1em; font-size: 1em;">Onun ölümü yüzünden kendimi suçlu hissettim çoğu kez. Oysa o sokağa yanına beni de, başkalarını da almadan çıkmakta ısrar ederdi. Bir hemşirenin veya benim kendisiyle fazla meşgul olmamıza sinirlenirdi. Zaten sokakta karşıdan karşıya geçerken de çok dikkatli davranırdı. Ama insan bir kaza olduğu zaman yine de kendisini suçlu buluyor."</span></p>

  <p>"Bu Bayan Llewellyn - Smith'in ölümünden hemen sonra mı oldu?"</p>

  <p>"Hayır. Louise Llewellyn - Smith o kazadan kısa bir zaman sonra öldü. Felaketler daima birbirini takip ediyor değil mi?"</p>

  <p>Hercule Poirot başını salladı. </p>

  <p>"Doğru... Polis kocanızı çiğneyen arabanın izini bulamadı mı?"</p>

  <p>"Sanırım bu bir Grashopper Mark 7'diydi. Bilirsiniz sokakta geçen her arabadan biri muhakkak Grashopper Mark 7 oluyor. Veya o sırada öyleydi. Söylediklerine göre bu pek çok kişinin tercih ettiği bir otomobilmiş. Polis arabanın Medchester'den çalındığını düşünüyor. Çünkü otomobil aslında Medchester'de oturan yaşlı bir tüccarındı. Ayrıca adam gayet dikkatli araba kullanmasıyla ve bunu ağır ağır sürmesiyle de ünlüydü. Kazaya onun sebep olmadığı muhakkaktı. <span style="text-indent: 1em; font-size: 1em;">Kocamı öldürenlerin araba çalmaya meraklı, sorumluluk hissi nedir bilmeyen o gençlerden olduğu anlaşılıyordu. Bazen bu duyguları nasırlaşmış gençlere bu kadar hoşgörü gösterilmemesi gerektiğini düşünüyorum."</span></p>

  <p>Poirot cevap verdi. </p>

  <p>"Evet. Biyoloji uzmanlarının söylediğine göre <span style="text-indent: 1em; font-size: 1em;">bu genlerle ilgiliymiş. Yani bir katil doğuştan böyle oluyormuş."</span></p>

  <p>Bayan Drake, "Şu anda katillerden söz etmiyoruz," dedi. "Kocamın ölümünü görüşüyoruz. Dikkatsiz, hiç kimseye aldırmayan bir gencin yaptığı bir kazaydı."</p>

  <p>"Demek kocanızın bilerek öldürülmediğinden eminsiniz?"</p>

  <p>Bayan Drake'in yüzünde, hafif, hayret dolu bir ifade belirdi. </p>

  <p>"Böyle bir şeyi aklımdan bile geçiremem. Polisin de bu ihtimali gözönüne almadığından eminim. <span style="text-indent: 1em; font-size: 1em;">Doğrusu benim aklıma böyle bir şey hiç gelmedi. Olay bir kazaydı. Benimki de dahil olmak üzere birçok hayatın değişmesine sebep olan acı bir kaza."</span></p>

  <p>Poirot, "Katillerden söz etmediğimizi söylediniz," dedi. "Ancak Joyce'un bir cinayete kurban gittiğini de biliyorsunuz. Kız bir kaza sonucu ölmedi. Biri çocuğun kafasını suyun dibine soktu ve boğuluncaya kadar da bırakmadı."</p>

  <p>"Biliyorum. Biliyorum. Feci bir şey bu. O olayı düşünmeyi, onu hatırlamayı istemiyorum." </p>

  <p>Ayağa kalkarak huzursuz bir tavırla odada dolaşmaya başladı. <span style="text-indent: 1em; font-size: 1em;">Poirot onun bu haline aldırmadı. </span></p>

  <p><span style="text-indent: 1em; font-size: 1em;">"Yine de bu olayda da katilin amacını öğrenmemiz lazım."</span></p>

  <p>"Katilin belirli bir amacı yoktu sanırım."</p>

  <p>"Yani bu işi cinayet işlemekten hoşlanan bir deli mi işledi? Genç ve toy kimseleri öldürmekten hoşlanan bir kaçık?"</p>

  <p>"İnsan böyle vakalar duyuyor. Tabii bu durumun sebebini öğrenmek güç. <span style="text-indent: 1em; font-size: 1em;">Psikologlar bu konuda pek anlaşamıyorlar."</span></p>

  <p>"Daha basit bir açıklamayı kabul etmiyorsunuz demek?"</p>

  <p>Rowena hayretle Belçikalıya baktı. </p>

  <p>"Basit?"</p>

  <p>"Psikologları şaşırtmayacak, delilikle ilgisi olmayan biri bu katil. O sadece kendisini güvenceye almak istiyordu "</p>

  <p>"Güvenceye mi? Oh, yani siz..."</p>

  <p></p>

  <p></p>

  <p>"Joyce aynı gün birkaç saat önce bir cinayete şahit olduğunu söyleyerek övünmüştü."</p>

  <p>Bayan Drake sakin ve kesin bir tavırla cevap verdi. </p>

  <p>"Joyce aslında gülünç bir kızdı. Korkarım pek doğruyu söylemezdi."</p>

  <p>Poirot içini çekti. </p>

  <p>"Evet, herkes öyle söylüyor. Yavaş yavaş herkesin tekrarladığı bu sözün doğru olduğuna inanmaya başlıyorum." </p>

  <p>Ayağa kalktı. Tavrı değişmişti. </p>

  <p>"Sizden özür dilemeliyim, madam. Size acı şeylerden söz ettim. <span style="text-indent: 1em; font-size: 1em;">Aslında beni ilgilendirmemesi gereken bazı şeylerden... Fakat Miss Whittaker bana o meseleden söz edince..."</span></p>

  <p>"Neden ondan daha başka şeyler de öğrenmiyorsunuz?"</p>

  <p>"Mesela?"</p>

  <p>"Öğretmen, ders verdiği öğrencilerin nasıl kimseler olduklarını benden daha iyi bilir tabii." Bir an durdu sonra da ekledi. "Miss Emlyn de öyle."</p>

  <p>"Müdüre hanım mı?" </p>

  <p>Poirot hayretle kaşlarını kaldırdı.</p>

  <p>"Evet. O birçok şey biliyor. Yani doğuştan psikolog. Bana Joyce'un katilinin kim olduğu hakkında yarı belirsiz bir fikrim olabileceğini söylediniz. Aslında böyle bir şey yok. Fakat Miss Emlyn bir tahminde bulunabilir."</p>

  <p>"Sözleriniz çok ilginç..."</p>

  <p>"Miss Emlyn'in elinde deliller olduğunu kastetmiyorum tabii. O bir şeyler biliyor. Bunları size de anlatabilir. Ama bunu yapacağını sanmıyorum."</p>

  <p>Poirot, "Daha önümde upuzun bir yol olduğunu anlıyorum. Bazıları birçok şey biliyor ama bunları bana söylemeyecekler." </p>

  <p>Düşünceli bir tavırla Rowena Drake'e baktı. </p>

  <p>"Kocanızın halası Bayan Llewellyn -Smith'in yanında yabancı bir kız çalışıyormuş."</p>

  <p>"Köy dedikodularını dikkatle dinlediğiniz anlaşılıyor." Rowena'nin sesi alaycıydı. "Evet, öyle. Kız, Bayan Llewellyn - Smith'in ölümünden sonra köyden birdenbire ayrıldı."</p>

  <p>"Bunun da önemli bir sebebi vardı."</p>

  <p>"Bunu açıklamakla kıza iftira etmiş olur muyum bilmiyorum. Ama Olga'nın sahte bir vasiyetname yazdığı ortaya çıktı. Veya biri bu işte kendisine yardım etmişti."</p>

  <p>"Biri?"</p>

  <p>"Kız Medchester'de bir avukatın yazıhanesinde çalışan genç bir kâtiple samimiydi. Bu genç adam daha önce de bir sahtekârlık olayına <span style="text-indent: 1em; font-size: 1em;">karışmıştı. Olga birdenbire ortadan kaybolduğu için kendisi dava edilemedi tabii. Kız, vasiyetnamenin sahte olduğunun ortaya çıktığını, başının derde gireceğini anlamıştı. Buradan ayrıldı ve kendisinden bir daha da haber alınmadı."</span></p>

  <p>Poirot, "Belki onun da bir psikologa ihtiyacı vardı." </p>

  <p>Rowena Drake çabucak Belçikalıya baktı. Fakat dedektif dostça bir tavırla gülümsüyordu.</p>

  <p>"Anlattıklarınıza teşekkür ederim, madam."</p>

  <p>Hercule Poirot köşkten çıktıktan sonra yoldan ilerledi. Sonra yana saparak köyün yeni mezarlığına gitti. Burası gayet bakımlı, muntazam bir yerdi. Poirot mezarların arasından ilerleyerek nihayet bir taşın önünde durdu. Bunun üzerinde birkaç satır vardı.</p>

  <p><i><b>"Rowena Drake'in sevgili eşi Hugo Drake'in aziz hatırasına. Mart 20, 1967."</b></i></p>

  <p>Bunun altına ise bir tek cümle yazılmıştı. </p>

  <p><i><b>"Tanrı bu sevdiği kuluna rahat bir uyku verdi."</b></i></p>

  <p>Enerjik, hareketli Bayan Drake'in yanından yeni ayrılmış olan Hercule Poirot, herhalde Bay Drake'in de böyle rahat bir uykuya ihtiyacı vardı, diye düşündü.</p>

  <p>Mezarın üzerindeki mermerden oyulmuş büyük bir vazonun içinde kurumuş birkaç çiçek duruyordu.</p>

  <p>Mezarların üzerindeki çim ve çiçeklere bakması için tutulduğu anlaşılan yaşlı bir bahçıvan, biraz gevezelik etmek ümidiyle Belçikalıya yaklaştı. </p>

  <p>"Siz buraların yabancısısınız sanırım."</p>

  <p>Poirot, "Doğru," dedi. "Babam gibi ben de sizin yabancınızım."</p>

  <p>"Ah, evet. Mezar taşlarından birinin üzerinde de buna benzer bir söz var..."</p>

  <p>Hugo Drake'in mezarını işaret etti. </p>

  <p>"Çok iyi bir adamdı. Sakattı zavallı. Çocuk felcine tutulmuştu. Doğrusu büyüklerin böyle çocuk hastalıklarına tutulmalarına <span style="text-indent: 1em; font-size: 1em;">da pek aklım ermiyor... Hem kadınlar uğruyor bu derde, hem de erkekler. Örneğin, karımın halası ispanya'da bu hastalığa yakalandı. Oraya gezmeye gitmişti. Tutmuş </span><span style="text-indent: 1em; font-size: 1em;">bir nehirde yüzmeye kalkmış. Sonradan mikrobun sudan geçtiğini söylediler ama </span><span style="text-indent: 1em; font-size: 1em;">doktorların da fazla bir şey bildiklerini sanmıyorum! Ama tabii bütün bunlar durumu değiştirdi. Son zamanlarda çocuklara aşı yapıp duruyorlar. Onun için de çocuk felci vakaları iyice azalmış. Evet, Bay Drake çok iyi bir beydi. Sakat kalmak çok ağrına gittiği halde durumundan da hiç şikâyet etmezdi. Halbuki zavallı hastalanmadan önce müthiş bir sporcuydu. Köyün kriket takımında da oynardı. Evet, gerçekten çok iyi bir beyefendiydi."</span></p>

  <p>"Bay Drake bir kaza sonunda öldü, değil mi?"</p>

  <p>"Evet. Güneş batarken yolun karşı tarafına geçiyormuş. Birdenbire bir araba üzerine doğru gelmiş. Otomobilin içinde de sakalları kulaklarına kadar çıkan o genç haytalardan varmış. Zavallı Bay Drake'e çarpınca durup onun yardımına koşmamışlar bile. Yollarına devam etmişler. Sonra da otomobili otuz kilometre kadar ötede bir yerde bırakmışlar. Aslında araba onların değilmiş... <span style="text-indent: 1em; font-size: 1em;">Medchester'de bir park yerinden çalmışlar bunu... Ah, ah, son zamanlarda pek çok kaza oluyor. Polis de bu konuda fazla bir şey yapamıyor. Karısı Bay Hugo Drake'e çok düşkündü. Kocasının ölümü onu çok sarstı. Bayan Drake hemen her hafta buraya gelir, çiçek getirir. Evet, karı koca birbirlerine çok bağlıydılar. Bana sorarsanız kadın burada daha fazla kalmayacak."</span></p>

  <p>"Sahi mi? Ama burada pek güzel bir evi var."</p>

  <p>"Orası öyle... Sonra o köy işleriyle de çok ilgilenir. Yardım kurumları, toplantılar filan... Hemen her şeyi o idare eder. Ama bazı kimselere sorarsanız Bayan Drake fazla ukala. Aslında kadın biraz despot. Çok kimse onun bütün işlerine burnunu soktuğundan şikâyet ediyor. Rahip ona çok güveniyor. Türlü komiteler kurdu kadın. Piknikler, eğlenceler tertipliyor. Karıma açık açık söyleyemiyorum ama insan her zaman hayır işleriyle uğraşan hanımları pek sevemiyor. Çünkü bu tipler daima her şeyi iyi bildiklerini iddia ediyorlar. Size daima ne yapmanız ve ne yapmamanız gerektiğini söylüyorlar. Rahat bırakmıyorlar insanı. Hoş son zamanlarda hiçbir yerde rahat yok ya."</p>

  <p>"Buna rağmen Bayan Drake'in buradan ayrılacağını düşünüyorsunuz."</p>

  <p>"Gidip başka bir memlekete yerleşirse buna hiç şaşman."</p>

  <p>"Rowena Drake buradan ayrılmayı neden istiyor dersiniz?"</p>

  <p>Birdenbire yaşlı adamın yüzünde muzipçe bir tebessüm belirdi. </p>

  <p>"Galiba o burada yapabileceği her şeyi yaptı. Artık uğraşacağı hiçbir şey kalmadı. Hayır işlerine başka yerde devam etmesi lazım. Burada işleyecek hayır bırakmadı kadın. <span style="text-indent: 1em; font-size: 1em;">Yapılacak her şeyi... bazılarına sorarsanız... lüzumundan fazlasını yaptı."</span></p>

  <p>Poirot da gülümsedi. </p>

  <p>"Yani yeni sahalar arıyor?"</p>

  <p>"Tam üstüne bastınız. Başka bir yere giderek oradaki durumu düzeltmeye, herkese emirler vermeye kalkacak. Artık burada hepimiz de onun istediği gibi hareket ediyoruz. Onun için de yapabileceği bir şey kalmadı."</p>

  <p>"Herhalde..."</p>

  <p>"Artık Bayan Drake'in bakabileceği bir kocası da yok. Kendisi Bay Drake'e yıllarca baktı. Bu yüzden hayatının bir amacı vardı diyebiliriz. Hem kocası hem de köyün işleriyle uğraştığı için sabahtan akşama kadar çalışıyordu. Oturup dinlenmeden didinmekten hoşlanan kadınlardandır. Ne yazık ki çocuğu yok. Onun için Bayan Drake başka bir yerde kendisine yeni bir hayat kuracak."</p>

  <p>"Galiba haklısınız. Peki sizce Rowena Drake nereye gidecek?"</p>

  <p>"Doğrusu buna kesin bir cevap veremem. Belki Riviera sahilinde bir yere. Veya İspanya'ya... Belki de Portekiz'e... Onun Ege adalarından söz ettiğini duydum. <span style="text-indent: 1em; font-size: 1em;">Belki oraya gider. Bayan Judith Butler da oraya bir seyahat yaptı."</span></p>

  <p>Poirot mırıldandı. </p>

  <p>"Ege adaları..." Sonra sordu. "Siz Bayan Drake'den hoşlanıyor musunuz?"</p>

  <p>"Açıkçası ondan hoşlandığımı pek iddia edemem. İyi bir kadın Bayan Drake. <span style="text-indent: 1em; font-size: 1em;">Komşularına karşı olan görevlerini hep yerine getiriyor ama bunda da fazla ileri gidiyor. İnsanlar her zaman görevlerini yerine getiren kimselerden aslında pek hoşlanmazlar. Mesela bana gelip gülleri nasıl budayacağımı anlatıyor. Ben bu işi ondan daha iyi biliyorum. Ayrıca bahçemde yeni tip sebzeler yetiştirmem için de </span><span style="text-indent: 1em; font-size: 1em;">ısrar ediyor. Lahana bana yeter. Lahanadan başka bir şey de yetiştirecek değilim."</span></p>

  <p>Poirot güldü. </p>

  <p>"Eh, ben de artık gideyim. Nick Ransom'la Desmond Holland'ın nerede oturduklarını biliyor musunuz?"</p>

  <p>"Kiliseyi geçin, sağdan üçüncü ev. Bayan Brand'in pansiyonunda kalıyor onlar. <span style="text-indent: 1em; font-size: 1em;">Gündüzleri de Medchester'deki teknik okula gidiyorlar. Herhalde artık eve dönmüşlerdir." </span></p>

  <p><span style="text-indent: 1em; font-size: 1em;">İlgiyle Poirot'ya baktı. </span></p>

  <p><span style="text-indent: 1em; font-size: 1em;">"Demek böyle düşünüyorsunuz? Bazıları da sizin fikrinizdeler..."</span></p>

  <p>"Ben henüz öyle düşünmüyorum. Fakat onlar da toplantıdalarmış."</p>

  <p>Bahçıvandan ayrılarak mezarlığın kapısına doğru giderken, toplantıda bulunanlar, diye düşünüyordu. Hemen hemen listenin sonuna geldim sayılır...</p>
</body>
</html>