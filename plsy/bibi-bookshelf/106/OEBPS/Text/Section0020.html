<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>��</title>
  <meta content="pdftohtml 0.36" name="generator"/>
  <meta content="��" name="author"/>
  <meta content="2008-06-19T18:43:18+00:00" name="date"/>
  <link href="../Styles/stylesheet.css" rel="stylesheet" type="text/css"/>
  <style type="text/css">    @page { margin-bottom: 5.000000pt; margin-top: 5.000000pt; }
  </style>
</head>

<body>
  <h1>18</h1>

  <p>Poirot tepeye tırmandı. Artık ayaklarının ağrısını hissetmiyordu. Aklına bir şey gelmişti. Yeni bir tehlikenin farkındaydı Belçikalı. Tedbir almazsa kuşkusuz biri ölecekti.</p>

  <p>Küçük evin kapısını ona Başmüfettiş Spence'in kızkardeşi Elspeth açtı. </p>

  <p>"Çok yorulduğunuz belli. Girin, oturun."</p>

  <p>"Ağabeyiniz burada mı?"</p>

  <p>"Hayır. Polis merkezine gitti. Bir şey olmuş sanırım."</p>

  <p>Poirot fena halde irkildi. </p>

  <p>"Bir şey mi olmuş? Hemen mi? İşte bu imkânsız!"</p>

  <p>Elspeth ona baktı. </p>

  <p>"Ne demek istiyorsunuz?"</p>

  <p>"Hiç, hiç. Yani birine bir şey mi olmuş?"</p>

  <p>"Evet. Ama bu birisinin kim olduğunu bilmiyorum. Her neyse... Müfettiş Raglan ağabeyime telefon ederek onu çağırdı... Çay içersiniz değil mi, Mösyö Poirot?"</p>

  <p>Belçikalı, "Teşekkür ederim," diye konuştu, "İçmeyeyim. Kaldığım pansiyona dönmem iyi olur sanırım..." </p>

  <p>O acı çayı içmeye dayanamayacaktı. Elspethin kabalık ettiğini düşünmemesi için de hemen bir mazeret aradı. </p>

  <p>"Ayaklarım... <span style="text-indent: 1em; font-size: 1em;">Ayaklarım çok ağrıyor. Ayakkabılarım kırlarda dolaşmaya pek uygun değil. Bunları değiştirmem uygun olacak."</span></p>

  <p>Elspeth McKay Belçikalının ayaklarına baktı. </p>

  <p>"Hakkınız var. Ayakkabılarınız buraya uygun değil. Rugan deri ayakları daima sıkar... Ha aklıma gelmişken... <span style="text-indent: 1em; font-size: 1em;">Size bir mektup geldi. Üzerinde bir sürü yabancı pul </span><span style="text-indent: 1em; font-size: 1em;">var. Hemen getireyim..." </span></p>

  <p><span style="text-indent: 1em; font-size: 1em;">Bir iki dakika sonra döndüğü zaman elinde kalınca bir zarf vardı. Bunu Poirot'ya uzattı. </span></p>

  <p><span style="text-indent: 1em; font-size: 1em;">"Eğer size gerekmiyorsa pulları alabilir miyim? Yeğenlerimden biri koleksiyon yapıyor da."</span></p>

  <p>"Tabii..." </p>

  <p>Poirot mektubu açarak kadına verdi. Elspeth ona teşekkür ederek içeri girdi. Belçikalı da mektubu açtı. Bay Goby'nin bürosu ingiltere'de olduğu için dışarıda da iyi çalışıyordu anlaşılan. Adam hiçbir masraftan kaçınmamış ve çabucak da sonuç almıştı. <span style="text-indent: 1em; font-size: 1em;">Buna rağmen fazla bir şey öğrenememişti. Ama Poirot da bunu önceden tahmin etmişti zaten.  </span><span style="text-indent: 1em; font-size: 1em;">Olga Seminoff doğduğu şehre dönmemişti. Ailesinden hayatta hiç kimse yoktu. </span><span style="text-indent: 1em; font-size: 1em;">Memleketinde sadece bir arkadaşı vardı. Yaşlıca bir kadındı bu. Olga arada sırada ona mektup yazarak, İngiltere'deki hayatını anlatmıştı. Yanında çalıştığı hanımla arasının iyi olduğunu, kadının zaman zaman aksileşmesine rağmen çok da cömert davrandığını bildirmişti.</span></p>

  <p>Olga'nın son mektuplarında bir buçuk yıl öncesinin tarihleri vardı. Kız bunlarda genç bir adamdan söz ediyordu. Onunla evleneceklerdi. Ama genç adamın hayatını kazanması, durumunu düzeltmesi de lazımdı. Onun için henüz kesin bir karar vermemişlerdi. Olga genç adamın adını hiç açıklamamıştı. Son mektubunda büyük bir mutlulukla her şeyin yolunda olduğunu yazıyordu... Olga'dan bundan başka mektup gelmemiş, kızın yaşlı dostu da onun İngiliz sevgilisiyle evlenerek, başka bir yere gittiğini düşünmüştü, ingiltere'ye giden kızların çoğu böyle yapıyorlardı zaten. Evliliklerinde aradıkları mutluluğu bulunca eski dostlarına mektup yazmayı unutuyorlardı. <span style="text-indent: 1em; font-size: 1em;">İşte bu yüzden kadın hiç endişelenmemişti.</span></p>

  <p>Poirot, her şey uyuyor, diye düşündü. Lesley evlilikten söz etmiş kıza. Ama belki de niyeti ciddi değildi. Olga mektubunda Bayan Llewellyn - Smith'in cömert olduğunu yazmış... Biri Lesley'e para vermiş... Belki de Olga. Kız delikanlının sahte bir vasiyetname hazırlaması için yaşlı kadından aldığı paranın bir kısmını delikanlıya vermiş olabilir.</p>

  <p>Elspeth tekrar verandaya çıktı. Poirot kadına Olga'yla Lesley'in <span style="text-indent: 1em; font-size: 1em;">sahte vasiyetnameyi birlikte tanzim etmiş olabileceklerini anlattı.</span></p>

  <p>Kadın bir an düşündü. </p>

  <p>"Belki Olga'yla Lesley sevişiyorlardı ama bunu saklamasını iyi bildiler doğrusu. İkisi hakkında en ufak bir dedikodu bile çıkmadı. Halbuki böyle küçük bir yerde bu tür olaylar hemen duyulur."</p>

  <p>"Lesley Ferrier'in evli bir kadınla da ilgisi vardı. Belki bu yüzden Olga'ya Bayan Llewellyn - Smith'e bir şey söylememesini sıkı sıkıya tembih etti."</p>

  <p>"Olabilir... Herhalde Bayan Llewellyn - Smith, Lesley Ferrier'in ahlaksızın biri olduğunu biliyordu. Kıza da onunla ilgilenmemesini söyleyecekti."</p>

  <p>Poirot mektubu katlayarak, cebine soktu.</p>

  <p>Elspeth, "Bir çay içseydiniz," dedi.</p>

  <p>"Hayır, hayır. Pansiyona dönüp ayakkabılarımı değiştirmem gerek. Acaba ağabeyiniz ne zaman döner?"</p>

  <p>"Hiç bilmiyorum. Zaten onu neden istediklerini de söylemediler."</p>

  <p>Poirot bahçeden çıkarak kaldığı pansiyona doğru yürümeye başladı. Spence'le Elspeth'in evinden yüz metre kadar ilerideydi. Tam ön kapıya yaklaşırken, kapı açılarak pansiyoncu kadın dışarı fırladı. Otuz beş yaşlarında, neşeli bir insandı.</p>

  <p>"Bir hanım sizi görmeye geldi. Epey zamandan beri bekliyor. Kendisine nereye gittiğinizi ve ne zaman döneceğinizi bilmediğimi söyledim. Fakat beklemek istedi." Bir an duraklayarak, "Misafiriniz Bayan Drake. Çok garip görünüyor. <span style="text-indent: 1em; font-size: 1em;">Aslında o pek sakin bir insandır. Fakat bir şok geçirmiş gibi. Kendisini oturma odasına aldım. Size çay getireyim mi?"</span></p>

  <p></p>

  <p></p>

  <p>Poirot, "Teşekkür ederim," dedi. "İstemem. Böylesi daha iyi. Önce Bayan Drake'in derdi neymiş onu anlayayım."</p>

  <p>İçeri girerek, oturma odasına gitti. Rowena Drake pencerenin önünde duruyordu. <span style="text-indent: 1em; font-size: 1em;">Yola bakmıyordu bu pencere. Kadın bu yüzden Belçikalının geldiğini duymamıştı. </span><span style="text-indent: 1em; font-size: 1em;">Kapının açıldığını duyunca telaşla döndü. </span></p>

  <p>"Mösyö Poirot! Sonunda gelebildiniz. Saatlerden beri sizi bekliyormuşum gibi geliyor bana."</p>

  <p>"Özür dilerim, madam. Taş ocağı bahçesine gittim, ayrıca dostum Bayan Oliver'le konuştum. O iki delikanlıyı gördüm. Yani Nick'le Desmond'u."</p>

  <p>"Nick'le Desmond'u mu?.. Evet, biliyorum. Acaba onlar... Ah, insanın aklına türlü şeyler geliyor."</p>

  <p>Poirot usulca, "Çok sarsılmışa benziyorsunuz," diye konuştu. </p>

  <p>Böyle bir şeyle karşılaşacağı hiç aklına gelmemişti. Karşısındaki o kendinden emin, her şeye hâkim olan Rowena değildi artık.</p>

  <p>Kadın, "Olayı duydunuz değil mi?" diye sordu. "Ah, belki de duymadınız."</p>

  <p>"Neyi duyacaktım?"</p>

  <p>"Korkunç bir şey oldu. O... o öldü... Biri onu öldürdü."</p>

  <p>"Ölen kim, madam?"</p>

  <p>"Demek gerçekten duymadınız? O zavallı da bir çocuktu. Ben de sandım ki... <span style="text-indent: 1em; font-size: 1em;">Allahım, ne aptalmışım. Size her şeyi anlatmalıydım. Bana sorduğunuz zaman her şeyi olduğu gibi söylemeliydim. Bunu düşündükçe kendimi öyle suçlu hissediyorum ki. Bu konuda doğru bir karar verdiğimi zannediyordum. Ama bana inanın Mösyö Poirot, niyetim iyiydi. Gerçekten iyi niyetle hareket ettim ben."</span></p>

  <p>"Oturun, madam, oturun. Sakin olmaya çalışın ve bana meseleyi anlatın. Bir çocuk mu öldü? Bir çocuk daha?"</p>

  <p>Bayan Drake, "Joyce'un kardeşi," dedi. "Leo?"</p>

  <p>"Leo Reynolds mu?"</p>

  <p>"Evet. Onun cesedini kır yollarından birinde bulmuşlar. Herhalde zavallı okuldan dönüyordu, oynamak için çayın kenarına inmişti. Biri onun başını çaya sokmuş ve suyun altında tutmuş."</p>

  <p>"Yani onu da Joyce gibi boğmuşlar, öyle mi?"</p>

  <p>"Evet, evet. Artık bunların bir delinin işi olduğunu anladım. Üstelik onun kim olduğunu da bilemiyoruz, işin en korkunç tarafı da bu. Bu konuda en ufak bir fikrimiz bile yok. Oysa ben... katilin kim olduğunu bildiğimi sanıyordum. Evet, benim yaptığım da çok kötüydü."</p>

  <p>"Olanları bana anlatmalısınız, madam."</p>

  <p>"Anlatmak istiyorum zaten. Onun için kalkıp buraya geldim. Bildiğiniz gibi Elizabeth Whittaker'le konuştuktan sonra beni gördünüz. Bunun sebebi onun size toplantı gecesi beni bir şeyin şaşırttığını söylemesiydi. Yani o size benim bir şey gördüğümden söz etmişti. Holde... Evimin holünde... Size, hiçbir şey görmediğimi, beni şaşırtacak bir olay olmadığını söyledim. Çünkü., çünkü..."</p>

  <p>Duraladı.</p>

  <p>"Ne gördünüz o gece, madam?"</p>

  <p>"Size konuyu benimle konuştuğunuz zaman anlatmalıydım. O gece kütüphanenin kapısının yavaşça açıldığını gördüm. Sonra o dışarı çıktı. Daha doğrusu tam anlamıyla hole çıkmayarak eşikte durdu. Sonra da tekrar kütüphaneye girerek, kapıyı çabucak kapadı."</p>

  <p>"Söz ettiğiniz kim?"</p>

  <p>"Leo... Biraz önce öldürülen çocuk. Tabii ben... Ah, Tanrım ne büyük hata! Ne feci hata bu! Eğer gördüklerimi size anlatsaydım belki o zaman bu cinayetlerin esrarını da çözerdiniz."</p>

  <p>Poirot, "Yani," dedi. "Siz Joyce'u Leo'nun öldürdüğünü mü sandınız? Leo'nun ablasını boğduğunu mu düşündünüz?"</p>

  <p>"Evet... Öyle sandım... Tabii hemen onu gördüğüm anda değil. Çünkü o sırada Joyce'un öldürülmüş olduğunu bilmiyordum. Fakat Leo'nun yüzünde garip bir ifade vardı. Zaten garip bir çocuktu. İnsan ondaki anormalliği sezdiği için biraz çekinirdi. Çok zekiydi ama normal bir çocuk değildi. <span style="text-indent: 1em; font-size: 1em;">Onun kütüphanenin kapısında belirdiğini görünce, neden Leo oradan çıkıyordu, diye düşündüm. Niçin Alevli Ejderha oynamıyordu? Ne yaptı bu çocuk? Davranışları öyle garipti ki... Tabii ondan sonra bu... bu olayın üzerinde durmadım. Fakat Leo'nun hali beni endişelendirmişti. Galiba vazoyu da bu yüzden düşürdüm. </span><span style="text-indent: 1em; font-size: 1em;">Elizabeth Whittaker vazonun parçalarını toplamama yardım etti. Ben de Alevli Ejderhanın oynandığı odaya girdim. O olayı da bir daha düşünmedim. Yani... </span><span style="text-indent: 1em; font-size: 1em;">Joyce'u buluncaya kadar. İşte o zaman..."</span></p>

  <p>"Leo'nun ablasını öldürdüğüne kanaat getirdiniz, öyle mi?" </p>

  <p>"Evet, evet. Öyle düşündüm. Bu olayın Leo'nun yüzündeki o acayip ifadeyi açıkladığına inandım. <span style="text-indent: 1em; font-size: 1em;">İşin iç yüzü sandım. Gelgelelim bu sefer yanılmışım. Leo'nun da öldürülmesi durumu değiştirdi. Herhalde çocuk kütüphaneye girdi ve ablasının cesediyle karşılaştı. Bu onun için müthiş bir şok oldu tabii. Fena halde de korktu. Bu yüzden de kimseye gözükmeden odadan çıkmak istedi. Fakat herhalde başını kaldırdığında sahanlıkta beni gördü. Bu yüzden tekrar kütüphaneye girmek zorunda kaldı. Hol iyice boşalıncaya kadar bekledi. Ama bütün bu hareketlerinin sebebi benim sandığım şey değildi. Joyce'u o öldürmemişti. Hayır, çocuk, ablasını ölü bulunca müthiş bir şok geçirmişti."</span></p>

  <p>"Buna rağmen hiçbir şey söylemediniz, öyle mi? Joyce'un cesedi bulunduktan sonra bile kütüphanede kimi gördüğünüzü açıklamadınız?"</p>

  <p>"Hayır. Ben... bunu yapamazdım. Leo o kadar küçük ki... Yani... küçüktü demek istiyorum. On, bilemediniz on bir yaşındaydı. Çocuğun ne yaptığını bilmediğini düşündüm. Kabahat tam anlamıyla onda olamazdı. Ahlak açısından, onu bu suçtan dolayı sorumlu tutamazdınız. Bu işi polise bırakmak doğru olmayacaktı. Zavallı Leo'yu tımarhaneye de kapattıramazdım. Gerekirse onu özel bir şekilde tedavi ettirebileceğimi düşündüm. Niyetim... iyiydi. Buna inanmalısınız. Ben iyi niyetle hareket ettim."</p>

  <p>Poirot, <i>ne üzücü sözler</i>, diye düşündü. <i>Dünyanın en acı sözleri.</i> <span style="text-indent: 1em; font-size: 1em;">Rowena Drake onun ne düşündüğünü sezmiş gibiydi. </span></p>

  <p><span style="text-indent: 1em; font-size: 1em;">"Evet, 'İyi niyetle hareket ettim.' gibi bilinen sözler bunlar, insan daima başkaları için neyin iyi, neyin kötü olduğunu bildiğini sanıyor. Ama aslında bilmiyor bunu... Leo'nun o şaşkın ve korku dolu halinin sebebi başkaydı. Çocuk ya katili görmüştü ya da caninin kim olduğunu ele verecek bir ipucu bulmuştu, işte bu yüzden katil de tehlikede olduğunu düşündü. Onun için de Leo'yu yalnız yakalayıncaya kadar bekledi. Sonra da çocuğun konuşup sırrını ele vermemesi için onu çayda boğdu. Eğer o gece gördüklerimi polise, size söyleseydim, veya bir başkasına duru</span><span style="text-indent: 1em; font-size: 1em;">mu açıklasaydım... Ancak bu meselede nasıl hareket etmem gerektiğini bildiğimi sanıyordum."</span></p>

  <p>Poirot bir müddet hiç sesini çıkarmadan oturdu. Hıçkırıklarını yenmeye çalışan Bayan Drake'e bakıyordu. Nihayet, </p>

  <p>"Daha bugün," dedi. "Bana Leo'nun son zamanlarda çok bol parası olduğunu söylediler. Herhalde biri ona dilini tutması için para veriyordu. Fakat kim... kim?"</p>

  <p>Poirot, "Elbet bunu da öğreneceğiz," diye cevap verdi. "Hem de yakında."</p>
</body>
</html>