<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>��</title>
  <meta content="pdftohtml 0.36" name="generator"/>
  <meta content="��" name="author"/>
  <meta content="2008-06-19T18:43:18+00:00" name="date"/>
  <link href="../Styles/stylesheet.css" rel="stylesheet" type="text/css"/>
  <style type="text/css">    @page { margin-bottom: 5.000000pt; margin-top: 5.000000pt; }
  </style>
</head>

<body>
  <h1>6</h1>

  <p>Poirot ağzına bir parça sosis atarak, üzerine bir yudum çay içti. Çay çok sert ve Belçikalı için de pek kötüydü. Buna karşın sosisler gerç<span style="text-indent: 1em; font-size: 1em;">ekten çok nefis bir şekilde pişirilmişti. Poirot büyük kahverengi çaydanlığın başında oturan Bayan Elspeth McKay'e takdirle baktı.</span></p>

  <p>Elspeth McKay, ağabeysi Başmüfettiş Spence'e hiç benzemiyordu. Zayıf bir kadındı o. İnce bir yüzü, zeki bakışlı gözleri vardı. Tiplerinin zıt olmasına rağmen, Elspeth'in de Spence gibi güvenilir bir insan olduğu daha ilk bakışta anlaşılıyordu.</p>

  <p>Poirot, "Her şey o çocuğun karakterine bağlı," dedi. "Joyce Reynolds'un karakterine. İşte beni düşündüren de bu." Bir şey sorar gibi Spence baktı.</p>

  <p>Eski başmüfettiş, "Benden yardım beklemeyin," diye cevap verdi. "Ben buraya geleli çok olmadı. İstediklerinizi Elspeth'e sormanız daha doğru olur."</p>

  <p>Poirot kendisine doğru dönünce, Elspeth hemen atıldı. </p>

  <p>"Bence Joyce yalancının biriydi."</p>

  <p>"Güvenilecek, sözlerine inanılacak bir kız değil miydi o?"</p>

  <p>Elspeth kesin bir tavırla başını salladı. </p>

  <p>"Değildi ya. Bir sürü hikâye uydururdu. Ama bu hikâyelerini de oldukça güzel anlattığını söylemeliyim. Ama ben ona hiçbir zaman inanmadım."</p>

  <p>"Joyce bu hikâyeleri gösteriş yapmak, övünmek için mi anlatırdı?"</p>

  <p>"Evet. Size o Hindistan hikâyesinden söz ettiler değil mi? Bu masala çok kişinin inandığını biliyorum. Aile tatilde köyden ayrılmıştı. Avrupada bir yere gitmişlerdi sanırım. Galiba kızın annesiyle babası veya amcasıyla yengesi Hindistan'a bir seyahat yapmışlardı. Joyce buraya döndüğü zaman onlarla birlikte <span style="text-indent: 1em; font-size: 1em;">gittiğini anlatmaya başladı. Hikâyesi pek de güzeldi doğrusu. Mihraceler, kaplan avları, filler... Ah, masal pek nefisti ve buradakilerin çoğu da ona inandılar. </span><span style="text-indent: 1em; font-size: 1em;">Ama ben hemen, hikâye pek uzun, dedim. Ama önce ben de, belki de biraz abartıyor, diye düşündüm. Sonra Joyce her seferinde hikâyesine yeni bir şey katmaya başladı. Kaplanların sayısı iyice çoğaldı. Fillerin de öyle... Joyce'un daha önce de uydurma hikâyeler anlattığını biliyordum."</span></p>

  <p>"Hep dikkati çekmek için mi yapıyordu bunu?"</p>

  <p>"Evet, öyle. İlgi uyandırmaya çok meraklıydı o."</p>

  <p>Başmüfettiş Spence, </p>

  <p>"Çocuk hayali bir yolculuk hakkında uydurma bir hikâye anlattıysa," dedi. "Bu onun her sözünün yalan olduğunu göstermez ki."</p>

  <p>Elspeth başını salladı. </p>

  <p>"Orası öyle. Ama Joyce'un hikâyeleri yalandı."</p>

  <p>"O halde size Joyce bir cinayete tanık olduğunu söylerse, bunun da yalan olması lazım." </p>

  <p>Elspeth, </p>

  <p>"Evet," dedi. </p>

  <p>Ağabeysi itiraz etti. </p>

  <p>"Yanılıyorsun."</p>

  <p>Elspeth, </p>

  <p>"Herkes yanılabilir," diye cevap verdi. "O eski 'Kurt saldırıyor' diye bağıran çobanın hikâyesini herhalde biliyorsunuz. Çocuk, köylüleri telaşlandırmak için mahsus böyle bağırır dururmuş. Bir gün gerçekten karşısına bir kurt çıkmış. <span style="text-indent: 1em; font-size: 1em;">Ama köylüler onun yalan söylediğini sanarak, feryatlarına aldırmamışlar." </span></p>

  <p><span style="text-indent: 1em; font-size: 1em;">"Yani sizce..."</span></p>

  <p>"Bence kız yalan söylüyordu. Ama ben haksızlıktan hoşlanmam. Belki Joyce hakikaten bir şey görmüştü. Tabii iddia ettiği kadar önemli bir olay değil ama ilgi uyandıracak bir vaka."</p>

  <p>Spence, "Ve bu yüzden de onu öldürdüler," dedi. "Bunu unutmamalısın Elspeth. <span style="text-indent: 1em; font-size: 1em;">Joyce öldürüldü."</span></p>

  <p>Bayan McKay başını salladı. </p>

  <p>"Orası öyle. İşte ben de bu yüzden, yanılmış <span style="text-indent: 1em; font-size: 1em;">olabilirim, diyorum ya. Eğer öyleyse çok yazık. Ama Joyce'u tanıyanların hepsine de sorun. Onlar size Joyce'un doğuştan yalancı olduğunu söyleyeceklerdir. Kızın o gün toplantıda olduğunu ve heyecanlandığını da unutmayın. Muhakkak etrafındakileri etkisi altına almak istiyordu."</span></p>

  <p>Poirot, "Ona kimse inanmamış," dedi. Sonra da sordu. "Joyce kimin öldürüldüğünü görmüş olabilir?" Bir Spence'e bir kızkardeşine bakıyordu.</p>

  <p>Elspeth kesin bir tavırla, </p>

  <p>"Hiç kimsenin," diye cevap verdi. </p>

  <p>"Son üç yıl içerisinde burada da birilerinin ölmüş olması gerek." </p>

  <p>Spence, "Tabii," diye cevap verdi. "Yaşlılar, hastalıklılar oldu... Belki bir iki araba kazası da oldu."</p>

  <p>"Beklenmedik, garip ölüm olaylarıyla karşılaşmadınız mı?"</p>

  <p>"Şey..." Elspeth tereddütle durdu. "Yani..."</p>

  <p>Spence, "Ben şuraya birkaç isim kaydettim," diyerek elindeki kâğıdı Poirot'ya uzattı. "Böylece etraftakileri sorguya çekmek zahmetinden kurtulacaksınız."</p>

  <p>"Bunlar kurbanların isimleri mi?"</p>

  <p>"Sanmıyorum. Ama... olabilirde..."</p>

  <p>Poirot yüksek sesle okudu. </p>

  <p>"Bayan Llewellyn - Smith, Charlotte Benfield, Janet White, Lesley Ferrier..." Duraklayarak, Spence'e baktı ve sonra ilk adı tekrarladı. </p>

  <p>"Bayan Llewellyn - Smith."</p>

  <p>Elspeth, "Olabilir," diye mırıldandı. "Olabilir. O bir gece gitti ve kendisinden bir daha da haber alınamadı."</p>

  <p>"Kim? Bayan Llewellyn - Smith mi?"</p>

  <p>"Hayır, hayır. Yanında çalışan kız. O kadının ilacına bir şey karıştırmış <span style="text-indent: 1em; font-size: 1em;">olabilirdi. Zaten bütün para da ona kaldı. Daha doğrusu kız öyle olduğunu sanıyordu. Zaten bu yabancı kızları hep öyle oluyorlar. Yaşlı kadının yanında çalışıyordu. O öldükten bir iki hafta sonra kız birdenbire ortadan kayboluverdi."</span></p>

  <p>Spence, "Herhalde bir gençle kaçtı," dedi.</p>

  <p>Elspeth, ağabeysine baktı. </p>

  <p>"Kimse kızın sevgilisi olup olmadığını bilmiyordu. <span style="text-indent: 1em; font-size: 1em;">Halbuki böyle olaylar çabuk duyulur. Herkes kimin kimle gezdiğini bilir."</span></p>

  <p>Poirot sordu. </p>

  <p>"Bayan Llewellyn - Smith'in ölümünün şüpheli görülen bir tarafı var mıydı?"</p>

  <p>"Hayır. Kadın kalp hastasıydı. Kendisini bir doktor tedavi ediyordu."</p>

  <p>"Ama muhtemel kurbanlar listesinin başına onun adını yazmışsınız, <span style="text-indent: 1em; font-size: 1em;">dostum."</span></p>

  <p>"Çünkü o zengin bir kadındı. Çok zengin bir kadın. Ölümü umulmadık bir şey değildi ama bu pek de ani oldu. Yanılmıyorsam bu işe Dr. Ferguson da şaştı. <span style="text-indent: 1em; font-size: 1em;">Galiba kadının daha bir müddet yaşayacağını sanıyordu. Ama, doktorlarda zaman zaman böyle şaşkınlığa düşerler. Kadın, öyle hekimin sözlerini harfi harfine yerine getirecek insanlardan değildi. Kendisine fazla yorulmaması söylenmişti ama o daima bildiğini </span><span style="text-indent: 1em; font-size: 1em;">okurdu. Özellikle bahçesine çok meraklıydı. Tabii bahçıvanlık da insanı yorar."</span></p>

  <p>Hikâyeye Elspeth McKay devam etti. </p>

  <p>"Bayan Llewellyn - Smith, buraya hastalandıktan sonra geldi. Daha önce Avrupa'da yaşıyordu. Kadın buraya sırf yeğeniyle karısına... yani Bay ve Bayan Drake'e yakın olabilmek için yerleşti. <span style="text-indent: 1em; font-size: 1em;">Taş Ocağı' adlı köşkü satın aldı. Viktorya zamanından kalma koskocaman bir evdir orası. Yakınında da terkedilmiş bir taş ocağı vardır. Kadın da evi bu ocak yüzünden aldı zaten. Binlerce sterlin sarf ederek taş ocağını çukur bir bahçe haline sokturdu. Bu iş için bir bahçe mimarı da tuttu. Ama emin olun, bahçe gerçekten bir şaheser."</span></p>

  <p>Poirot, "Gidip orayı göreyim," diye cevap verdi. "Belki orada bana ilham gelir."</p>

  <p>"Evet, ben sizin yerinizde olsam oraya giderim. Bahçe gerçekten görülmeye değer."</p>

  <p>Poirot, "Demek kadın zengindi?" dedi.</p>

  <p>"Tanınmış bir armatörün karısıydı. Kocasından kendisine büyük bir servet kalmıştı."</p>

  <p>Spence söze karıştı. </p>

  <p>"Kadının ölümü beklenmedik bir şey değildi. Ancak buna rağmen birdenbire öldü. Üstelik ortada şüphelenecek bir şey de yoktu."</p>

  <p>"Resmi Soruşturma yapılmadı mı?"</p>

  <p>Spence başını salladı. </p>

  <p>"Hayır."</p>

  <p>Poirot, "Böyle şeyler oluyor. Doktoru, yaşlı hastasına merdivenlerden hızla inip çıkmamasını, bahçeyle fazla uğraşmamasını filan tembih eder. Fakat bahçeyle uğraşmaktan çok hoşlanan enerjik bir kadınsan ve üstelik başına da buyruksan bu sözlere pek aldırmaz, yine bildiğini okursun." dedi.</p>

  <p>"Çok doğru. Bayan Llewellyn - Smith, taş ocağını şahane bir bahçe haline soktu. <span style="text-indent: 1em; font-size: 1em;">Daha doğrusu bu işi o bahçe mimarı yaptı. Hem kadın, hem de adam o bahçe için üç, dört yıl uğraştılar. Bayan Llewellyn - Smith, İrlanda'ya gittiği zaman öyle bir bahçe görmüştü. Onu model alarak taş ocağını periler ülkesine benzer bir hale soktu. Doğrusu insan bahçeyi görünce gözlerine inanamıyor."</span></p>

  <p>Poirot, "Demek kadınınki doğal bir ölüm?" diye sordu. "Doktor da defin ruhsatı verdi. Kadının doktoru biraz sonra göreceğim adam mıydı? Dr. Ferguson muydu yani?"</p>

  <p>"Evet, evet, Dr. Ferguson'du. Altmış yaşlarında bir adamdır. İyi bir doktordur. <span style="text-indent: 1em; font-size: 1em;">Herkes onu sever."</span></p>

  <p>"Ancak buna rağmen kadının yine de bir cinayete kurban gitmiş olabileceğini düşünüyorsunuz. Bunun, bana anlattıklarınızdan başka bir sebebi daha var mı?"</p>

  <p>Elspeth, "Var," dedi. "Mesela o hizmetçi kız."</p>

  <p>"Neden?"</p>

  <p>"Herhalde sahte vasiyetnameyi o hazırlamıştı. Bu iş onun başının altından çıkmadıysa, kimin başının altından çıktı?"</p>

  <p>Poirot gülümsedi. </p>

  <p>"Bu olayı bana iyice anlatmalısınız. Sahte vasiyetname meselesi de nedir?"</p>

  <p>"Yaşlı kadının vasiyetnamesinin hükümleri yerine getirileceği zaman işler karıştı."</p>

  <p>"Yeni bir vasiyetname miydi bu?"</p>

  <p>Bu soruyu Spence cevaplandırdı. </p>

  <p>"Kadın daha önce de vasiyetnameler yapmıştı. <span style="text-indent: 1em; font-size: 1em;">Bunların hepsi de hemen hemen birbirinin aynıydı. Bayan Llewellyn - Smith, hayır kurumlarına, hizmetçilerine biraz para bırakıyordu. Ama servetinin önemli bir kısmı en yakın akrabası olan yeğeniyle onun karısına kalıyordu."</span></p>

  <p>"Peki bu yeni vasiyetname nasıldı?"</p>

  <p>Elspeth atıldı. </p>

  <p>"Kadın her şeyini hizmetçi kıza bırakıyordu. Çünkü kız kendisine çok iyi bakmış ve sadakat göstermişti. Veya buna benzer bir şey..."</p>

  <p></p>

  <p></p>

  <p>"O halde bana bu hizmetçi kızı anlatın."</p>

  <p>"Orta Avrupa'da bir yerden gelmişti. Uzun isimli bir memleketten."</p>

  <p>"Yaşlı kadının yanında ne kadar çalıştı?"</p>

  <p>"Bir yıldan biraz fazla."</p>

  <p>Poirot, "Ondan hep 'yaşlı kadın' diye söz ediyoruz," dedi. "Bu Bayan Llewellyn - <span style="text-indent: 1em; font-size: 1em;">Smith aslında kaç yaşındaydı?"</span></p>

  <p>"Altmış beş, altmış altı."</p>

  <p>Poirot hemen atıldı. </p>

  <p>"O halde pek de yaşlı değilmiş." Elspeth sözlerine devam etti. </p>

  <p>"Kadın, birkaç vasiyetname yapmıştı. Ağabeyimin dediği gibi bunların hepsi de hemen hemen birbirinin eşiydi. Bir iki hayır kurumuna para bırakıyor, sonra bu cemiyetleri değiştiriyordu. Eski hizmetkârlarına bıraktığı hatıra eşyalarda da ufak tefek değişiklikler yapıyordu. Ne var ki, servetini daima yeğeniyle kocasına bırakmaktaydı. Bahçede yaptırdığı küçük villanın ise mimara verilmesini istiyordu. Adam, arzu ettiği sürece orada oturacaktı. Bayan Llewellyn-Smith, bahçe mimarına taş ocağındaki bahçenin bakımı ve halka gezdirilmesi için de gelir sağlanmasını bildiriyordu."</p>

  <p>"Herhalde aile kadının akli dengesinin bozuk olduğunu ve hizmetçi kızın etkisinde kaldığını iddia etti?"</p>

  <p>Spence, "Belki de sonunda öyle olacaktı," diye cevap verdi. "Fakat avukatlar sahtekârlık işini hemen farkettiler. Anlaşılan vesika biraz beceriksizce hazırlanmıştı. Avukatlar durumu derhal anladılar."</p>

  <p>Elspeth başını salladı. </p>

  <p>"Ondan sonra bu işi hizmetçi kızın kolaylıkla yapabileceği ortaya çıktı. Çünkü Bayan Llewellyn-Smith'in mektuplarının çoğunu kız yazıyordu. Kadın, arkadaşlarına daktiloyla mektup yazılmasından hoşlanmıyordu. Kıza, 'Sen onları elyazısıyla yaz, altına da benim imzamı at,' <span style="text-indent: 1em; font-size: 1em;">diyordu. 'Yazını mümkün olduğu kadar benimkine benzetmeye çalış.' Herhalde kız bu işi yapa yapa bir gün birdenbire sahte bir vasiyetname hazırlayabileceğini ve kendisinden kimsenin şüphe etmeyeceğini düşündü. İşte mesele bu. Tabii avukatlar durumu hemen sezdiler."</span></p>

  <p>"Bayan Llewellyn-Smith'in kendi avukatları mı?" </p>

  <p>"Evet. Harrison ve Leadbetter. <span style="text-indent: 1em; font-size: 1em;">Medchester'in en tanınmış avukatlarıdır onlar. Bayan Llewellyn-Smith'in bütün hukuki işlerine onlar bakarlardı. Tabii hemen yazı uzmanları çağırttılar. </span><span style="text-indent: 1em; font-size: 1em;">Birtakım sorular soruldu. Kız sorguya çekildi. Bu yüzden de fena halde telaşlandı. Bir gün, eşyalarının yarısını evde bırakarak, buradan kaçtı. </span><span style="text-indent: 1em; font-size: 1em;">Avukatlar da tam o sırada onun aleyhine harekete geçmeye hazırlanıyorlardı. </span><span style="text-indent: 1em; font-size: 1em;">Ama kız bunu beklemedi tabii. Ortadan kayboluverdi. Tam zamanında hareket ederseniz bu ülkeden kolaylıkla kaçabilirsiniz. Diğer taraftan biriyle anlaşabilirse</span><span style="text-indent: 1em; font-size: 1em;">niz, pasaportunuz olmadan da Avrupa'ya geçebilirsiniz. Herhalde kız kendi memleketine döndü. Veya adını değiştirerek dostlarının yanına sığındı."</span></p>

  <p>Poirot sordu. </p>

  <p>"Herkes Bayan Llewellyn-Smith'in ölümünün normal olduğundan emindi, değil mi?"</p>

  <p>"Evet. Bu konuda hiçbir şüphe yoktu. Yine de ben onun öldürülmüş olabileceğini düşünüyorum. Çünkü doktorların şüphelenmedikleri bazı olayların cinayet olduğu sonradan anlaşılmıştır. Belki Joyce bir şey duydu. O hizmetçi kızın, Bayan Llewellyn-Smith'e ilaç verdiğini gördü. Yaşlı kadının, 'Bu ilacın tadı her zamankinden başka' dediğini işitti. Veya, 'Bu ilaç acı,' diye şikâyet ettiğini."</p>

  <p>Spence güldü. </p>

  <p>"Seni duyan da o sırada 'Taş Ocağı' köşkünde olduğunu sanır, Elspeth. Hayalin çok geniş."</p>

  <p>Poirot sordu. </p>

  <p>"Kadın ne zaman öldü? Sabah mı, akşam mı? İçeride mi, dışarıda mı? <span style="text-indent: 1em; font-size: 1em;">Evinde mi, yoksa başka bir yerde mi?"</span></p>

  <p>"Evinde, evinde. Bir gün bahçede çalıştıktan sonra içeri girdi. Kesik kesik nefes alıyordu. Çok yorgun olduğunu söyleyerek, yatmaya gitti. Daldığı uykudan da bir daha uyanmadı. Tıp bakımından da normal bir şey bu."</p>

  <p>Poirot küçük bir not defteri çıkardı. Açtığı sayfanın başına <span style="text-indent: 1em; font-size: 1em;">"Kurbanlar" </span><span style="text-indent: 1em; font-size: 1em;">yazılmıştı zaten. Bunun altına, "1 numaralı muhtemel kurban," diye yazdı. "Bayan </span><span style="text-indent: 1em; font-size: 1em;">Llewellyn-Smith." Diğer sayfalara da Spence'in listesindeki adları geçirdi. </span><span style="text-indent: 1em; font-size: 1em;">Sonra merakla sordu. </span></p>

  <p><span style="text-indent: 1em; font-size: 1em;">"Charlotte Benfield kim?"</span></p>

  <p>Spence hemen cevap verdi. </p>

  <p>"On altı yaşında bir tezgâhtar. Başından yaralanmıştı. <span style="text-indent: 1em; font-size: 1em;">Cesedini Taş Ocağı korusunun yakınındaki patikada buldular. İki gençten şüphe edildi. İkisi de kızla geziyorlardı. Fakat bir delil bulunamadı."</span></p>

  <p>Poirot kaşlarını kaldırdı. </p>

  <p>"Bu iki genç polise soruşturmada yardım etti, öyle mi?"</p>

  <p>"Evet. Daima bu cümle kullanılır. Ama o iki genç polise pek yardım edemediler. <span style="text-indent: 1em; font-size: 1em;">Fena halde korkuyorlardı. Bir iki yalan söylediler, çelişkiye düştüler. Aslında onlarda katil hali yoktu ama olabilirdi de."</span></p>

  <p>"Nasıl gençlerdi onlar?"</p>

  <p>"Peter Gordon, yirmi bir yaşındaydı. İşsizdi. Bir iki yere girmiş, sonra çıkmıştı. Tembeldi. Oldukça yakışıklıydı. Basit hırsızlık yüzünden bii iki defa yakalanmıştı. Ne var ki, şiddete başvurduğu hiç görülmemişti. Kolaylıkla suç işleyen, birtakım sabıkalı gençlerle ahbaptıysa da çoğunlukla başını belaya sokmadan yakasını kurtarmasını biliyordu."</p>

  <p>"Ya diğeri?"</p>

  <p>"Thomas Hudd. Yirmi yaşındaydı. Çekingen, sinirli, konuşurken kekeleyen bir gençti. Öğretmen olmak istemiş ama bunu başaramamıştı. Annesi duldu ve oğluna çok düşkündü. Onun kız arkadaşları olmasını hoş karşılamıyordu. Nefes aldırmıyordu oğluna. Delikanlı bir kırtasiyecide çalışıyordu. O zamana kadar hiçbir suç işlememişti. Tabii cinayetin sebebi psikolojik olabilirdi. Kız, onu peşinden koşturup duruyordu. Çocuğun kıskançlığa kapılmış olması ihtimali de vardı. Hoş bu konuda da bir delil bulunamadı, iki genç de cinayet saatinde başka yerde olduklarını iddia ettiler. Hudd, annesiyle beraber olduğunu söyledi. <span style="text-indent: 1em; font-size: 1em;">Annesi de bu konuda yemin ediyordu. Bu yalan olabilirdi ama o akşam hiç kimse Hudd'u dışarıda görmemişti. Gordon'un şahitleri ise o sabıkalı dostlarıydılar. </span><span style="text-indent: 1em; font-size: 1em;">Belki sözlerinin bir değeri yoktu ama iddialarını çürütmek de imkânsızdı."</span></p>

  <p>"Bu olay ne zaman oldu?" </p>

  <p>"On sekiz ay önce." </p>

  <p>"Nerede?"</p>

  <p>"Woodleigh yakınında bir patikada." Elspeth, </p>

  <p>"Buradan bir kilometre ötededir orası," dedi. </p>

  <p>"Yol Joyce Reynolds'un evine yakın mıdır?" </p>

  <p>"Hayır. Köyün diğer tarafına düşer."</p>

  <p>Poirot düşünceli bir tavırla, </p>

  <p>"Joyce'un söz ettiği cinayet bu olamaz. Birinin kızın başına şiddetle, arka arkaya vurduğunu görürsen, hemen bunun bir cinayet olduğunu düşünürsün. Bunun cinayet olduğunu anlamak için bir yıl beklemezsin."</p>

  <p>Belçikalı bir isim daha okudu. </p>

  <p>"Lesley Ferrier."</p>

  <p>Spence tekrar konuşmaya başladı. </p>

  <p>"Yirmi sekiz yaşında bir gençti. <span style="text-indent: 1em; font-size: 1em;">Medchester'de, </span><span style="text-indent: 1em; font-size: 1em;">Pazar Sokağında, avukat Harkison'la Leadbetter'in yanında kâtip olarak çalışıyordu."</span></p>

  <p>"Onlar Bayan Llewellyn-Smith'in avukatları değiller miydi?"</p>

  <p>"Evet."</p>

  <p>"Peki Lesley Ferrier'e ne oldu?"</p>

  <p>"Arkadan bıçakladılar. Yeşil Kuğu meyhanesinin yakınında oldu bu. Onun meyhanenin sahibi Harry Griffin'in karısıyla seviştiğini söylediler. Kadın çok güzeldi. Hâlâ da öyle ya. Belki dişleri biraz uzamaya başladı ama o kadar. <span style="text-indent: 1em; font-size: 1em;">Lesley Ferrier'den beş altı yaş büyüktü. Çünkü gençlere düşkündü."</span></p>

  <p>"Suç aleti?"</p>

  <p>"Bıçak bulunamadı. Lesley Ferrier'in kadını bırakıp, başka bir kızla sevişmeye başladığından söz edildi. Ama bu kız da bulunamadı."</p>

  <p>"Ah. Peki bu meselede kimden şüphe edildi? Meyhaneciden mi yoksa karısından mı?"</p>

  <p>Spence güldü. </p>

  <p>"İkisinden de. Ama kadın daha akla yakındı. Yarı çingene, çabucak öfkelenen bir tipti. Ama başka ihtimaller de vardı. Bizim Lesley Ferrier öyle tertemiz bir hayat sürmemişti. Daha yirmi yaşlarındayken sahtekârlık yaptığı, hesapları şişirdiği için başı belaya girmişti. İşverenler şikâyetçi olmamışlar, <span style="text-indent: 1em; font-size: 1em;">Lesley de kısa bir zaman hapis yatmıştı. Hapishaneden çıktıktan sonra da Harrison ve Leadbetter'in yanına girmişti."</span></p>

  <p>"Ondan sonra dürüst bir hayat sürmüş müydü?"</p>

  <p>"Bu bakımdan da kesin delil yok. Patronları onun dürüstçe çalıştığını söylüyorlardı. Oysa genç adam ahlaksızın biriydi ama dikkatli ve ihtiyatlıydı."</p>

  <p>"Diğer ihtimaller nelerdi?"</p>

  <p>"Kendisini kirli işlere girişen ahbaplarından biri de bıçaklamış olabilirdi? <span style="text-indent: 1em; font-size: 1em;">Kötü bir gruba karıştın mı, onların hoşuna gitmeyecek bir şekilde hareket ettiğin zaman bıçağı sırtına yersin."</span></p>

  <p>"Başka."</p>

  <p>"Bankadaki hesabında bir hayli para vardı. Bunu nereden bulduğu da belli değildi. Tabii bu para meselesi de şüphe uyandıracak gibiydi."</p>

  <p>Poirot, "Parayı Harrison ve Leadbetter'den mı çalmıştı acaba? diye konuştu."</p>

  <p>"Onlar böyle bir şey olmadığını söylediler. Tabii muhasebeci tutarak hesapları iyice kontrol ettirdikten sonra..."</p>

  <p>"Polis paranın nereden geldiğini öğrenemedi demek?"</p>

  <p>"Maalesef."</p>

  <p>Poirot, "Joyce'un gördüğü bu cinayet de olamaz," dedi. Son ismi okudu. </p>

  <p>"Janet White."</p>

  <p>"Okuldan evine giden kestirme yolda ölü bulundu. Öğretmendi. Başka bir öğretmen olan Nora Ambrose'la aynı evde kalıyorlardı. Nora Ambrose, Janet'in bir yıl önce ayrıldığı bir gençten çok korktuğundan söz etti. Bu genç, kıza tehdit dolu mektuplar yazıyordu. Ne yazık ki, o adamın kim olduğu da hiçbir zaman öğrenilemedi. Nora Ambrose onun adını da, adresini de bilmiyordu."</p>

  <p>Poirot, "Aha," dedi. "İşte bu daha hoşuma gitti." Janet White'in adının yanına bir çarpı işareti yaptı.</p>

  <p>Spence, "Neden?" dedi.</p>

  <p>"Joyce yaşında bir kız bu cinayeti görmüş olabilir. Belki kurbanı tanımıştı. <span style="text-indent: 1em; font-size: 1em;">Hatta belki de Janet White onun öğretmeniydi. Herhalde kadının üzerine saldıran adamın kim olduğunu bilmiyordu. Tanıdığı öğretmenle bir adamın kavga edip boğuştuğunu gördü. Ama bu olayın üzerinde de fazla durmadı. Janet White ne zaman öldürüldü?" </span></p>

  <p><span style="text-indent: 1em; font-size: 1em;">"İki buçuk yıl önce."</span></p>

  <p>Poirot başını salladı. </p>

  <p>"Zaman da uyuyor. Herhalde kız o yaşta Janet White'm boynuna sarılan adamın onunla aşk yapmadığını, kadını boğduğunu anlayamamıştı. <span style="text-indent: 1em; font-size: 1em;">Bunu daha sonra farketti. Büyüdükçe durumu anladı." Elspeth'e baktı. </span></p>

  <p><span style="text-indent: 1em; font-size: 1em;">"Bu fikrimi nasıl buluyorsunuz."</span></p>

  <p>Kadın başını salladı. </p>

  <p>"Ne demek istediğinizi anlıyorum. Ama bu işe tersten başlamadınız mı? Üç gün önce burada bir kızı öldüren adam yerine, geçmişteki bir cinayetin kurbanını arıyorsunuz."</p>

  <p>Poirot, "Geçmişten geleceğe gideceğiz," diye cevap verdi. "Yani iki buçuk yıl öncesinden üç gün evvelki olaya erişeceğiz. Onun için toplantıdakileri gözden geçirecek ve içlerinden geçmişteki cinayetle ilgisi olabilecekleri ayıracağız."</p>

  <p>Spence, "Bu bakımdan listeyi iyice kısaltabiliriz," dedi. "Çünkü Joyce, cinayeti gördüğünü toplantıdan önce, hazırlıklar sırasında söylemiş. O sırada orada olanların üzerinde durmalıyız."</p>

  <p>Poirot, "O sırada kimler varmış?" diye sordu. "Bunu herhalde biliyorsunuz."</p>

  <p>"Evet. İşte liste burada."</p>

  <p>"Bunu iyice kontrol ettiniz mi?"</p>

  <p>"Evet. Hem de kaç kere. Bu da kolay olmadı. Listede on sekiz isim var."</p>

  <p>Bayan Rowena Drake (Ev sahibi)</p>

  <p>Bayan Judith Butler</p>

  <p>Bayan Ariadne Oliver</p>

  <p>Bayan Whittaker (Öğretmen)</p>

  <p>Charles Cotterell (Rahip)</p>

  <p>Simon Lempton (Papaz)</p>

  <p>Miss Lee (Dr. Ferguson'un yardımcısı) </p>

  <p>Ann Reynolds</p>

  <p>Joyce Reynolds</p>

  <p></p>

  <p></p>

  <p>Leo Reynolds</p>

  <p>Nick Ransom</p>

  <p>Resmond Holland</p>

  <p>Beatrice Ardley</p>

  <p>Cathie Grant</p>

  <p>Diana Brent</p>

  <p>Bayan Carlton (Hizmetçi)</p>

  <p>Bayan Minden (Gündelikçi)</p>

  <p>Bayan Goodbody (Yardımcı)</p>

  <p>"Bundan başka kimse olmadığından emin misiniz?"</p>

  <p>Spence başını salladı. </p>

  <p>"Hayır. Emin değilim. Hiç kimse de değil zaten. Çünkü çok kişi parti için bir şeyler getirmiş. Biri renkli ampul yollamış, bir diğeri aynaları. Başka biri tabak getirmiş. Bir komşu da ödünç olarak plastik kovasını vermiş. Çok kişi eve gelmiş, biraz konuştuktan sonra çıkıp gitmiş. Orada kalıp diğerlerine yardım etmemişler. <span style="text-indent: 1em; font-size: 1em;">Onun için bunlardan biri Joyce'un sözlerini duymuş olabilir. Hatta kızın sözlerini holden bile işitmiştir. Çünkü kız avaz avaz bağırıyormuş. Yalnız bu listedekilerin üzerinde durmamız doğru değil ama yapabileceğimiz başka bir şey de yok. Bu listeyi dikkatle okuyun. Adların yanına bir iki kelime de yazarak, bu kimselerin nasıl insanlar olduklarını da izah ettim."</span></p>

  <p>"Teşekkür ederim. Şimdi bir soru soracağım. Bu kimselerden bir kısmı sonra partiye de girmişler. Herhalde polis onlarla konuştu. İçlerinden Joyce'un cinayet hakkındaki sözlerinden söz eden olmuş mu hiç?"</p>

  <p>"Sanmıyorum. Polis kayıtlarında böyle bir şey yok. Ben o konuyı ilk defa sizden duydum."</p>

  <p>Poirot mırıldandı. </p>

  <p>"İlginç... Ve tuhaf."</p>

  <p>Spence, "Joyce'un sözlerini ciddiye almadıkları anlaşılıyor," dedi.</p>

  <p>Poirot düşünceli bir tavırla başını salladı. </p>

  <p>"Dr. Ferguson'la randevum var. <span style="text-indent: 1em; font-size: 1em;">Artık gidip onunla konuşayım." </span></p>

  <p><span style="text-indent: 1em; font-size: 1em;">Spence'in listesini katlayarak cebine koydu.</span></p>
</body>
</html>