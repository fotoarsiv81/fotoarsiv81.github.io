<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h3 class="calibre3"><a class="calibre4" id="bookmark0"></a><span class="calibre5">10. BÖLÜM</span></h3>

  <p class="calibre1">Clarice Starling FBI kumarhanesinde bir zar masasına yaslanarak kumarda karapara aklama konusunda verilen dersi dinlemeye çalıştı. Baltimore polisinin ifadesini almasından ve cinayetin federal bir suç olmadığını hatırlatarak kendisini başlarından savmalarından bu yana otuz altı saat geçmişti.</p>

  <p class="calibre1">Pazar gecesi haberlerinde Starling’in televizyon kameramanıyla itişmesi gösterildiğinden kız başının derde gireceğinden emindi. Ancak bu arada ne Baltimore polisinden, ne de Crawford’dan hiç haber çıkmamıştı. Sanki raporunu bir kuyuya atmış gibi.</p>

  <p class="calibre1">Şimdi içinde bulunduğu kumarhane küçük bir yerdi. FBI buna bir treyler kamyonunda seyyar olarak çalışırken el koymuş ve eğitim amacıyla okula getirmişti. Daracık oda çeşitli bölgelerden gelen polislerle tıklım tıklım doluydu.</p>

  <p class="calibre1">Starling sınıf arkadaşları Akademi binasının başka bir sınıfında "Seks Cinayeti Yatak Odası"nın halısında kıl ve saç telleri arıyorlar, "Herhangi Bir Banka"da parmak izi bulmaya çalışıyorlardı. Starling adli tıp eğitimi görürken bu araştırmaları o kadar çok yapmıştı ki, şimdi bu konferansa katılması istenmişti.</p>

  <p class="calibre1">Sınıfından ayrı tutulmasının bir başka nedeni olup olmadığını da düşünüyordu bir yandan. Belki de kovulmadan önce insanı böyle ayırırlardı.</p>

  <p class="calibre1">Starling dirseklerini zar masasının kenarına dayayıp aklını kumar yoluyla aklanan paralara vermeye çalıştı. Ancak hep FBI’ın, ajanlarını televizyon ekranlarında görmekten ne kadar nefret ettiğini düşünmekten de alamıyordu kendini.</p>

  <p class="calibre1">Dr. Hannibal Lecter basın ve televizyon için her zaman manşet olan bir isimdi ve Baltimore polisi de Starling’in adını açıklamaktan çekinmiş değildi. Starling kendisini Pazar gecesi haberlerinde defalarca görmüştü. ‘Baltimore’lu Starling’ kriko kolunu kapıya vururken kameraman da kepengin altından içeri girmeye çalışıyordu. Federal Ajan Starling krikoyu kaldırmış kameraman yardımcısının üstüne yürüyordu.</p>

  <p class="calibre1">Rakip bir televizyon istasyonu ise, WPIK’nın, Starling kapıya vurduğu sırada kameramanın gözüne toz ve pas zerrecikleri kaçtığı için ‘FBI’nın Starting’ine ve FBI’a tazminat davası açacağını bildirmişti.</p>

  <p class="calibre1">WPIK’nın Jonetta Johnson’u ülke çapında bir programda Starling’in garajdaki kalıntıları ‘yetkililerin canavar diye adlandırdıkları bir insanla ilişkisi sonunda’ bulduğunu açıklamıştı. WPIK’nın hastanede bir kaynağı olduğu kuşkusuzdu.</p>

  <p class="calibre1">National Tattler gazetesinin manşeti ise şöyleydi: FRANKENSTEIN’IN GELİNİ!</p>

  <p class="calibre1">FBI kamuya bir açıklamada bulunmamışsa da, Starling içeride pek çok yorum yapıldığından emindi.</p>

  <p class="calibre1">Starling şimdi artık hiçbir şeye şaşamadığı garip bir durumdaydı. Bir gün bir gecedir bir dalgıcın o kulakları çınlatan sessizliği içindeydi. Eğer bir fırsatını bulabilirse kendini savunacaktı.</p>

  <p class="calibre1">Eğitmen konuşurken rulet tekerleğini çeviriyor ama küçük topu içine atmıyordu.</p>

  <p class="calibre1">Starling ona bakarken topu hiç elinden düşürmediğini düşündü. Şimdi de bir şey söylüyordu: "Clarice Starling." Neden diyordu bunu? O benim.</p>

  <p class="calibre1">Eğitmen çenesiyle kapıyı gösterdi. Tamamdı işte. Başını çevirip bakarken kaderi altından akıp gidiyordu sanki. Ama kapının önünde durmuş ona el eden kişi silah eğitmeni Brigham’dı. Göz göze geldiklerinde adam ona gelmesini işaret etti.</p>

  <p class="calibre1">Starling bir an kendisini okuldan attıklarını düşündüyse de, bu görevin Brigham’a düşmeyeceği aklına geldi.</p>

  <p class="calibre1">Koridora çıkınca adam, "Haydi bakalım işe, Starling," dedi. "Eşyaların nerede?"</p>

  <p class="calibre1">"C Bölümünde, odamda."</p>

  <p class="calibre1">Adama yetişmek için az daha koşmak zorunda kalmıştı.</p>

  <p class="calibre1">Brigham’ın elinde malzeme odasının büyük parmak izi takımı -oyuncak olanı değil, gerçeği- ve küçük bir çanta vardı.</p>

  <p class="calibre1">"Bugün Jack Crawford’la gidiyorsun. Yanına bir gecelik eşya al. Geri dönebilirsiniz, ama sen yine de al."</p>

  <p class="calibre1">"Nereye gidiyoruz?"</p>

  <p class="calibre1">"Batı Virginia’da bazı ördek avcıları Elk Nehrinde bir ceset bulmuşlar. Buffalo Bill tipi bir durum. Jack beklemeyip kendi görmek istedi." Brigham kapının önünde durdu. "Kendisine parmak izi almakta usta olan bir yardımcı istedi. Laboratuvarda çok başarılıydın sen. Bu işi yapabilirsin, değil mi?"</p>

  <p class="calibre1">"Elbette. Hele bir takıma bakayım da."</p>

  <p class="calibre1">Starling, Brigham’ın açtığı parmak izi takımını gözden geçirdi. İnce iğneler ve ilaçlar tamamdı ama kamerayı göremedi.</p>

  <p class="calibre1">"Bir Polaroid’e ve filmlerine ihtiyacım var, Bay Brigham."</p>

  <p class="calibre1">"Derhal."</p>

  <p class="calibre1">Adam küçük çantayı eline verip de ağırlığını hissedince kendisini almaya neden onun gelmiş olduğunu anladı.</p>

  <p class="calibre1">"Görev. tabancan yok, değil mi?"</p>

  <p class="calibre1">"Yok."</p>

  <p class="calibre1">"Her şeyin tamam olmalı. Çantada eğitimde kullandığın şeyler var. Tabanca benimdir. Eğitimdekinin eşi. Bu gece fırsat bulunca odanda kurşun koymadan birkaç kere ateşlemeyi dene. On dakika sonra fotoğraf makinesini alıp arabayla kapı önünde olacağım. Bak Blue Canoe’da tuvalet falan yoktur, sana fırsat varken şimdi gidip ihtiyaçlarını görmeyi öneririm. Haydi, hoşçakal, Starling."</p>

  <p class="calibre1">Starling bir şey soracak oldu ama adam dönüp yürümeye başlamıştı bile.</p>

  <p class="calibre1">Eğer Crawford gidiyorsa Buffalo Bill olmalıydı. Blue Canoe da neyin nesiydi acaba? Ama insan toplanırken ancak toplanmayı düşünebilirdi. Starling işini bir çabuklukla bitirdi.</p>

  <p class="calibre1">"Acaba... "</p>

  <p class="calibre1">"Tamam," diye Brigham sözünü kesti arabaya binerken. "Tabancanın kabzası ceketinin altına biraz belirgin ama ancak böyle bir şeyi arayanlar için. Şimdilik iyisin." Starling küt burunlu tabancanın kılıfını kaburgalarının üstüne yerleştirmişti, yedek şarjörü ise öteki tarafta kemerine geçirilmişti.</p>

  <p class="calibre1">Brigham hız sınırını aşmadan Quantico havaalanına doğru sürdü arabayı.</p>

  <p class="calibre1">"Atış alanının iyi bir yanı da politika diye bir şeyin olmamasıdır, Starling," dedi Brigham bir süre sonra.</p>

  <p class="calibre1">"Öyle mi?"</p>

  <p class="calibre1">"Baltimore’daki o garaja kimseyi sokmamakla doğru yaptın. Televizyon seni kaygılandırdı mı?"</p>

  <p class="calibre1">"Kaygılandırmalı mıydı?"</p>

  <p class="calibre1">"Burada biz bize konuşuyoruz, tamam mı?"</p>

  <p class="calibre1">"Tamam."</p>

  <p class="calibre1">Brigham trafiği yöneten deniz piyadesini selamladı.</p>

  <p class="calibre1">"Jack seni bugün yanında götürmekle sana güvendiğini açıkça gösteriyor. Bilmem anlatabildim mi?"</p>

  <p class="calibre1">"Evet"</p>

  <p class="calibre1">"Crawford dürüst bir insandır. Olay yerini güvenceye alman gerektiğini açıkça söyledi. Seni oraya çıplak gönderdiğini, yani gözle görünen bir yetkin olmadan gönderdiğini de söyledi. Baltimore polisinin olay yerine gelmeleri de uzun sürdü, bunu da belirtti. Crawford’un bu gün yardıma ihtiyacı var; Jimmy Price’ın burada laboratuvardan birini bulması için bir saat beklemesi gerekecekti. Kısacası işlerin rast gidiyor, Starling. Kıyıya vurmuş bir ceset pek hoş bir şey değildir. Ama bu senin için bir ceza da değildir; ancak dışarıdan biri bunu böyle görmek isteyebilir. Crawford çok kurnaz bir insandır, ama herhangi bir açıklama yapmaktan hoşlanmaz, o yüzden anlatıyorum bunları sana... Crawford ile çalışıyorsan, bunun ne demek olduğunu bilmelisin. Bunu biliyor musun, Starling? "</p>

  <p class="calibre1">"Aslında bilmiyorum."</p>

  <p class="calibre1">"Onun kafasında Buffalo Bill’den başka şeyler de var. Karısı Bella hasta... Ölüm halinde hatta ona evde bakıyor. Buffalo Bill işi olmasaydı izin alacaktı."</p>

  <p class="calibre1">"Bunu bilmiyordum."</p>

  <p class="calibre1">"Konuşulan bir konu değildir bu. Ona üzüldüğünü falan söylemeye kalkışma, bunun bir yararı olmaz... Çok mutluydular."</p>

  <p class="calibre1">"Bunları bana anlattığınıza çok memnun oldum."</p>

  <p class="calibre1">Havaalanına vardıklarında Brigham birden neşelendi. "Starling, atış dersleri sonunda bir iki önemli konuşma yapacağım, onları kaçırmamaya bak."</p>

  <p class="calibre1">"Olur."</p>

  <p class="calibre1">"Bak, benim size öğrettiklerimi belki de hiç kullanmak zorunda kalmayacaksınız. Öyle olacağını umarım. Ama sen bu işe yatkınsın, Starling. Ateş etmek zorunda kaldığın takdirde ateş edeceksin. Egzersizlerini asla ihmal etme."</p>

  <p class="calibre1">"Tamam."</p>

  <p class="calibre1">"Tabancayı asla el çantana koyma."</p>

  <p class="calibre1">"Peki."</p>

  <p class="calibre1">"Her gece odanda birkaç kere tetiği çek."</p>

  <p class="calibre1">"Olur."</p>

  <p class="calibre1">Pistte eski bir iki motorlu Beechcraft uçağı duruyordu. Dönen pervanelerden biri kenardaki otları dalgalandırmaktaydı.</p>

  <p class="calibre1">"Blue Canoe bu mu yoksa?" diye sordu Starling.</p>

  <p class="calibre1">"Evet."</p>

  <p class="calibre1">"Hem küçük hem. de çok yaşlı."</p>

  <p class="calibre1">"Öyledir. Narkotik Büro bunu uzun zaman önce Florida’da yakalamıştı. Ama sağlamdır. Umarım Gramm ile Rudman bunu kullandığımızı duymazlar, otobüsle gitmemiz gerekiyordu çünkü." Brigham arabayı kenarda durdurup arka koltuktan Starling’in çantasını aldı. Çantayı verirken kızın elini de sıktı.</p>

  <p class="calibre1">Birden, "Tanrı senden razı olsun, Starling," dedi. Yaşlı deniz piyadesi ağzına hiç de yakışmamıştı bu sözcükler. Bunu neden söylediğini bilemedi, yüzü kızardı.</p>

  <p class="calibre1">"Teşekkürler... Çok teşekkür ederim, Bay Brigham."</p>

  <p class="calibre1">Üzerinde sadece gömleği ve gözünde güneş gözlüğü olan Crawford pilotun yanındaki koltukta oturuyordu. Pilotun kapıyı kapattığını duyunca Starling’e döndü.</p>

  <p class="calibre1">Kız onun kara gözlüğünün ardında gözlerini göremiyordu, birden adamı hiç tanımıyormuş gibi oldu.</p>

  <p class="calibre1">"Otur da oku," dedi Crawford.</p>

  <p class="calibre1">Adamın arkasındaki koltuğun üzerinde BUFFALO BILL yazan kalın bir dosya vardı. Blue Canoe hareket ederken Starling de dosyayı aldı.</p>

  <h3 class="calibre3" id="sigil_toc_id_8"><a class="calibre4" id="bookmark1"></a><span class="calibre5">11. BÖLÜM</span></h3>

  <p class="calibre1">Starling dosyayı açtı.</p>

  <p class="calibre1">Bill bilindiği kadarıyla beş kişiyi öldürmüştü. Son on ay içinde en az beş kere bir kadın kaçırmış, öldürmüş ve derisini yüzmüştü. (Starling hemen otopsi raporlarına baktı adamın kadınlar üzerinde başka bir şey yapmadan onları öldürdüğünden emin olmak için.)</p>

  <p class="calibre1">Adam işi bitince cesetleri nehre atıyordu. Her ceset bir başka eyalette, bir başka nehirde bulunmuştu. Buffalo Bill’in sürekli yer değiştiren biri olduğunu herkes biliyordu. Bildikleri de bu kadardı; bir de en azından bir tabancası olduğu. Tabancanın yiv izlerine bakılırsa bir Colt ya da Colt benzeri olduğu da bilinmekteydi.</p>

  <p class="calibre1">Nehirlerde de ne parmak izi ne de kıl ya da saç telleri bulunurdu.</p>

  <p class="calibre1">Katilin beyaz bir erkek olduğu kesindi: seri cinayet işleyenler genellikle kurbanlarını kendi etnik gruplarından seçtikleri için beyaz olmalıydı kadın bir seri katil de zamanımızda hiç bilinmediğinden erkek olduğu tahmin edilmekteydi.</p>

  <p class="calibre1">Bir gazeteci e.e. cummings’in "Buffalo Bill" adlı şiirinden çıkarmıştı katilin adını: Sevdin mi mavi gözlü çocuğunu Bay Ölüm.</p>

  <p class="calibre1">Biri, belki de Crawford, şiirden bu alıntıyı dosya kapağının içine yapıştırmıştı.</p>

  <p class="calibre1">Bill’in kurbanlarını kaçırdığı yerlerle cesetlerini attığı yerler arasında bir bağlantı yoktu.</p>

  <p class="calibre1">Cesetlerin ölüm saatinin saptanmasını mümkün kılacak kadar çabuk bulunduğu vakalarda polis katil hakkında bir şey daha öğrenmişti:</p>

  <p class="calibre1">Bill kurbanlarını bir süre sağ tutuyordu. Bu kurbanlar kaçırıldıktan bir hafta, on gün sonra öldürülmüşlerdi. Bu da, onları saklayacak bir yeri olduğu ve orada rahatça çalışabildiği anlamına geliyordu. Demek ki, adam bir serseri değildi. Bir yerlerde kendi evine sahip bir insandı.</p>

  <p class="calibre1">Kamuoyu en çok bundan. dehşete düşmüştü, kurbanlarını öldüreceğini bilerek bir hafta sağ olarak tutmasına.</p>

  <p class="calibre1">Kurbanlardan ikisi asılarak, üçü tabancayla öldürülmüştü. Ölümden önce tecavüz ya da işkence saptanmamıştı. Otopsi raporlarında cinsel organlarda belirli bir hasar görülmediği belirtilmekteyse de, patologlar suda çürümüş olan cesetlerde bu tür şeylerin saptanmasının olanaksız olduğuna dikkat çekmişlerdi.</p>

  <p class="calibre1">Bulunduklarında cesetlerin hepsi de çıplaktı. İki vakada kurbanların giyecekleri evlerinin yanındaki sokaklarda bulunmuştu.</p>

  <p class="calibre1">Starling fotoğraflara bakmayı da başardı. En kötüleri sudan çıkarılan cesetlerdi. Bir kurbanın çektikleri, doğal koşullara açık kalmak, insanı, işi öfkeye yer verirse, öfkelendirirdi.</p>

  <p class="calibre1">Kapalı yerlerdeki cinayetlerde kurbanın kötülükleri, onun kendi kurbanları -dövülen eşler, eziyet edilen çocuklar- insanın çevresine toplanıp bunu hak ettiğini fısıldaşırlardı; çoğunlukla da hak etmiş olurlardı.</p>

  <p class="calibre1">Ama bunu kimse hak etmiş olamazdı. Burada nehir kıyısında boş yağ tenekeleri ve sandviç kutuları arasında yatan bu insanların derileri bile yoktu. Hava soğuk olduğu takdirde yüzlerinin büyük kısmına sahip olurlardı. Starling onların dişlerinin böyle acıdan ortaya çıkmadığını, bu görüntüyü yaratanın balıklar ve kaplumbağalar olduğunu hatırladı. Bill gövde derilerini yüzüyor, kol ve bacaklara pek bir şey yapmıyordu.</p>

  <p class="calibre1">Bu uçak kabini bu kadar sıcak olmasaydı ve bu lanet uçak bu kadar yalpalamasaydı belki de bunlara bakmak bu kadar güç olmazdı, diye düşündü Starling.</p>

  <p class="calibre1">Onu yakalamak olasıydı. Starling kucağında o korkunç bilgiler olduğu halde bu düşünceye sıkı sıkı sarıldı. Onun yakalanmasına yardım edecekti. Sonra bu dosyayı çekmeceye geri koyarlar ve çekmeceyi kilitlerlerdi.</p>

  <p class="calibre1">Starling, Crawford’un ensesine baktı. Buffalo Bill’i durdurmak istiyorsa tam yerine düşmüş sayılırdı. Crawford daha önce üç dizi cinayet katilini yakalamıştı. Ama kayıp vermemiş değildi. Crawford’un yanında çalışanların en ustası olan ve Akademide bir efsaneye dönüşen Will Graham’ın şimdi Florida’da yüzünün bakılacak hali kalmamış bir ayyaş olduğu söyleniyordu.</p>

  <p class="calibre1">Crawford belki de gözlerini ensesine diktiğini fark etmişti. Pilotun yanından kalkıp Starling’in yanına geçti. Güneş gözlüğünü çıkarıp da normal gözlüğünü takınca Starling onu yeniden tanıdığını hissetti.</p>

  <p class="calibre1">Crawford kızın yüzünden rapora, sonra tekrar ona bakarken yüzünün ardından bir şey geçip anında kaybolmuş gibiydi. Crawford’unkinden daha canlı bir yüzde pişmanlık belirtisi gibi görünebilirdi.</p>

  <p class="calibre1">Burası çok sıcak, sana da öyle geliyor mu?" deyip pilota bir şeyler söyledi. Bobby bir yerlere dokundu, içeri soğuk hava doldu. Kabinin içindeki nemin donarak oluşturduğu birkaç kar tanesi uçuşarak kızın saçına kondu.</p>

  <p class="calibre1">Jack Crawford’un gözleri parlak bir kış günü gibiydi şimdi, yeniden avlanmaya başlamıştı.</p>

  <p class="calibre1">Dosyanın Orta ve Doğu Birleşik Devletler haritasının olduğu bölümünü açtı. Cesetlerin bulunduğu yerler haritada işaretlenmişti.</p>

  <p class="calibre1">Crawford cebinden kalemini çıkarıp gittikleri yeri işaretledi.</p>

  <p class="calibre1">"Elk Nehri, 79 numaralı karayolunun altı mil öncesinde. Bu kez talihimiz vardı. Ceset bir balıkçı ağına takılmış Suda pek uzun kalmadığını sanıyoruz. İlçe merkezi Potter’e getiriyorlar. Kaçırılmaya tanık olanları bir an önce bulabilmek için hemen kimlik tespiti istiyorum." Crawford başını geri atıp camlarının altından kıza baktı. "Jimmy Price senin suda kalmış cesetler üstünde çalışabileceğini söyledi."</p>

  <p class="calibre1">"Aslında tam bir ceset üstünde çalışmış değilim. Bay Price’a her gün gelen ellerin parmak izlerini aldım. Bunlardan bir kısmı sudan çıkarılmıştı."</p>

  <p class="calibre1">Jimmy Price’ın yanında çalışanlar onu huysuz ama sevimli olarak tanımlarlardı. Washington laboratuvarı parmak izi uzmanıydı; Starling bir süre onun yanında çalışmıştı.</p>

  <p class="calibre1">"Dinle şimdi. Bildiğimiz ilk kurbanı geçen Haziran ayında Missouri’de Lone Jack dışında Blackwater Nehrinde bulundu. Kızın kaybolduğu iki ay önce 15 Nisanda Ohio’da Belverede’de bildirilmişti. Bu konu da pek bir ilerleme kaydedemedik, kızın kimliğini saptamak bile üç ayımızı aldı. Ondan sonrakini Nisanın üçüncü haftasında Chicago’dan kaçırdı. O da kaçırıldığının onuncu gününde Indiana eyaletinde Lafayette’de, Wabash Nehrinde bulundu. Kaçırıldığının onuncu günü olduğu için onun hakkında bir şeyler öğrenebildik: Bundan sonra yine beyaz bir kadın Kentucky’de Louisville’in otuz sekiz mil güneyinde I-65 karayolunun yakınında Rolling Fork Nehrinde bulundu. Onun kimliğini saptamak mümkün olamadı. Onun ardından Indiana’da Evansville’den kaçırılan ve 70 numaralı eyaletler arası yolun hemen berisinde Embarras Nehrine atılan kadın geliyor.”</p>

  <p class="calibre1">"Adamımız buradan güneye geçti, Georgia’da Damascus’da Cona sauga Nehrine birini bıraktı: Pittsburgh’dan Kittridge adlı kız, işte mezuniyet resmi burada. adamın inanılmaz bir talihi var, kurbanlarını kaçırdığını hiç gören olmamış. Eyaletler arası anayol yakınlarında nehre atılmaları dışında vakalar arasında bir benzerlik bulamadık."</p>

  <p class="calibre1">"Peki cesetlerin nehre atıldıkları yerden geriye doğru en yoğun trafikli yolları izlersek bir yerde birleşiyorlar mı?"</p>

  <p class="calibre1">"Hayır."</p>

  <p class="calibre1">"Peki aynı yolculukta hem cesedi nehre atıp... hem de başka birini kaçırdığını düşünsek.. O zaman yolda durdurulma olasılığına karşı önce cesedi atacaktır, değil mi? Bu durumda birini kaçırırken yakalandığı takdirde arabada bir de ceset olmayacaktır. Bunun için kaçırılma yerlerinden bir önceki ceset bırakılma noktalarına birer çizgi çeksek... Ama bunu yapmış olmalısınız."</p>

  <p class="calibre1">"Fikir güzel, ama aynı şeyi o da düşünmüş. Bir yolculukta her iki işi yapıyorsa o zaman epey zigzaglı bir yol izliyor demektir. Bütün bildiklerimizi bilgisayara yükleyip bir örnek elde etmeye çalıştık, ama sonuç çıkmadı. Hayır, Starling, adam bütün bunları hesaplamış olmalı."</p>

  <p class="calibre1">"İntihar etmeyecek kadar tedbirli birimi sizce?"</p>

  <p class="calibre1">Crawford başını salladı. "Aşırı tedbirli hem de. Anlamlı bir ilişkiyi nasıl kurabileceğini buldu artık ve bu işi pek çok kere tekrarlamak istiyor. İntihar edeceğini düşünüp umutlanmıyorum artık."</p>

  <p class="calibre1">Crawford pilota termostan bir bardak su uzattı. Bir bardak da Starling’e verdi sonra. Kendisininkine bir Alka Seltzer tableti attı.</p>

  <p class="calibre1">Uçak inişe geçerken Starling’in midesi bulanmaya başladı.</p>

  <p class="calibre1">"Bir iki nokta var, Starling. Senden birinci sınıf bir iş istiyorum, ama bundan da fazlasını istiyorum. Çok konuşmuyorsun sen, ben de öyle. Ama bana bir şey söylemek için ille de yeni bir şeyin ortaya çıkmasını bekleme. Aptalca soru diye bir şey yoktur. Sen benim görmediğim şeyleri göreceksin ve ben bunların ne olduğunu bilmek istiyorum. Belki de bir yeteneğin vardır bu işlerde. İşte şimdi, aniden önümüze böyle bir şeyin olup olmadığını anlamak fırsatı geçti."</p>

  <p class="calibre1">Crawford’u ciddi bir yüzle dinlerken midesi altüst olan Starling onun kendisini bu vakada kullanmaya ne zaman karar verdiğini, Starling’den yaratmasını beklediği fırsata ne kadar büyük ihtiyacı olduğunu merak etti.</p>

  <p class="calibre1">"Onu yeteri kadar düşünürsen, nerelerde bulunduğunu görürsen içinde ona karşı bir duygu uyanır," diye devam etti Crawford. "İnanmak güç gelse bile, ondan sürekli olarak nefret de etmezsin. Sonra, eğer talihin varsa, bildiğin bütün bu şeylerin arasından bir şey senin dikkatini çekmeye çalışır. Böyle bir şey olduğunda bunu mutlaka bana söyle, Starling.</p>

  <p class="calibre1">"Bak sana ne diyeceğim... cinayet bir soruşturmanın işleri karıştırmasından önce bile karmakarışık bir şeydir. Bir polis kalabalığının aklını karıştırmasına izin verme. Gözlerinin hemen ardında yaşa. Kendini dinle. Cinayeti o anda çevrende olup bitenlerden uzak tut. Bu herife bir benzerlik ya da bir örnek yükleme sen. Açık ol ve bırak bunu sana o göstersin.</p>

  <p class="calibre1">"Bir şey daha var... bunun gibi bir soruşturma hayvanat bahçesinden farksızdır. Pek çok yetki alanı işe karışır ve bunların bir kısmının başında başarısız insanlar vardır. Bize karşı olmamaları için onlarla iyi geçinmek zorundayız. Biz şimdi Batı Virginia’da Potter’e gidiyoruz. Karşımıza nasıl insanların çıkacağını bilmiyorum."</p>

  <p class="calibre1">Pilot kulaklıklarını çıkarıp omzu üzerinden seslendi. "İnişe geçtik, Jack. Orada mı kalacaksın?"</p>

  <p class="calibre1">"Evet," dedi Crawford. "Ders bitti, Starling."</p>

  <h3 class="calibre3" id="sigil_toc_id_9"><a class="calibre4" id="bookmark2"></a><span class="calibre5">12. BÖLÜM</span></h3>

  <p class="calibre1">Batı Virginia’nın Potter kasabasının Potter caddesindeki Potter Cenaze Evi aynı zamanda Rankin İlçesi morgu olarak hizmet verirdi. Adli tıp doktoru da Dr. Akin adında bir aile doktoruydu. Doktor bir ölümün kuşkulu olduğuna karar verirse, ceset komşu ilçede bir patologun bulunduğu Claxton Sağlık Merkezine gönderilirdi.</p>

  <p class="calibre1">Şerifin arabasının arka koltuğundaki Clarice Starling, direksiyonda ki şerif yardımcısının yanında oturan Jack Crawford’a anlattığı bu bilgileri duyabilmek için öne eğilmek zorunda kalmıştı.</p>

  <p class="calibre1">Morg olarak da kullanılan evin ardındaki park yerinde çıplak bir meşe ağacının altında iki genç ve bir de yaşlı şerif yardımcısı iki eyalet polisiyle beklemekteydiler.</p>

  <p class="calibre1">Araba parka girerken Starling bu insanlara baktı ve bir anda tanıdı hepsini. Onların dolap yerine torbaları olan evlerden geldiklerini ve bu elbise torbalarında neler bulunduğunu çok iyi bilirdi. Bu adamların akrabaları elbiselerini karavanlarının duvarlarına astıkları torbalarda saklarlardı. Yaşlı şerif yardımcısının önünde tulumbası olan bir evde büyüdüğü ve okul otobüsüne yetişmek için tıpkı babasının yaptığı gibi ayakkabılarını bağcıklarından bağlayıp boynuna asarak dereyi geçtiğinden emindi. Okula giderlerken taslarını tekrar tekrar kullanılmaktan yağ lekeleriyle kaplı kesekağıdı taşıdıklarını ve yemeklerini yedikten sonra bunları katlayıp blucinlerinin arka ceplerine soktuklarını bilirdi.</p>

  <p class="calibre1">Starling, Crawford’un bu insanlar hakkında bildiklerini merak etti.</p>

  <p class="calibre1">Şerifin arabasının arka kapılarının içten kolları yoktu, sürücüyle Crawford inip cenaze evine doğru yürürlerken Starling, yüzü kıpkırmızı kesilen sürücü dönüp de onu çıkarana kadar camı yumruklamak zorun da kaldı.</p>

  <p class="calibre1">Şerif yardımcıları kendisini süzdüler. Biri "Bayan" dedi. Starling onları başıyla selamlayıp Crawford’un yanına yürüdü.</p>

  <p class="calibre1">Starling yeteri kadar uzaklaşınca yeni evli olan gençlerden biri çenesini kaşıyarak, "Kendi sandığı kadar ahım şahım biri değil," dedi.</p>

  <p class="calibre1">"Onun yerine şöyle buz gibi bir karpuzu yeğlerim," dedi yaşlı olanı.</p>

  <p class="calibre1">Crawford ufak tefek ve çelik çerçeveli gözlüklü şerif başyardımcısıyla konuşmaya başlamıştı bile.</p>

  <p class="calibre1">Cenaze evinin loş arka holündeydiler şimdi; bir kenarda bir koka kola dolabı çalışıyordu, ayaklı bir dikiş makinesi, üç tekerlekli bir bisiklet, bir rulo yapay çim, direklerine sarılı çizgili bir tente duvar dibindeydi. Duvarda orgu başında Azize Cecilia’nın sepya bir resmi vardı. Kadının örgüsaçları başının çevresinde toplanmıştı ve orgun tuşlarından havaya güller uçuşuyordu.</p>

  <p class="calibre1">"Bize hemen haber vermenize çok teşekkür ederim, şerif," dedi Crawford.</p>

  <p class="calibre1">Ama şerif yardımcısı o havalarda değildi. "Size savcılıktan biri telefon etmiş olmalı," dedi. "Şerifin sizi aramadığını biliyorum. Şerif Perkins şu anda karısıyla birlikte Hawaii’de bulunuyor. Bu sabah saat sekizde onunla telefonda konuştum. Hawaii saatiyle sabahın üçünde yani. Beni daha sonra arayacağını ve en önemli şeyin bunun bizim yöre kızların dan biri olup olmadığını saptamak olacağını söyledi. Bu olay dışarıdan birinin başımıza açtığı bir iş de olabilir. Her şeyden önce bunu öğrenmemiz gerek: Eskiden de Alabama’dan buraya ceset getirip attıkları olmuştu."</p>

  <p class="calibre1">"Şerif, biz de size bu konuda yardımcı olabil..."</p>

  <p class="calibre1">"Charleston’da eyalet askeri birliği komutanıyla da telefonda görüştüm. O da Cinayet Soruşturma Bölümünden bir iki kişi gönderecek. Böylece olay biraz daha kolay aydınlanır."</p>

  <p class="calibre1">Hol şerif yardımcıları ve askerlerle doluyordu; şerif baş yardımcısının epey kalabalık bir dinleyicisi vardı artık. "İlk fırsatta size yardımcı olacağız, ama şu anda..."</p>

  <p class="calibre1">"Şerif, bu tür bir seks cinayetinin, erkek erkeğe konuşursak, bazı cepheleri vardır, bilmem anlatabildim mi?" diyen Crawford başını hafifçe oynatarak Starling’i işaret etti. Ufaktefek adamı yandaki bir odaya sokup kapıyı kapattı sonra. Starling şerif yardımcılarının kıkır kıkır gülmeleri karşısında gücendiğini belli etmemeye çalıştı. Dişlerini sıktı, bakışlarını Azize Cecilia’ya çevirdi, yüzüne onunki gibi bir gülümseme yerleştirerek aralık kapıdan içeriye kulak misafiri olmaya çalıştı. Alçalıp yükselen sesler ve sonra bir telefon konuşması duydu. Aradan beş dakika geçmeden adamlar hole dönmüşlerdi.</p>

  <p class="calibre1">Başyardımcının yüzü gergindi. "Oscar, ön tarafa git ve Dr. Akin’i bul," dedi. "Oradaki törene katılmak zorunda olduğunu biliyorum ama tören başlamadı daha. Ona Claxton’un telefonda beklediğini söyle."</p>

  <p class="calibre1">Adli tıp doktoru Akin gelip Claxton’daki patologla konuştuktan sonra her şeye peki dedi.</p>

  <p class="calibre1">Böylece Clarice Starling çok iyi bildiği beyaz bir ahşap evin gül desenli duvar kağıtlı ceset ilaçlama odasında Buffalo Bill’in ilk izleriyle karşılaşmış oldu.</p>

  <p class="calibre1">Fermuarı çekilmiş olan parlak yeşil ceset torbası odanın tek modern eşyasıydı. Torba eski biçim porselen bir otopsi masasında yatıyordu.</p>

  <p class="calibre1">Starling malzemesini duvarın dibindeki büyük bir çifte evyenin kenarına yayarken Crawford da arabaya dönüp parmak izi aletlerini getirmeye gitti.</p>

  <p class="calibre1">Oda gereğinden kalabalıktı. Şerif başyardımcısı, diğer şerif yardımcıları hep birden içeri girmişlerdi ve çıkmaya da niyetleri yok gibiydi. Doğru değildi bu.</p>

  <p class="calibre1">Crawford neden gelip bunları kovalamıyordu?</p>

  <p class="calibre1">Doktor büyük ve tozlu vantilatörü çalıştırınca duvar kağıdı dalgalanmaya başladı.</p>

  <p class="calibre1">Musluğun başında duran Clarice Starling’in şimdi herhangi bir deniz piyadesinin paraşütle atlaması için gerekenden çok daha fazla cesarete ihtiyacı vardı. Gözlerinin önüne gelen hayal kendisine yardımcı olduysa da, yüreğini de yaralamıştı:</p>

  <p class="calibre1"><span class="calibre8">Musluğun başında durmuş babasının kanlı şapkasını yıkayan annesi. Bir yandan da,</span> <span class="calibre8">"Her şey yoluna girecek, Clarice." diyor. "Kardeşlerine ellerini yıkayıp sofraya gelmelerini söyle. Önce konuşalım, sonra da yemeği hazırlarız"</span></p>

  <p class="calibre1">Starling eşarbını çıkarıp saçlarını bir dağ ebesi gibi örttü. Çantasın dan bir çift ameliyat eldiveni çıkardı. Potter’e geldiğinden bu yana ağzını ilk kez açtığında sesi Crawford’u bile kapı önüne çekmişti.</p>

  <p class="calibre1">"Beyler! Bir dakika. Lütfen. Şimdi işimi yapmama izin verin." Starling eldivenleri giyerken ellerini kaldırıp gösterdi. "Onunla epey işimiz var. Onu siz buraya kadar getirdiniz, ailesinin imkan bulsa size bunun için teşekkür edeceğini biliyorum. Şimdi lütfen dışarı çıkın da işimi yapmama izin verin."</p>

  <p class="calibre1">Crawford kalabalığın birden sessizleştiğini, birbirleriyle fısıldaştıklarını ve saygılı bir havaya girdiklerini gördü. Ölünün huzurunda hava da birden değişmişti: Bu ceset nereden gelmiş olursa olsun, kim olursa ol sun, nehir onu ilçelerine taşımıştı ve şimdi kendi odalarında öylece yatarken Clarice Starling’in onunla özel bir ilişkisi vardı. Crawford, Starling’in orada yörenin ölüleri için hep gerekeni yapan, başlarında bekleyen ve sonra da onları yıkayıp giydiren güçlü köylü kadınların yerini almış olduğunu anlıyordu.</p>

  <p class="calibre1">Odada sadece Starling, Crawford ve doktor kaldı sonra. Doktor Akin ile Starling birbirlerine tanıdık bakışlarla baktılar.</p>

  <p class="calibre1">Crawford cebinden bir kase Vicks merhemi çıkarıp ikisine de uzattı. Starling onların ne yaptıklarına baktı, doktorla Crawford merhemi burun deliklerinin kenarına sürünce o da aynı şeyi yaptı.</p>

  <p class="calibre1">Sonra çantasından fotoğraf makinelerini çıkardı. Arkasında ceset torbasının fermuarının çekildiğini duydu.</p>

  <p class="calibre1">Güllü duvar kağıtlarına gözlerini kırpıştırarak baktı, derin bir soluk alıp masadaki cesede döndü.</p>

  <p class="calibre1">"Ellerin kağıt torbalara sokmalıydılar," dedi. "İşimiz bitince ben yaparım." Sonra cesedin fotoğraflarını çekti.</p>

  <p class="calibre1">Ceset bir altmış beş boyunda geniş kalçalı genç bir kadına aitti. Su derisinin yüzüldüğü yerleri beyazlatmıştı, ancak su soğuktu ve cesedin birkaç günden fazla suda kalmadığı belliydi. Göğüslerin hemen altından dizlere kadar düz bir kesik yapılmış ve deri oradan yüzülmüştü.</p>

  <p class="calibre1">Kadının göğüsleri küçüktü ve aralarında ölüme neden olan yara görünüyordu: bir el boyunda yıldız biçimli bir delik.</p>

  <p class="calibre1">Başının derisi kaşlarının hemen üstünden ensesine kadar yüzülmüştü.</p>

  <p class="calibre1">"Doktor Lecter onun kafa derisini yüzmeye başlayacağını söylemişti," dedi Starling.</p>

  <p class="calibre1">Starling fotoğrafları çekerken Crawford kollarını kavuşturup bekledi. "Polaroid’le kulaklarını çek," dedi sadece.</p>

  <p class="calibre1">Starling eldivenini çıkarıp parmağını kadının bacağı üstünde dolaştırdı. Nehirde kadına dolanan ağ ve olta iğnelerinin bir kısmı daha bacağı çevresindeydi.</p>

  <p class="calibre1">"Ne görüyorsun, Starling?"</p>

  <p class="calibre1">"Yöreden biri değil... Kulakları üç kere delinmiş, fosforlu tırnak boyası. Bence kentli. Bacaklarındaki kıllar iki üç haftalık. Ve ne kadar yumuşak, görüyor musunuz? Sanırım bacaklarına balmumu sürmüş. Koltuk altları da öyle. Üst dudağındaki kılları da sarıya boyamış. Kendine çok dikkat eden biri, ama bir süre bu dikkati gösterememiş."</p>

  <p class="calibre1">"Peki, ya yara?"</p>

  <p class="calibre1">"Bilemiyorum," dedi Starling. "Bir kurşunun çıkış yeri diyebilirim ama şu da bir namlu izini andırıyor."</p>

  <p class="calibre1">"Aferin, Starling. Göğüs kafesi üstünde bir giriş yarası bu. Patlama gazları kemiklerle deri arasında gerileşir ve deliği yıldız biçiminde büyütür."</p>

  <p class="calibre1">Evin diğer yanından törenin başladığını bildiren bir org sesi yükseldi.</p>

  <p class="calibre1">"Törenin bu kısmında orada olmam gerek," dedi Dr. Akin. "Aileler benden bunu bekler. Lamar org çalmayı bitirir bitirmez size yardıma gelecek. Bay Crawford, Claxton’daki patolog için kanıtları saklayacağınıza verdiğiniz söze güveniyorum."</p>

  <p class="calibre1">Doktor gidince Starling, "Sol elinin iki tırnağı. kırılmış," dedi. "Tırnak içlerinde de toprak gibi sert maddeler var. Örnek alabilir miyiz?"</p>

  <p class="calibre1">"Al, sonuçlar geldikten sonra söyleriz aldığımızı."</p>

  <p class="calibre1">Genç kadının avuç içlerinde tırnak izi olmadığını görmekten memnun olmuşlardı ikisi de; kadının işkence edilmeden öldürüldüğünün bir kanıtıydı bu da.</p>

  <p class="calibre1">"Yüzüstü yatarken mi parmak izlerini alacaksın, Starling?"</p>

  <p class="calibre1">"Böylesi daha kolay olur."</p>

  <p class="calibre1">"Önce dişlerini alalım, sonra Lamar çevirmemize yardım eder."</p>

  <p class="calibre1">"Sadece fotoğraf mı, yoksa kroki mi?" Starling diş ünitesini parmak izi kamerasının ucuna yerleştirdi.</p>

  <p class="calibre1">"Sadece resim," dedi Crawford. "Röntgen olmadan kroki insanı yanlış yere sürükleyebilir. Resimlerle kayıp kadınlardan bir ikisini listeden silebiliriz."</p>

  <p class="calibre1">Lamar, Starling’in talimatıyla genç kadının ağzını açtı, dudaklarını geri çekti, Starling de Polaroid makineyi kadının yüzüne dayayarak ön dişlerin fotoğrafını çekti.</p>

  <p class="calibre1">İlk resmin görüntüsünü bekledi, ışık ayarını düzelttikten sonra bir daha çekti. Bu kez iyi bir sonuç alabilmişti.</p>

  <p class="calibre1">"Boğazında bir şey var," dedi.</p>

  <p class="calibre1">Crawford resme baktı. Damağın hemen ardında silindir biçiminde bir gölge vardı.</p>

  <p class="calibre1">"Feneri ver bana," dedi.</p>

  <p class="calibre1">Lamar, Crawford’a yardım ederken, "Kimi zaman ceset sudan çıkarken ağzı yaprak falan gibi şeylerle dolar," dedi.</p>

  <p class="calibre1">Starling çantasından bir cımbız çıkardı. Cesedin üstünden Crawford’a baktı. Crawford başını salladı. Starling bir anda çıkardı kadının boğazında takılı kalan şeyi.</p>

  <p class="calibre1">"Neymiş?" diye sordu Crawford. "Bir böcek kozası," dedi Lamar. Doğru bilmişti.</p>

  <p class="calibre1">Starling kozayı bir kavanoza koydu.</p>

  <p class="calibre1">Ceset yüzüstü yatarken parmak izi almak daha kolaydı. Starling kendini en kötü olasılıklara hazırlamışsa da o sıkıntılı enjeksiyon yöntemlerine gerek kalmadan işini bitirdi.</p>

  <p class="calibre1">Kadının omuzlarında üçgen biçiminde iki parça deri de eksikti. Onların da resmini çekti.</p>

  <p class="calibre1">"Parça yerlerini ölç," dedi Crawford. "Akron’daki kızın elbiselerini çıkarırken derisini de hafifçe sıyırmıştı, ama sonra yol kenarında bulunan bluzdaki parçaya tam olarak uymuştu. Ama bu yeni bir şey, bunu daha önce hiç görmemiştim."</p>

  <p class="calibre1">"Bacağının arkasındaki yanık izine benziyor," dedi Starling.</p>

  <p class="calibre1">"Yaşlı insanlarda çok olur!" diye Lamar atıldı.</p>

  <p class="calibre1">"Ne?" diye sordu Crawford.</p>

  <p class="calibre1">"YAŞLI İNSANLARDA ÇOK OLUR DEDİM."</p>

  <p class="calibre1">"Ne dediğini duydum, açıklamasını istiyorum. Yaşlı insanlarda neden olurmuş?"</p>

  <p class="calibre1">"Yaşlılar genellikle termoforla yatarken ölürler. Öldükleri zaman da termoforun içindeki su çok sıcak olmasa bile derilerini yakar. Kan dolaşımı olmadığı için."</p>

  <p class="calibre1">"Claxton’daki patologdan bunu araştırmasını isteyelim, bakalım öldükten sonra mı olmuş," dedi Crawford, Starling’e.</p>

  <p class="calibre1">"Herhalde araba susturucusudur," dedi Lamar.</p>

  <p class="calibre1">"Ne?"</p>

  <p class="calibre1">"Araba susturucusu. Billy Petrie vurularak öldüğünde cesedini arabasının bagajına koymuşlardı. Karısı üç gün arabayla kocasını arayıp durmuştu sonra. Cesedi buraya getirdiklerinde, arabanın altında susturucu ısınmış ve onu tıpkı bunun gibi kalçasından yakmıştı. Ben zaten erir korkusuyla dondurma aldığımda bagaja hiç koymam."</p>

  <p class="calibre1">"İyi fikir, Lamar, benim yanımda çalışmanı isterdim. Kadını nehirde bulanları tanıyor musun?"</p>

  <p class="calibre1">"Jabbo Franklin ile kardeşi Bubba."</p>

  <p class="calibre1">"Ne iş yaparlar?"</p>

  <p class="calibre1">"Moose’da kavga ederler, kendilerine ilişmeyen kimselerle alay ederler. Bütün gün yaşlı insanlara bakmaktan bitkin halde bir kadeh içmeye gittiğimde, Lamar haydi otur da bize ‘Filipinli Bebeği’ çal derler. Arka arkaya çaldırır dururlar sonra o berbat piyanoda. Jabbo’nun askerden bir emekli aylığı vardır. On beş yıldır bu masada görmeyi bekliyorum onu."</p>

  <p class="calibre1">Crawford, "Olta iğnesi yaralarında serotonin testi gerekecek," dedi. "Patoloğa bir not yazayım."</p>

  <p class="calibre1">"İzler birbirlerine çok yakın," dedi Lamar.</p>

  <p class="calibre1">"Ne dedin?" "Franklin’ler ağlarına olta iğnelerini çok yakın, takmışlar. Yasalara aykırıdır bu. Herhalde o yüzden bu sabah ortaya çıkmadılar."</p>

  <p class="calibre1">"Şerif onların ördek avcısı olduklarını söyledi."</p>

  <p class="calibre1">"Şerife öyle demişlerdir."</p>

  <p class="calibre1">"Peki, sence neler oldu Lamar?"</p>

  <p class="calibre1">"Franklln’ler bu yasalara aykırı ağlarını atmışlar ve balık gelip gelmediğini anlamak için çekerken bunu çıkarmış olmalılar."</p>

  <p class="calibre1">"Bundan nasıl emin olabilirsin?"</p>

  <p class="calibre1">"Bu hanım yüzmeye hazır değil de ondan."</p>

  <p class="calibre1">"Öyle."</p>

  <p class="calibre1">"Ağlarını çekiyor olmasalardı onu asla bulamazlardı. Herhalde ilk başta korktular, sonra da haber vermek zorunda kaldılar. Sanırım yasak avlandıkları için korucuya da haber vereceksiniz."</p>

  <p class="calibre1">"Herhalde," dedi Crawford.</p>

  <p class="calibre1">"Çoğunlukla arabalarının koltuğu altında manyetolu telefonları vardır. Bu insanı içeri sokturmasa bile büyük bir cezaya çarptırır."</p>

  <p class="calibre1">Crawford’un kaşları kalktı.</p>

  <p class="calibre1">"Balıklara telefon etmek için," dedi Starling. "Telleri suya daldırıp balıkları elektrik cereyanıyla sersemletirler. Balıklar su yüzüne çıkarlar, insana da sadece onları toplamak kalır."</p>

  <p class="calibre1">"Tam üstüne bastın," dedi Lamar. "Sen buralardan mısın?"</p>

  <p class="calibre1">"Çok yerlerde yaparlar bunu," dedi Starling.</p>

  <p class="calibre1">Ceset torbasını kapatırlarken Starling bir şey söylemek, bir jest yapmak isterdi. Ama sonunda sadece başını sallayarak örnekleri çantasına doldurmaya koyuldu.</p>

  <p class="calibre1">Ceset ve sorun gözden kaybolunca durum birden değişivermişti. Starling eldivenlerini çıkarıp musluğu açtı, sırtı odaya dönük olarak bileklerini suyun altına soktu. Su pek o kadar soğuk değildi. Onu seyreden Lamar dışarı çıktı, çok geçmeden holdeki dolaptan aldığı buz gibi bir şişe gazozla çıkageldi.</p>

  <p class="calibre1">"Teşekkür ederim, istemem," dedi Starling.</p>

  <p class="calibre1">"İçmek için değil.," dedi Lamar. "Şişeyi ensene daya. Soğuk kendi ne gelmeni sağlar. Ben öyle yaparım."</p>

  <p class="calibre1">Starling patologa yazdığı notu ceset torbasına iliştirirken Crawford’un masa üstündeki parmak izi göndericisi de çatırdamaya başlamıştı.</p>

  <p class="calibre1">Cinayetten bu kadar kısa süre kurbanı bulmak büyük bir şanstı. Crawford kadının kimliğini bir an önce saptayıp evi civarında kaçırılmasına bir tanık bulmaya çalışmak istiyordu. Yöntemi herkese güçlük çıkarıyorsa da, epey hızlı çalışma olanağı da sağlıyordu.</p>

  <p class="calibre1">Crawford yanında Litton Polisfax parmak izi göndericisi taşırdı. Federal faks makineleri gibi Polisfax da pek çok kentin emniyet müdürlüklerindeki araçlarla uyumluydu. Starling’in aldığı parmak izi kartı daha tam kurumamıştı bile.</p>

  <p class="calibre1">"Parmakların usta senin, Starling, yükle makineyi," dedi.</p>

  <p class="calibre1">Bulaştırma demek istemişti aslında. Starling de izleri bozmadan kağıdı küçük silindirin çevresine sardı.</p>

  <p class="calibre1">Crawford FBI santrali ve Washington’la telefon bağlantısı sağlamıştı. "Dorothy, herkes orada mı? Güzel, şimdi gönderiyorum. Atlanta, sen alıyor musun? Tamam, şimdi..."</p>

  <p class="calibre1">Silindir ağır ağır dönerken ölü kadının parmak izleri de FBI telsiz santraline ve doğunun belli başlı emniyet müdürlüklerine gidiyordu. Chicago, Detroit, Atlanta ya da diğerlerinden biri parmak izini teşhis edebilirlerse birkaç dakika içinde geniş bir tarama başlatılacaktı.</p>

  <p class="calibre1">Crawford bundan sonra kurbanın yüzünün ve dişlerinin fotoğraflarını da gönderdi.</p>

  <p class="calibre1">Crawford’la Starling oradan çıkarlarken Charleston’dan Batı Virginia Eyalet Polisi Cinayet Masasından üç memur geldi. Crawford adamların ellerini hararetle sıkıp Ulusal Cinayet Bilgi Merkezinin telefonlarının yazılı olduğu kartlar dağıttı. Starling onun adamları nasıl hemen bir erkekçe birleştirdiğini dikkatle izliyordu. Bir şey öğrenirlerse hemen telefon edeceklerdi, hiç kuşkusu olmasındı. Ama bunun erkeklikle bir ilgisi yok belki de, diye düşündü. Kendisi de aynı etkinin altına girmiş gibiydi.</p>

  <h3 class="calibre3" id="sigil_toc_id_10"><a class="calibre4" id="bookmark3"></a><span class="calibre5">13. BÖLÜM</span></h3>

  <p class="calibre1">"Beni laboratuvarda bırak, Jeff," dedi Crawford sürücüye. "Sonra Smithsonian Müzesine gidip Memur Starling’i beklemeni istiyorum. Oradan Quantico’ya gidecek."</p>

  <p class="calibre1">"Emredersiniz, efendim."</p>

  <p class="calibre1">Ulusal Havalimanından Washington’a gidiyorlardı.</p>

  <p class="calibre1">Direksiyondaki gencin arabayı büyük bir dikkatle sürmesine bakılırsa Crawford’dan korkuyor olmalı, diye düşündü Starling. Bunun için onu suçlayamazdı, Akademide Crawford’un emrinde çalışırken işleri boka bulaştıran birinin şu anda Kutup Dairesindeki DEW hattı hırsızlıklarını incelemekle meşgul olduğu söylenirdi.</p>

  <p class="calibre1">Crawford keyifli değildi. Parmak izleriyle kurbanın resimlerini göndermesinden bu yana dokuz saat geçmiş olmasına rağmen herhangi bir ilerleme kaydedilmemişti. Batı Virginia polisiyle birlikte Starling’le o da hava kararana kadar nehir kıyısını taramışlar ama bir şey elde edememişlerdi.</p>

  <p class="calibre1">Starling onun uçaktan telefon edip evine bir gece hemşiresi gelmesini sağladığını duymuştu.</p>

  <p class="calibre1">FBI arabası Blue Canoe’dan sonra huzur verici bir sessizlik içindeydi ve bu atmosferde konuşmak çok daha kolay oluyordu.</p>

  <p class="calibre1">"Senin aldığın parmak izlerini Teşhis Merkezine götürdüğüm zaman bir tanım indeksi de göndereceğim," dedi Crawford. "Sen bana dosyaya koymak üzere bir taslak hazırla. Nasıl yapılacağını biliyor musun?"</p>

  <p class="calibre1">"Biliyorum."</p>

  <p class="calibre1">"Ben Teşhis’im diyelim, yeni ne bilgiler olduğunu söyle bakalım."</p>

  <p class="calibre1">Starling’in hatırlaması için beş on saniye geçmesi gerekmişti; kız Crawford’un bu arada önünden geçmekte oldukları Jefferson Anıtı onarım iskelelerine ilgi duyuyor görünmesine sevindi.</p>

  <p class="calibre1">Teşhis Merkezinin tanım indeksi bilgisayarı, soruşturulan bir cinayetin karakteristiklerini dosyaları olan suçluların bilinen eğilimleriyle kıyaslardı. Belirli benzerliklere rastlayınca da, sanık adlarıyla parmak izlerini verirdi. Ondan sonra bir memur bu parmak izlerini olay yerinde bulunanlarla karşılaştırırdı. Buffalo Bill’in henüz bir parmak izi bulunmamasına rağmen Crawford hazırlıklı olmak istiyordu.</p>

  <p class="calibre1">Sistem kısa ve öz bilgiler isterdi. Starling buna uymaya çalıştı.</p>

  <p class="calibre1">"Beyaz dişi, on sekiz yirmi yaşlarında, vurularak öldürülmüş, gövdenin alt kısmı ve bacaklarda derisi yüzülmüş... "</p>

  <p class="calibre1">"Starling, bilgisayar adamın genç beyaz kadınları öldürdüğünü ve derilerini yüzdüğünü zaten biliyor. Kurbanları nehirlere attığını da biliyor. Ama bu vakada yeni olan şeyi bilmiyor. Burada yeni olan nedir, Starling?"</p>

  <p class="calibre1">"Bu altıncı kurbanı ama kafa derisini yüzdüğü ilki. Omuzlarından deri alınmışların, göğsünden vurulmuşların ve boğazında bir koza bulunanların da ilki."</p>

  <p class="calibre1">"Kırık tırnakları unuttun."</p>

  <p class="calibre1">"Hayır, efendim, kırık tırnakların ikincisi."</p>

  <p class="calibre1">"Haklısın. Dosyaya hazırlayacağın raporda kozanın gizli bilgi olduğunu belirt. Sahte itirafları ayıklamak için onu kullanabiliriz."</p>

  <p class="calibre1">"Acaba bunu daha önce yaptı mı, diye düşünüyorum," dedi Starling. "Yani kurbanın boğazına bir böcek ya da bir koza yerleştirdi mi? Sudan çıkarılan cesetlerde yapılan otopsilerde bunu görmemek güç değildir. Adli tıp doktoru kesin ölüm nedenini görür, içerisi sıcaktır ve işlerini çabuk bitirmek isterler. bunu araştırabilir miyiz?"</p>

  <p class="calibre1">"Gerekirse. Patologların hiçbir şeyi gözden kaçırmadıklarını söyleyeceklerinden kuşkun olmasın. Cincinnati’de bulunan kadın orada morgda. Ona bakmalarını söylerim, ama diğer dördü gömüldü. Mezardan çıkarılma kararları ortalığı karıştırır. Dr. Lecter’in hastalarından dördünün cesetlerini çıkarmıştım, ölüm nedenlerinden emin olmak için.</p>

  <p class="calibre1">Ama bunun epey sıkıntılı bir iş olduğunu ve akrabalarla insanın başının derde girdiğini de söylemek isterim Bunu ille de istersen yaparım, ama önce Smithsonian’da ne bulacağına bakalım da sonra karar veririz "</p>

  <p class="calibre1">"Kafa derisi yüzmek ender rastlanan bir şey, değil mi?"</p>

  <p class="calibre1">"Öyle."</p>

  <p class="calibre1">"Ama Dr Lecter, Buffalo Bill’in bunu yapacağını söyledi Nasıl bildi acaba?"</p>

  <p class="calibre1">"Bilmiyordu."</p>

  <p class="calibre1">"Söyledi ama."</p>

  <p class="calibre1">"Büyük bir sürpriz değil bu, Starling Ben şaşırmadım. Mengel olayına kadar pek rastlanmamış demeliydim. O vakayı hatırladın mı? On an sonra onu kopya eden iki katil çıkmıştı. Gazeteler Buffalo Bill olayını yazarken onun kafa derisini yüzmediğini birkaç kez vurguladılar. Ondan sonrası da bir sürpriz değil zaten Gazeteleri izlediği kuşkusuz. Lecter bir tahminde bulunuyordu. Bunun ne zaman olacağını söylemediği için asla yanılmış olmayacaktı. Bill’i kafa derisi yüzmeden önce yakalasaydık, o zaman da bunu yapamadan yakaladığımızı iddia edecekti."</p>

  <p class="calibre1">"Dr Lecter, Buffalo Bill in iki katlı bir evde oturduğunu da söyledi Bunu hiç konuşmadık sizinle. Acaba neden böyle bir şey söylemiş olabilir?"</p>

  <p class="calibre1">"Bu bir tahmin değil. Büyük bir olasılıkla haklıdır, sana bunun nedenini de söyleyebilirdi ama seni meraklandırmak istemiş olmalı. Onda gördüğüm tek zayıf nokta bu, herkesten zeki görünmek zorunda. Yıllardır aynı şeyi yapıyor zaten."</p>

  <p class="calibre1">"Bilmediğin şeyi sor demiştiniz bana... işte soruyorum şimdi, neden?"</p>

  <p class="calibre1">"Kurbanlarından ikisi asılmıştı, tamam mı? Gerek boyundaki izlerden, gerekse belkemiğinin durumundan bu kesindi. Dr. Lecter kişisel deneyimlerine dayanarak çok iyi bilir ki, bir insanın bir diğerini iradesi dışında asması pek kolay değildir. İnsanlar kendilerini kapı kollarından asarlar çoğu kez. Oturmuş olarak asarlar; bu kolaydır. Ama bağlı da olsa bir insanı, hele ayaklarıyla güç alacağı bir yer varsa, asmak çok güçtür. Merdiven tehdit edici bir şeydir. Kurbanlar gözleri kapalıysa merdivene tırmanmayacaklardır, ilmeği gördükleri takdirde ise hiç tırmanmayacakları kesindir. Bunu yapmanın en uygun yolu bina içindeki merdiveni kullanmaktır. Bina merdiveni tanıdık bir şeydir. Kurbanına kendisini yukarı banyoya götürdüğünü söylersin, başına bir başlık geçirip boynuna kemendi dolarsın ve ipin ucunu tırabzana bağlayıp bir tekmede merdivenden aşağı yuvarlarsın. Bir evde tek iyi yol budur. Califonia’lı biri bunu yaygınlaştırmıştır. Bill’in evinde merdiveni olmasaydı kurbanlarını başka bir yolla öldürecekti. Şimdi bana Potter’deki o şerif yardımcısıyla diğerlerinin adlarını ver bakayım."</p>

  <p class="calibre1">Starling not defterindeki adları dişlerinin arasına sıkıştırdığı kalem fenerinin ışığında okudu.</p>

  <p class="calibre1">"Güzel," dedi Crawford. "Bir bildiri yazarken daima polisleri adlarıyla an. Adlarını duydukları zaman telefonda daha dostça davranırlar. Ünlenmiş olmaları bir şey bulduklarında</p>

  <p class="calibre1">bizi aramayı hatırlamalarını sağlar. Kadının bacağındaki yanıklar sana ne anlatıyor?"</p>

  <p class="calibre1">"Ölümünden önce mi, sonra mı olduğuna bağlı."</p>

  <p class="calibre1">"Ölümden sonraysa?"</p>

  <p class="calibre1">"O zaman ya bir steyşın arabası ya da kapalı bir kamyonu veya kamyoneti vardır, uzun bir araç yani."</p>

  <p class="calibre1">"Neden?"</p>

  <p class="calibre1">"Yanık izi kadının bacağının arkasında olduğu için."</p>

  <p class="calibre1">Kimsenin J. Edgar Hoover Binası diye adlandırmadığı yeni FBI binasının önüne varmışlardı.</p>

  <p class="calibre1">"Jeff, ben burada ineyim," dedi Crawford. "Garaja girme. Sen arabada kal. Starling, sen de gel bana göster bakayım."</p>

  <p class="calibre1">Crawford bagajdan çantasıyla faks makinesini aldı.</p>

  <p class="calibre1">"Cesedi sırtüstü uzatabileceği kadar büyük bir araçta taşıdı," dedi Starling. "Ancak bu durumda bacağının arkası egzoz borusunun üstün de olabilirdi. Böyle bir arabanın bagajında ceset yan yatırılmış ve dizler..."</p>

  <p class="calibre1">"Anladım," dedi Crawford.</p>

  <p class="calibre1">Starling onun kendisiyle özel konuşabilmek için arabadan inme mazeretini uydurduğunu anladı.</p>

  <p class="calibre1">"O şerif yardımcısına bir kadının önünde konuşmanın doğru olmadığını söylediğimde kızdın, değil mi?"</p>

  <p class="calibre1">"Elbette."</p>

  <p class="calibre1">"Ama bu sadece bir mazeretti. Onunla baş başa konuşmak istemiştim."</p>

  <p class="calibre1">"Bunu biliyorum."</p>

  <p class="calibre1">"Tamam." Crawford bagajı kapatıp döndü. Starling konuyu orada kesemezdi.</p>

  <p class="calibre1">"Ama bu benim için önemli, Bay Crawford.".</p>

  <p class="calibre1">Adam çantası ve faks makinesiyle yüklü olarak yürümeye başladı</p>

  <p class="calibre1">"O polisler sizin kim olduğunuzu biliyorlar," diye devam etti kız. "Nasıl davranacağınızı merakla izliyorlar" Omuzlarını silkerek ellerini iki yana açtı. Doğruydu bu.</p>

  <p class="calibre1">"Anlaşıldı, Starling. Haydi şimdi böceğinin başına git bakalım."</p>

  <p class="calibre1">"Baş üstüne, efendim."</p>

  <p class="calibre1">Starling eşyalarıyla yüklü yürüyen orta yaşlı adamın ardından baktı. Nehir kıyısında paçaları çamurlanmıştı, evine gidiyordu orada yaptığı her neyse onu yapmak için.</p>

  <p class="calibre1">O anda onun için adam öldürebilirdi. Crawford’un en büyük becerilerinden biri de buydu.</p>
</body>
</html>
