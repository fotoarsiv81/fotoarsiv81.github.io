<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h3 class="calibre3"><a class="calibre4" id="bookmark0"></a><span class="calibre5">19. BÖLÜM</span></h3>

  <p class="calibre1">Crawford, "Dr. Lecter cinayetten yakalanmadan önce epey geniş bir çalışma alanına sahipti," dedi. "Maryland ve Virginia mahkemeleri için psikiyatrik değerlendirmeler yapardı. Pek çok deli katil görmüştü. Eğlence için bunlardan kaçını serbest bıraktırdığını tanrı bilir. Onları tanıyabilmesinin bir yolu buydu. Sonra Raspail’i sosyeteden tanıyordu ve Raspail tedavisi sırasında kendisine pek çok şey anlatmıştı. Belki de Raspail ona Klaus’u kimin öldürdüğünü de söylemişti."</p>

  <p class="calibre1">Crawford ile Starling kapalı gözlem kamyonetinin arkasındaki döner koltuklarda oturuyorlardı. Otuz yedi mil ötedeki Baltimore’a gitmekte olan sürücü Jeff’in hızlı gitme emri aldığı belliydi.</p>

  <p class="calibre1">"Lecter yardım etmeyi teklif etti ama ben bunu kabul etmemiştim. Daha önce de yardım etmişti. Bize dişe dokunur bir şey vermediği gibi en son seferinde Will Graham’in yüzünün paramparça olmasını da sağladı. Sırf eğlence olsun diye."</p>

  <p class="calibre1">"Ama Klaus’un boğazında bir böcek, Batı Virginia’daki kızın, boğazında bir böcek.... Bunu görmezlikten gelemem. Alan Bloom daha önce böyle bir şey duymamış. Ben de. Sen böyle bir şeye rastladın mı, Starling? Sen literatürü benden sonra okumuşsundur."</p>

  <p class="calibre1">"Hiç rastlamadım. Başka ilginç nesneler vardı ama böceğe hiç rastlamadım."</p>

  <p class="calibre1">"İşe başlamak için iki şey var elimizde. Birincisi, Dr. Lecter’in kesin bir şey bildiği varsayımı. İkincisi de, Lecter’in olaya sadece eğlence gözüyle baktığı. Eğlence kısmını asla unutma. Buffalo Bill’in Catherine Martin sağken yakalanmasını istemesi gerek. Bütün çıkarları ve eğlencesi buna bağlı olmalı Onu tehdit edecek hiçbir şey yok elimizde, tuvalet kapağını ve kitaplarını zaten kaybetmiş durumda."</p>

  <p class="calibre1">"Ona durumu açıkça anlatıp bir şey teklif etsek, manzaralı bir hücre. Bana yardım etmeyi önerdiğinde bunu istemişti."</p>

  <p class="calibre1">"Yardım etmeyi önerdi, Starling. Değiş tokuş yapmayı değil. Değiş tokuş kendisine gösteriş yapma fırsatı vermez. Bak, Lecter’in hiçbir acelesi yok. Bir beysbol maçıymış gibi izliyor olayları. Değiş tokuş istersek bekleyecek hiç acele etmeyecektir."</p>

  <p class="calibre1">"Bir ödül karşılığında olsa bile mi? Catherine Martin ölürse elde edemeyeceği bir şey için bile mi?"</p>

  <p class="calibre1">"Ona kendisinin bilgisi olduğunu bildiğimizi ve değiş tokuş yapmak istediğimizi söylediğimizi düşünelim. Hatırlamaya çalışıyormuş gibi bizi haftalarca bekletmekten, Senatör Martin’i umutlandırmaktan, sonra Catherine’in ölümünü beklemekten ve bu arada hep az daha hatırlıyor görünmekten büyük zevk alacaktır. Bu onun için manzaralı bir odadan daha keyifli olacaktır. Bu onu besleyen, yaşatan bir şeydir.</p>

  <p class="calibre1">“İnsanın yaşlandıkça daha akıllı olup olmadığından pek emin değilim, Starling. Ama bazı şeylerden sakınmayı öğreniyorsun, burası kesin. Ve burada da bunu yapabiliriz."</p>

  <p class="calibre1">"Şu halde Dr. Lecter’in kendisine sadece kuramları için geldiğimizi düşünmesi gerek," dedi Starling.</p>

  <p class="calibre1">"Doğru."</p>

  <p class="calibre1">"Peki, bunu neden söylediniz bana? Neden sadece bu şekilde sormam için göndermediniz beni?"</p>

  <p class="calibre1">"Seninle açık konuşuyorum. Sen de amir olduğunda aynı şeyi yapacaksın. Başka hiçbir şey uzun ömürlü olamaz."</p>

  <p class="calibre1">"Öyleyse Klaus’un boğazındaki böcekten, Klaus ile Buffalo Bill arasındaki bağlantıdan söz etmek yok."</p>

  <p class="calibre1">"Hayır. Buffalo Bill’in kafa derilerini yüzeceğini önceden bilmesinden etkilendiğin için gidiyorsun ona. Ben ve Alan Bloom onun sözlerini ciddiye almadığımızı resmen belirttik. Ama senin istediğini yapmana izin veriyorum. Ona bazı ayrıcalıklar önerebilirsin, sadece Senatör Martin kadar güçlü birinin onun için elde edebileceği şeyler. Catherine öldüğü takdirde bu teklifin geçersiz olduğuna inanması gerek. Bu durumda senatörün ona karşı hiçbir ilgisi kalmayacak. Ve eğer başarısızlığa uğrarsa, bu bizi kızdırmak için sakladığı bilgilerden değil de, dediği kadar kurnaz ve bilgili olmadığındandır."</p>

  <p class="calibre1">"Senatör ilgisini gerçekten kaybedecek mi?"</p>

  <p class="calibre1">"En doğrusu bu sorunun yanıtını bilmediğini söylemendir."</p>

  <p class="calibre1">"Anlıyorum." Demek Senatör Martin’e bir şey söylenmemişti. Crawford’un senatörün doğrudan doğruya Dr. Lecter’e başvurmasından korktuğu anlaşılıyordu.</p>

  <p class="calibre1">"Gerçekten anladın mı?"</p>

  <p class="calibre1">"Evet. Özel bilgisi olmadığını göstermeden bizi Buffalo Bill’e nasıl yöneltebilir ama? Sadece kuram ve sezgiyle bunu nasıl başarabilir?"</p>

  <p class="calibre1">"Bilemiyorum, Starling. Bunu düşünecek çok uzun zamanı oldu. Tam altı kişinin öldürülmesini bekleyecek kadar uzun bir zamanı oldu."</p>

  <p class="calibre1">Kamyonetteki telefon çalmaya başlamıştı. Crawford bundan sonraki yirmi dakikayı Hollanda polisiyle, Danimarka polisiyle ve İsveç polisin den Quantico’da eğitim görmüş biriyle konuşmakla geçirdi. Starling onun Belçika Cinayet Masasından bir yetkiliyle Fransızca konuştuğunu duyunca şaşırdı. Crawford hep Klaus’u teşhis etmekteki acelenin önemini vurguluyordu. Her ülkeye istek İnterpol aracılığıyla bildirilecekse de, eski dostluklar yardımıyla işler biraz çabuklaştırılabilirdi.</p>

  <p class="calibre1">Starling, Crawford’un yeni konuşma gizliliği sistemi için kamyoneti seçtiğini anlamıştı. Ancak bu işi bürosundan çok daha kolaylıkla yapabilirdi. Şimdi küçücük masa üstündeki notları karışıyor, yolun her engebesinde sağa sola savruluyorlardı. Starling’in deneyimi çok az olduğu halde bir bölüm şefinin bir kamyonetle böyle işe çıkmasının ne kadar olağanüstü olduğunu anlıyordu. Kendisine talimatını telsizle de verebilirdi. Ama Starling böyle olduğuna seviniyordu.</p>

  <p class="calibre1">Starling kamyonetin bu sakinliğinin, görevi böyle düzenli bir şekilde yürütmenin çok pahalıya mal olduğunu hissediyordu. Crawford’un telefondaki konuşması da bunu doğrulamaktaydı zaten.</p>

  <p class="calibre1">Şimdi evindeki FBI Başkanıyla konuşuyordu. "Hayır, efendim. Ne kadar, efendim? Hayır. Kayıt istemez. Onun kesinlikle bant taşımasını istemiyorum. Dr. Bloom da ayni şeyde ısrar ediyor. O’Hare havaalanında sise takılmış. Hava açılır açılmaz gelecek. Elbette."</p>

  <p class="calibre1">Crawford bundan sonra da evindeki gece hemşiresiyle konuştu. Konuşması bitince kamyonetin tek yönlü camından belki bir dakika dışarıya baktı. Sonra elindeki gözlüğünü taktı ve Starling’e döndü.</p>

  <p class="calibre1">"Lecter için üç gün tanıyorlar bize. Bir sonuç alamazsak Baltimore polisi mahkeme yasaklayana kadar terletecek herifi."</p>

  <p class="calibre1">"Terletmenin geçen sefer bir yararı olmadı. Dr. Lecter pek terleyen bir insan değil."</p>

  <p class="calibre1">"Geçen sefer ne vermişti onlara, kağıttan bir tavuk mu?"</p>

  <p class="calibre1">"Evet." Buruşuk kağıt tavuk hâlâ Starling’in çantasındaydı.</p>

  <p class="calibre1">"Baltimore polisini suçlayamam," dedi Crawford. "Onların elinde tutuklu ne de olsa. Catherine ölürse Senatör Martin’e ellerinden gelen her şeyi yaptıklarını söylemek zorundalar."</p>

  <p class="calibre1">"Senatör Martin nasıl?"</p>

  <p class="calibre1">"İşbirliğine yanaşıyor ama çok da acı çekiyor. Aklı başında ama çok dayanıklı bir kadındır, Starling. Onu görsen hoşlanırdın sanırım."</p>

  <p class="calibre1">"Johns Hopkins ile Baltimore Cinayet Masası Klaus’un boğazındaki böcek konusunda dillerini tutabilecekler mi? Bunun gazetelere geçmesini önleyebilir miyiz?"</p>

  <p class="calibre1">"En azından üç gün."</p>

  <p class="calibre1">"Bunu elde etmek çok güç oldu."</p>

  <p class="calibre1">"Frederick Chilton ile hastanedeki diğerlerine güvenemeyiz," dedi Crawford. "Chilton bilirse bütün dünya duyacak demektir. Chilton senin orada olduğunu bilmek zorunda, ama bu Klaus dosyasının kapanması için Baltimore polisine yaptığın bir iyilik olarak sunuldu, Buffalo Bill ile ilgili bir şey olarak değil."</p>

  <p class="calibre1">"Bu işi gecenin geç saatinde mi yapacağım?"</p>

  <p class="calibre1">"Sana ancak bu kadar zaman tanıyabilirim. Batı Virginia’daki böcek konusu sabah gazetelerinde olacak. Cincinnati adli tıbbi olayı açıklamış. Lecter bunu senin ağzından özel olarak duyabilir, ancak Klaus’un boğazında da bir tane bulduğumuzu bilmediği sürece bunun pek bir önemi yok."</p>

  <p class="calibre1">"Ona karşılık olarak verecek neyimiz var?"</p>

  <p class="calibre1">"O konu üzerinde çalışıyorum."</p>

  <p class="calibre1">Crawford yine telefonlara döndü.</p>

  <h3 class="calibre3" id="sigil_toc_id_15"><a class="calibre4" id="bookmark1"></a><span class="calibre5">20. BÖLÜM</span></h3>

  <p class="calibre1">Büyük bir banyo, beyaz seramik duvarlar, İtalyan musluk takımları. Bir kenarda iki yanında çiçek saksıları olan üzeri kozmetik şişeleriyle dolu bir konsol ve duştan yükselen buharla buğulanmış bir ayna. Duştan bir şarkı yükseliyor. Aint Misbehavin müzikalinden bir parça. Küçük bir köpek banyo kapısını tırmalıyor sesi duyunca.</p>

  <p class="calibre1">Duştaki Jame Gumb’dı. Beyaz erkek, otuz dört yaşında, bir seksen beş boyunda, yüz kilo, belirgin bir işareti yok. Adının s harfi okunmayan James gibi söylenmesinde ısrarlı.</p>

  <p class="calibre1">Gumb yıkandıktan sonra eliyle göğsüne ve kalçalarına kolonya sürdü. Dokunmaktan hoşlanmadığı yerlerine de bir banyo beziyle. Gumb pespembe olana kadar kurulandıktan sonra bir de iyice kremledi vücudunu. Yerden tavana kadar olan aynanın önüne bir duş perdesi geriliydi.</p>

  <p class="calibre1">Gumb aletini de bir bezle tutup bacaklarının arasına soktuktan sonra perdeyi çekip aynada kendine baktı.</p>

  <p class="calibre1">Aslında epey gür olan sesini biraz incelterek, "Bir şeyler söyle bana, balım," diye şarkıyı okumaya devam etti. Giderek daha iyi söylediği ne inanıyordu. Aldığı hormonlar sesini inceltmemişti ama hafifçe fırlak memelerinin arasındaki kıllar biraz seyrelmiş gibiydi. Elektrik tedavisiyle sakalını da iyice kazıtmışsa da, yine de kadına benzemiyordu. Yalnız tırnaklarıyla değil ayakları ve yumruklarıyla da kavga etmeye hazır bir erkeğe benziyordu.</p>

  <p class="calibre1">Sesini duyan köpek kapıyı tırmaladı yine. Gumb bornozunu giyip köpeği içeri aldı, sonra kucaklayıp öptü.</p>

  <p class="calibre1">"Söyle bakalım yavrum. Sen de açlıktan öldün mü yoksa, sevgilim?"</p>

  <p class="calibre1">Gumb yatak odasının kapısını açmak için köpeği öteki koluna geçirdi. Hayvan yere inmek için kıvrandı.</p>

  <p class="calibre1">"Bir dakika, sevgilim." Gumb serbest eliyle yatağın yanından bir Mini-14 tüfeği alıp yastıkların üstüne koydu. "Pekala şimdi. Şimdi yiyelim yemeğimizi." Gumb küçük hayvanı yere bırakıp pijamasını giydi. Hayvan sahibinin ardından mutfağa girdi.</p>

  <p class="calibre1">Jame Gumb mikrodalga fırınından üç tabak yemek çıkardı. Kendisi için iki Aç Adam, köpek içinde bir Perhiz Tabağı.</p>

  <p class="calibre1">Köpek etle tatlıyı yeyip sebzeyi bıraktı. Jame. Gumb’ın iki tabağında da sadece kemikler kalmıştı.</p>

  <p class="calibre1">Gumb küçük köpeği arka kapıdan dışarı çıkardı, duvarın kenarında çömelmesine baktı.</p>

  <p class="calibre1">"İki Numarayı yapmadın ama. Peki peki, bakmayacağım." Ama parmakları arasından yine de gizlice baktı köpeğe. "Aferin sana, kusursuz bir hanımefendisin sen. Haydi gel yatalım şimdi."</p>

  <p class="calibre1">Bay Gumb yatmaya bayılırdı. Gecede birkaç kere yatardı. Kalkmayı da çok severdi; geceleyin birkaç kere kalkar, evinin değişik odaların da ışığı yakmadan oturur, ya da içinden bir yaratıcılık hevesi yükselmişse biraz çalışırdı.</p>

  <p class="calibre1">Mutfak ışığını söndürürken yemek kalıntılarını görüp dudaklarını büzdü. Üç tabağı toplayıp masanın üstünü sildi.</p>

  <p class="calibre1">Merdiven başına gelince bodrumun ışıklarını yaktı. Tabakları alıp aşağı indi. Küçük köpek mutfakta havlayıp burnuyla kapıyı araladı.</p>

  <p class="calibre1">"Peki sen de gel bakalım, Huysuz Köpek." Köpeği kucağına alıp aşağı indirdi. Köpek öteki elindeki tabakları koklamak için huysuzlandı. "Olmaz yaramaz çocuk, sen yeteri kadar yedin." Köpeği yere bıraktı, hayvan bodrum boyunca sahibini izledi.</p>

  <p class="calibre1">Mutfağın hemen altındaki bodrumda çoktan suyu kurumuş olan bir kuyu vardı. Kuyunun kenarları yerden iki karış yüksekti. Bir çocuğun kaldıramayacağı kadar ağır tahta kapağı yerindeydi. Kapağın ortasında bir kova indirecek genişlikte ayrı bir kapak vardı. Jame Gumb tabakların içindekileri bu delikten aşağı boşalttı.</p>

  <p class="calibre1">Kemikler ve sebze parçaları kuyunun karanlığında kayboldular. Küçük köpek arka ayakları üstüne oturup yiyecek dilendi.</p>

  <p class="calibre1">"Olmaz, hepsi bitti," dedi Gumb. "Zaten yeteri kadar şişmansın." Gumb küçük köpeğine, "Yağlı Ekmek, Yağlı Ekmek," diye söylenerek yukarı çıktı. Karanlık kuyudan yükselen, "LÜTFEEEEN!" çığlığını duyduğunu belirten hiçbir şey yapmadı.</p>

  <h3 class="calibre3" id="sigil_toc_id_16"><a class="calibre4" id="bookmark2"></a><span class="calibre5">21. BÖLÜM</span></h3>

  <p class="calibre1">Clarice Starling, Baltimore Eyalet Akıl Hastanesine akşam saat onu birkaç dakika geçe girdi. Yalnızdı. Dr. Frederick Chilton hastanede olmayacağını umuyordu ama adam onu odasında beklemekteydi.</p>

  <p class="calibre1">Masasının önünde yere çivilenmiş bir iskemle dışında odanın girişi bomboştu. Starling selamı havada asılı kalırken iskemlenin yanında durup bekledi. Dr. Chilton, Franklin lokomotif koleksiyonunu incelemeyi bitirdikten sonra kıza döndü.</p>

  <p class="calibre1">"Bir kahve içer miydiniz?"</p>

  <p class="calibre1">"Teşekkür ederim, istemem. Gecenizi böldüğüm için özür dilerim."</p>

  <p class="calibre1">"Hâlâ o baş hakkında bir şeyler öğrenmeye mi çalışıyorsunuz?"</p>

  <p class="calibre1">"Evet. Baltimore savcılığından sizinle konuştuklarını söylediler, doktor."</p>

  <p class="calibre1">"Evet öyle. Ben buradaki yetkililerle çok yakın bir işbirliği içindeyim, Bayan Starling. Bir makale mi yazıyorsunuz yoksa tezinizi mi hazırlıyorsunuz?"</p>

  <p class="calibre1">"Hayır."</p>

  <p class="calibre1">"Mesleki dergilerde hiç yazınız çıktı mı?"</p>

  <p class="calibre1">"Hayır. ABD Başsavcılığının Baltimore Cinayet Masası için yapmamı istediği bir görev bu. Kendilerine kapanmamış bir dosya bıraktığımız için şimdi bir çekidüzen vermelerine yardımcı oluyoruz." Starling, Chilton’a duyduğu hoşnutsuzluğun yalan söylemeyi kolaylaştırdığını fark etmişti.</p>

  <p class="calibre1">"Üzerinizde ses alma bandı var mı, Bayan Starling?"</p>

  <p class="calibre1">"Hayır."</p>

  <p class="calibre1">Doktor Chilton masasından aldığı küçük bir ses kayıt aygıtına bir kaset taktı. "O zaman bunu çantanıza koyun. Daha sonra ben daktiloda yazdırıp bir kopyasını size gönderirim. Notlarınızı desteklemek için kullanırsınız."</p>

  <p class="calibre1">"Hayır, bunu yapamam, Dr. Chilton."</p>

  <p class="calibre1">"Neden? Baltimore polisi Lecter’in bu Klaus işi hakkında söylediklerini incelememi istemişti."</p>

  <p class="calibre1">Crawford,Chllton’dan fırsat bulursan yararlan, demişti. Mahkeme kararıyla ona istediğimizi yaptırabiliriz ama bu kez de Lecter bunun kokusunu hemen alır. Chillton’un ruhunu bir bakışta okur o.</p>

  <p class="calibre1">"Başsavcılık ilk önce gayri resmi bir yaklaşımda bulunmamızı önerdi. Kendisine söylemeden konuşmalarını banda alırsam ve bunu öğrenirse bir daha Dr. Lecter’le rahat bir atmosferde konuşamayız. Sanırım siz de bunu takdir edersiniz."</p>

  <p class="calibre1">"Nasıl öğrenebilir ki?"</p>

  <p class="calibre1">Ulan hıyar, bildiğin her şeyle birlikte onu da gazetede okur. Ama karşılık vermedi.</p>

  <p class="calibre1">"Eğer bir yere varırsak ve ifade vermeye çağrılırsa elimizdekileri ilk görecek olan sizsiniz ve eminim uzman bir tanık olarak siz de çağrılacaksınızdır. Biz şimdilik ağzından bir şeyler almaya çalışıyoruz."</p>

  <p class="calibre1">"Bayan Starling, sizinle neden konuştuğunu biliyor musunuz?"</p>

  <p class="calibre1">"Hayır, Dr. Chilton."</p>

  <p class="calibre1">Chilton sanki bir sayım yapıyormuş gibi masasının ardındaki duvar da asılı duran sertifika ve diplomalara baktı. Sonra ağır ağır kıza döndü. "Ne yaptığınızı gerçekten bildiğinizi sanıyor musunuz?"</p>

  <p class="calibre1">"Elbette." Starling, Chilton’la tartışmaya girmek istemiyordu. Lecter’e gittiğinde de gücü kalması gerekirdi.</p>

  <p class="calibre1">"Sizin yaptığınız şu: Bir mülakat yapmak üzere hastaneme geliyorsunuz ve edindiğiniz bilgileri benimle paylaşmayı reddediyorsunuz."</p>

  <p class="calibre1">"Ben aldığım talimata göre hareket ederim, Dr. Chilton. Başsavcının telefon numarası şurada işte. Bunu ya kendisiyle konuşun ya da bırakın işimi yapayım."</p>

  <p class="calibre1">"Ben burada hademe değilim, Bayan Starling. Geceleri buraya insanları içeri alıp dışarı çıkarmak için gelemem. Holiday On Ice Revüsü'ne bir biletim vardı."</p>

  <p class="calibre1">Chilton birden bir bilet dediğini fark etti. Starling o anda onun hayatını görür gibi oldu, adam da bunu anladı.</p>

  <p class="calibre1">Starling onun boş buzdolabını, televizyon karşısında tek başına yediği yemeği, kendisi kaldırana kadar aylarca orada burada kıpırtısız duran eşyalarını gördü ve yine bir anda onu bağışlamamaya ya da bakışlarını kaçırmamaya karar verdi. Adamın yüzüne baktı, başını hafifçe yana eğdi ve konuşmaya devam edemeyeceğini bilerek bu bilgisiyle onu yerine mıhladı.</p>

  <p class="calibre1">Dr. Chilton, Starling’i Alonzo adında bir hademeyle gönderdi aşağıya.</p>

  <h3 class="calibre3" id="sigil_toc_id_17"><a class="calibre4" id="bookmark3"></a><span class="calibre5">22. BÖLÜM</span></h3>

  <p class="calibre1">Starling, Alonzo ile hastanenin bodrumuna inerken dört bir yandan gelen çığlıklara kulaklarını kapatmıştı. Sanki her an biraz daha suya batıyormuş gibi kendisini her yandan bastıran basıncı hissediyordu.</p>

  <p class="calibre1">Delilerin arasında bulunmak... Catherine Martin'in eli kolu bağlı bir halde onlardan birinin yanında bulunması Starling’e işini yapmak için güç veriyordu. Ama bunun için kararlılıktan başka şeylere de ihtiyacı vardı. Sakin olmalıydı, zekası pırıl pırıl olmalıydı. Çok acele etmesi gerektiği halde çok sabırlı olmalıydı. Dr. Lecter aradığı yanıtı biliyorsa, bunu onun düşünceleri arasından ayıklayıp çıkarmak zorundaydı.</p>

  <p class="calibre1">Starling, Catherine Baker Martin’i haberlerdeki filmde gördüğü küçük kız olarak düşündüğünü fark etti.</p>

  <p class="calibre1">Alonzo sonuncu ağır kapının zilini çaldıktan sonra Starling’i gelen hademeye teslim etti. Starling onun gitmek üzere dönerken haç işareti yaptığını gördü.</p>

  <p class="calibre1">"Hoşgeldiniz, " diyen hademe kapının sürgülerini itti.</p>

  <p class="calibre1">"Nasılsın, Barney?"</p>

  <p class="calibre1">Barney iri parmağını sayfasını kaybetmemek için okuduğu kitabın arasına sokmuştu. Jane Austen’in Sağduyu ve Duyarlılık kitabını okuyordu. Starling her küçük ayrıntıyı gözden kaçırmamak üzere hazırlamıştı kendini.</p>

  <p class="calibre1">"Işıkları nasıl istiyorsunuz?" diye sordu Barney.</p>

  <p class="calibre1">Hücreler arasındaki koridor loştu. Koridorun ucundaki sonuncu hücreden dışarı parlak bir ışık yayılıyordu.</p>

  <p class="calibre1">"Dr. Lecter uyanık galiba."</p>

  <p class="calibre1">"Geceleri hiç uyumaz, ışıkları sönük olsa bile."</p>

  <p class="calibre1">"Olduğu gibi bırakalım o halde."</p>

  <p class="calibre1">"Yürürken koridorun ortasında kalın, parmaklıklara dokunmayın."</p>

  <p class="calibre1">"Televizyonun kapanmasını istiyorum." Televizyon yer değiştirmişti. Şimdi tâ uçtaydı, ekranı koridora bakıyordu. Hücrelerdeki deliler başlarını parmaklıklara dayadıkları takdirde ekranı görebiliyorlardı.</p>

  <p class="calibre1">"Olur, sesi kapatın, ama sizce bir sakıncası yoksa resim kalsın. Bazıları bakmaktan hoşlanıyorlar. İsterseniz iskemle de oradadır."</p>

  <p class="calibre1">Starling loş koridorda tek başına yürüdü. Her iki yandaki hücrelere bakmıyordu. Ayak sesleri çok gürültülü geliyordu kendisine. Koridorda ki sesler sadece hücrelerden gelen horultulardı.</p>

  <p class="calibre1">Miggs’in hücresine yeni biri yerleştirilmişti.. Starling yere uzanmış uzun bacaklarla parmaklığa yaslanmış bir baş görebiliyordu. Geçerken baktı. Bir adam yerdeki kağıt kırıntıları arasında oturuyordu. Yüzü ifadesizdi. Televizyon ekranı gözlerinde yansıyordu, ağzından akan salyasının bir ucu omzuna varmıştı.</p>

  <p class="calibre1">Starling, Lecter kendisini görene kadar hücresinin içine bakmak istemedi. Hücrenin önünden geçti, televizyona gidip ses düğmesini çevirdi.</p>

  <p class="calibre1">Dr. Lecter beyaza boyalı hücresinde beyaz hastane pijaması giymişti. Hücresindeki tek renk saçları, gözleri ve kırmızı dudaklarıydı. Yüz hatları yakasının üstünde boşlukta asılıydı sanki. Parmaklığa yaklaşmasını önleyen naylon ağın ardındaki masası başında oturuyordu.</p>

  <p class="calibre1">Elini model olarak kullanarak kese kağıdına bir şeyler çizmekteydi. Starling bakarken elini çevirdi, parmaklarını gerdi ve kolunun iç kısmının resmini çizdi.</p>

  <p class="calibre1">Starling parmaklıklara biraz daha yaklaşınca Lecter başını kaldırdı.</p>

  <p class="calibre1">"İyi akşamlar, Dr. Lecter."</p>

  <p class="calibre1">Adamın dudakları kadar kırmızı dilinin ucu belirdi. Üst dudağının tam ortasına dokundu, sonra yine ağzına girdi.</p>

  <p class="calibre1">"Clarice."</p>

  <p class="calibre1">Starling adamın sesinin gerisindeki paslı hırıltıyı duyunca en son ne zaman konuştuğunu merak etti...</p>

  <p class="calibre1">"Yarın okul var, yatmaya geç kalmışsın."</p>

  <p class="calibre1">"Bu da gece okulu," dedi kız, sesinin daha güçlü çıkmış olmasını isteyerek. "Dün Batı Virginia’daydım..."</p>

  <p class="calibre1">"Yaralandın mı?"</p>

  <p class="calibre1">"Hayır, ben..."</p>

  <p class="calibre1">"Yeni bir yara bandın var, Clarice."</p>

  <p class="calibre1">Starling hatırladı. "Bugün yüzerken havuzun kenarına çarptım da." Yara bandı pantolonun içindeki bacağındaydı, görmesi olanaksızdı. Kokusunu almış olmalıydı. "Dün Batı Virginia’daydım. Bir ceset buldular. Buffalo Bill’ in son kurbanı."</p>

  <p class="calibre1">"En sonuncusu değil, Clarice."</p>

  <p class="calibre1">"Sonuncusundan bir önceki."</p>

  <p class="calibre1">"Evet."</p>

  <p class="calibre1">"Kafa derisi yüzülmüştü. Tam da sizin söylediğiniz gibi."</p>

  <p class="calibre1">"Konuşurken resim çizmemin bir sakıncası var mı?"</p>

  <p class="calibre1">"Hayır, lütfen keyfinize bakın."</p>

  <p class="calibre1">"Cesedi gördün mü?"</p>

  <p class="calibre1">"Evet."</p>

  <p class="calibre1">"Daha önce yaptıklarını görmüş müydün?"</p>

  <p class="calibre1">"Hayır, sadece fotoğraflarını görmüştüm."</p>

  <p class="calibre1">"Neler hissettin?"</p>

  <p class="calibre1">"Korku. Sonra da işim başımdan aşkındı."</p>

  <p class="calibre1">"Daha sonra."</p>

  <p class="calibre1">"Sarsılmıştım."</p>

  <p class="calibre1">"İşini yapabildin mi?" Dr. Lecter ucunu sivriltmek için elindeki kömürü kağıdın kenarına sürttü."</p>

  <p class="calibre1">"Çok iyi. Çok iyi yaptım."</p>

  <p class="calibre1">"Jack Crawford için mi?"</p>

  <p class="calibre1">"O da oradaydı."</p>

  <p class="calibre1">"Benim için bir şey yapar mısın, Clarice? Başını öne eğ biraz, sanki uyukluyormuşsun gibi bırak düşsün. Bir an. Teşekkür ederim, oldu. İstersen otur şimdi. Ceset bulunmadan önce Jack Crawford’a söylediğimi iletmiş miydin?"</p>

  <p class="calibre1">"Evet."</p>

  <p class="calibre1">"Peki, ceset bulunduktan sonra ne yaptı?"</p>

  <p class="calibre1">"Başlıca otorite olan kişiyle konuştu, üniversite.. "</p>

  <p class="calibre1">"Alan Bloom."</p>

  <p class="calibre1">"Evet. Dr. Bloom, Buffalo Bill’in gazetelerin yarattığı kişiliği oynadığını söyledi. Böyle bir şey olacağını herkes bilebilirmiş."</p>

  <p class="calibre1">"Dr. Bloom da bunu önceden kestirmiş mi?"</p>

  <p class="calibre1">"Öyle dedi."</p>

  <p class="calibre1">"O da tahmin etmiş ama kimseye söylememiş demek. Anlıyorum. Sen ne düşünüyorsun, Clarice?"</p>

  <p class="calibre1">"Bilmem, pek emin değilim."</p>

  <p class="calibre1">"Psikoloji de okudun, adli tıp da. İkisinin birlikte aktıkları yerde avlanırsın, değil mi? Şimdiye kadar bir şeyler yakaladın mı, Clarice?"</p>

  <p class="calibre1">"Pek ağır ilerliyor."</p>

  <p class="calibre1">"Peki kitapların sana Buffalo Bill hakkında ne söylüyorlar?"</p>

  <p class="calibre1">"Kitaba göre sadistin biri olmalı."</p>

  <p class="calibre1">"Yaşam kitaplara girmeyecek kadar kaygandır, Clarice; öfke ihtiras olarak görülür." Dr. Lecter sol elinin resmini bitirdi, kömür kalemini sol eline alıp onunla da sağ elinin resmini yapmaya koyuldu. "Dr. Bloom’un kitabından mı söz ediyorsun?"</p>

  <p class="calibre1">"Evet."</p>

  <p class="calibre1">"O kitapta bana da baktın mı?"</p>

  <p class="calibre1">"Evet."</p>

  <p class="calibre1">"Beni nasıl tanımlamış?"</p>

  <p class="calibre1">"Tam bir sosyopat."</p>

  <p class="calibre1">"Dr. Bloom’un her zaman haklı olduğuna inanır mısın?"</p>

  <p class="calibre1">"Yanlış olduğunun kanıtlanmasını bekliyorum."</p>

  <p class="calibre1">Dr. Lecter gülümseyince küçük beyaz dişleri ortaya çıktı. "Her taraf uzman dolu, Clarice. Dr. Chilton arkandaki Sammie’nin hebefrenik şizofren olduğunu ve asla düzelmeyeceğini söylüyor. Bu yüzden onu Miggs’in eski hücresine. koydu. Onların sonunun nasıl geldiğini biliyor musun? Korkma, seni duymaz."</p>

  <p class="calibre1">"Tedavileri en güç olanlardır," dedi Starling. "Genellikle tümüyle içlerine kapanırlar ve kişilikleri çözülür."</p>

  <p class="calibre1">Dr. Lecter kağıtları arasından birini çekip yemek tepsisine koydu. Starling tepsinin ipini çekti.</p>

  <p class="calibre1">"Sammie bunu dün yemeğimle bana gönderdi."</p>

  <p class="calibre1">Kalın bir kağıda boya kalemiyle birkaç satır yazılmıştı. Starling okudu:</p>

  <p class="calibre1">İSAA GİTMEK İSTRİM</p>

  <p class="calibre1">ISLA GİTMK İSTRM</p>

  <p class="calibre1">İYİ OLRSAM</p>

  <p class="calibre1">İSALA GİDBİLRİM.</p>

  <p class="calibre1">SAMMİE</p>

  <p class="calibre1">Starling omzu üzerinden baktı. Sammie sırtını duvara, başını parmaklıklara dayamış oturuyordu.</p>

  <p class="calibre1">"Yüksek sesle okur musun? Seni duymaz."</p>

  <p class="calibre1">"İsa’ya gitmek isterim, İsa ile gitmek isterim, iyi olursam isa ile gidebilirim."</p>

  <p class="calibre1">"Hayır, hayır. Daha güçlü söyleyeceksin. Kendini vererek. Kendinden geçerek."</p>

  <p class="calibre1">"Anladım."</p>

  <p class="calibre1">"Hayır, anlamadın" Dr. Lecter birden ayağa fırladı, olduğu yerde havaya sıçrayarak ellerini çırpmaya başladı, sesi de bir sonar aleti gibi çınlıyordu. "İsaa gitmek isterim..."</p>

  <p class="calibre1">Birden Sammie’nin sesi Starling’in ardında bir leopar hırıltısı gibi yükseldi. Sammie yerinden fırlamış yüzünü parmaklıklara dayamıştı, kıp kırmızı boyun damarları fırlamıştı.</p>

  <p class="calibre1">İSAA GİTMEK İSTRİM</p>

  <p class="calibre1">İSLA GİTMK İSTRM</p>

  <p class="calibre1">İYİ OLRSAM</p>

  <p class="calibre1">İSALA GİDBİLRİM.</p>

  <p class="calibre1">Sessizlik. Starling ayağa kalktığını, portatif iskemlesinin arkaya devrildiğini fark etti. Kağıtları yere saçılmıştı.</p>

  <p class="calibre1">"Lütfen," dedi Dr. Lecter. Bir kere daha bir dansçı kadar zarif bir hareketle oturmasını işaret etti. Kendi de koltuğuna oturup çenesini avucu içine aldı. "Hiç de anlamadın," dedi. "Sammie müthiş dindar bir insandır. İsa bu kadar geç kaldığı için düş kırıklığına uğramış sadece. Neden burada olduğunu Clarice’e söyleyebilir miyim, Sammie?"</p>

  <p class="calibre1">Sammie yüzünün alt kısmını tutup sallanmasını durdurdu.</p>

  <p class="calibre1">"Lütfen?" dedi Dr. Lecter.</p>

  <p class="calibre1">"Eeehhh," dedi Sammie parmakları arasından.</p>

  <p class="calibre1">"Sammie, Trune’daki Baptist kilisesinde yardım tabağına annesinin başını koydu. ‘En Değerli Şeyini Tanrıya Ver’ ilahisini okuyorlardı ve kendisinin en değerli şeyi de oydu." Lecter kızın omzu üzerinden, "Teşekkür ederim, Sammie," dedi. "İyi bir şey yaptın. Haydi, televizyon seyret şimdi."</p>

  <p class="calibre1">Uzun boylu adam başını parmaklıklardan ayırmadan yere oturdu, televizyon ekranı gözlerinde yansıyordu, yüzünde üç sıra gümüş parıltısı vardı şimdi, gözyaşları ve salyası.</p>

  <p class="calibre1">"Gördün işte. Sen onun sorununa bir çözüm bulabilirsen belki ben de seninkine bulurum. Bizi dinlemiyor."</p>

  <p class="calibre1">Starling düşündü. "Mısra ‘gitmekten’ ile ‘gitmeye’ dönüşüyor " dedi. "Mantıklı bir dizi bu Gitmek, varmak, birlikte gitmek"</p>

  <p class="calibre1">"Evet. Doğrusal dizi. Bir tek Tanrının aynı zamanda bir üçlü olduğunu kabul etmek Sammie gibi biri için çok güç. Kendisinin bile kaç kişi olduğunu kesin olarak bilemiyor."</p>

  <p class="calibre1">"Davranışıyla hedefleri arasında bir nedensellik ilişkisi görüyor," dedi Starling. "Mısra da öyle gelişiyor. Ağlıyor. Onun katatonik şizofren olduğuna mı inanıyorsunuz?"</p>

  <p class="calibre1">"Evet. Terinin kokusunu duyabiliyor musun? O keçi gibi koku trans-3-metil-2 hexenoik asittir. Bu şizofreninin kokusudur."</p>

  <p class="calibre1">"Onun tedavi edilebilir olduğuna inanıyor musunuz?"</p>

  <p class="calibre1">"Özellikle şu anda, o dalgın durumundan çıkarken, evet. Bak, yanakları nasıl parlıyor?"</p>

  <p class="calibre1">"Dr. Lecter, neden Buffalo Bill’in sadist olmadığını söylediniz?"</p>

  <p class="calibre1">"Çünkü gazetelerde cesetlerin el bileklerinde bağ izleri olduğunu ama ayak bileklerinde olmadığını yazmışlardı. Batı Virginia’daki cesedin ayak bileklerinde böyle bir ize rastladın mı?"</p>

  <p class="calibre1">"Hayır."</p>

  <p class="calibre1">"Clarice, zevk için deri yüzmelerde kurban hep baş aşağı tutulur kan basıncının baş ve göğüste daha fazla olup da kurbanın bilinçli kalması için. Bunu bilmiyor muydun?"</p>

  <p class="calibre1">"Hayır."</p>

  <p class="calibre1">"Washington’a dönünce Ulusal Galeri’ye git ve Titian’ın Marsyas’ın Derisinin Yüzülmesi tablosuna iyice bak. Titian bir ayrıntı ustasıydı... kovayla su taşıyan Pan’a bak."</p>

  <p class="calibre1">"Dr. Lecter burada olağanüstü durumlar ve pek ender ele geçebilecek fırsatlar var."</p>

  <p class="calibre1">"Kimin için?"</p>

  <p class="calibre1">"Kurbanı kurtarabilirsek, sizin için. Televizyonda Senatör Martin’i gördünüz mü?"</p>

  <p class="calibre1">"Evet, haberleri gördüm."</p>

  <p class="calibre1">"Senatörün konuşmasını nasıl buldunuz?"</p>

  <p class="calibre1">"Yanlış yönlendirilmiş ama zararsız."</p>

  <p class="calibre1">"Çok güçlü bir insandır. Hem de kararlı."</p>

  <p class="calibre1">"Anlat bakalım."</p>

  <p class="calibre1">"Bence sizin olağanüstü bir sezginiz var. Senatör Martin kızını sağ salim ele geçirmemize yardım ederseniz sizin federal bir kuruma nakledileceğinizi ve eğer manzaralı bir odaları varsa oraya yerleştirileceğinizi söyledi. Ayrıca hastaneye kabul edilen hastaların yazılı psikiyatrik değerlendirmelerini gözden geçirmeniz de istenecek. Kısacası, bir iş. Ancak güvenlik önlemlerinde bir gevşeme olmayacak."</p>

  <p class="calibre1">"Buna inanmıyorum, Clarice."</p>

  <p class="calibre1">"İnanmalısınız."</p>

  <p class="calibre1">"Sana inanıyorum. Ama doğru dürüst bir deri yüzmenin nasıl yapıldığını bilmediğin gibi, insan davranışlarında da bilmediğin çok şey var. Bir Amerika Birleşik Devletleri Senatörü için biraz garip bir teklif olduğu kabul edersin sanırım."</p>

  <p class="calibre1">"Ben size sadece haber verdim , Dr. Lecter. Benimle konuşmayı yeğlediniz. Bundan sonra bir başkasını mı istersiniz? Yoksa yardım edebileceğinizi sanmıyor musunuz?"</p>

  <p class="calibre1">"Bu doğru değil, Clarice. Jack Crawford’un herhangi bir hafifletme önerisine razı geleceğini hiç sanmıyorum... Belki de sana senatöre iletmek üzere bir şey söyleyebilirim ama ben kesinlikle karşılıksız bir şey yapmam. Belki de senin hakkında bir bilgi karşılığında veririm bunu. Evet mi hayır mı?"</p>

  <p class="calibre1">"Sorunuzu duyayım ilk önce."</p>

  <p class="calibre1">"Evet mi, hayır mı? Catherine bekliyor, değil mi? Bıçakların bilendiğini dinliyordur şu anda. Senden ne yapmanı isterdi dersin, ha?"</p>

  <p class="calibre1">"Soruyu duyayım."</p>

  <p class="calibre1">"Çocukluğunun en kötü anısı nedir?"</p>

  <p class="calibre1">Starling derin bir soluk aldı.</p>

  <p class="calibre1">"Daha çabuk," dedi Dr. Lecter. "En kötü uydurmanla ilgileniyor değilim."</p>

  <p class="calibre1">"Babamın ölümü," dedi Starling.</p>

  <p class="calibre1">"Anlat."</p>

  <p class="calibre1">"Kasaba şerifiydi. Bir gece bir dükkanın arka kapısından çıkmakta olan iki hırsızla karşılaştı. Arabasından inerken tüfeği kapıya çarptığı için tutukluk yaptı ve adamlar babamı vurdular."</p>

  <p class="calibre1">"Hemen öldü mü?"</p>

  <p class="calibre1">"Hayır. Çok güçlü bir insandı. Bir ay direndi."</p>

  <p class="calibre1">"Onu hastanede gördün mü?"</p>

  <p class="calibre1">"Dr. Lecter... evet."</p>

  <p class="calibre1">"Bana hastaneden hatırladıklarını anlat."</p>

  <p class="calibre1">Starling gözlerini kapattı. "Bir komşumuz geldi, tek başına oturan yaşlıca bir kadın, babama ‘Thanatopsis’in son bölümünü okudu. Sanırım bütün bildiği de oydu. İşte bu kadar. Karşılığını verdim işte."</p>

  <p class="calibre1">"Evet, verdin. Bana karşı çok dürüst davrandın, Clarice. Bunu her zaman anlarım. Seni özel yaşamında tanımanın esaslı bir şey olacağını biliyorum."</p>

  <p class="calibre1">"Karşılığını bekliyorum."</p>

  <p class="calibre1">"Batı Virginia’daki kız sağlığında fiziksel olarak çok çekiciydi, değil mi?"</p>

  <p class="calibre1">"Çok bakımlıydı."</p>

  <p class="calibre1">"Zamanımı boşa harcama."</p>

  <p class="calibre1">"Tombulcaydı.".</p>

  <p class="calibre1">"İri mi?"</p>

  <p class="calibre1">"Evet."</p>

  <p class="calibre1">"Göğsünden mi vurulmuştu?"</p>

  <p class="calibre1">"Evet."</p>

  <p class="calibre1">"Göğsü düzdü sanırım."</p>

  <p class="calibre1">"O iriliğine kıyasla, evet."</p>

  <p class="calibre1">"Ama kalçaları genişti."</p>

  <p class="calibre1">"Evet."</p>

  <p class="calibre1">"Başka?"</p>

  <p class="calibre1">"Boğazına bir böcek sokulmuştu... bu kamuoyuna açıklanmadı ama."</p>

  <p class="calibre1">"Bir kelebek mi?"</p>

  <p class="calibre1">Starling’in bir an soluğu kesildi. Adamın bunu duymamış olacağını umdu. "O tür bir şey," dedi. "Lütfen bunu nasıl tahmin ettiğinizi söyler misiniz?"</p>

  <p class="calibre1">"Clarice, sana Buffalo Bill’in Catherine Baker Martin’i ne için istediğini söyleyeceğim, ondan sonra da güle güle. Bu koşullar altında bundan başka bir şey söylemem. Senatöre Catherine’i ne için istediğini anlatırsın ve daha ilginç bir öneriyle gelmesini söylersin.... Ya da Catherine bir yerde su yüzüne çıkana kadar bekler ve haklı olup olmadığımı görür."</p>

  <p class="calibre1">"Onu ne için istiyor, Dr. Lecter?"</p>

  <p class="calibre1">"Buffalo Bill memeleri olan bir yelek istiyor," dedi Dr. Lecter.</p>

  <h3 class="calibre3" id="sigil_toc_id_18"><a class="calibre4" id="bookmark4"></a><span class="calibre5">23. BÖLÜM</span></h3>

  <p class="calibre1">Catherine Baker Martin bodrumun sekiz metre altında yatıyordu. Karanlık soluk sesiyle, kalbinin çarpıntısıyla çınlıyor gibiydi. Kimi zaman korku gelip göğsünün üstüne oturuyordu. Kimi zaman da düşünebiliyordu. Kaçırıldığını biliyordu ama kimin tarafından kaçırıldığını bilmiyordu. Rüya görmediğine emindi; o mutlak karanlıkta gözlerini kırpıştırdıkça çıkan hafif sesi bile duyabiliyordu.</p>

  <p class="calibre1">Kendine ilk geldiği ana kıyasla şimdi daha iyiydi. O korkunç baş dönmesi geçmişti ve bulunduğu yerde yeterli hava olduğunu anlamıştı. Yukarı ile aşağıyı kestirebiliyordu ve vücudunun ne durumda olduğunu da duyularıyla anlıyordu.</p>

  <p class="calibre1">Yattığı çimento zeminden omzu, kalçası ve dizi ağrıyordu. Orası aşağısıydı. Yukarı göz kamaştırıcı o son ışık sırasında altına girdiği battaniyeydi. Başının zonklaması da geçmişti şimdi, sadece sol elinin parmakları ağrıyordu. Yüzük parmağının kırılmış olduğunu biliyordu.</p>

  <p class="calibre1">Üzerinde yabancısı olduğu bir eşofman vardı. Eşofman temizdi ve yumuşatıcı kokuyordu. Kendisini kaçıran adamın attığı tavuk kemikleri ve sebze parçaları dışında yerde temizdi. Yanında sadece battaniyeyle sapına bir ip bağlı plastik kova vardı. İp yukarıya, karanlığa doğru uzanıyordu.</p>

  <p class="calibre1">Catherine Martin serbestçe dolaşabilirdi ama dolaşacağı bir yer yoktu. Yattığı yer üç metreye üç metre kadar oval bir zemindi ve ortasında su akması için küçük bir delik vardı. Üzeri kapalı derin bir çukurun dibindeydi. Çimento duvarlar yükseldikçe hafifçe içeri doğru daralıyordu.</p>

  <p class="calibre1">Yukarıdan mı ses geliyordu yoksa kalbinin atışları mıydı duyduğu? Hayır, yukarıdan ses geliyordu. Bulunduğu çukur bodrumun mutfağın hemen altındaki bölümündeydi. Şimdi mutfakta ayak sesleri ve akan bir su sesi vardı Bir köpeğin yer muşambasını tırmalaması. Sonra bodrum ışıkları yanınca tepedeki açık delikten görülen zayıf sarı ışık Sonra çukurun içindeki göz kamaştırıcı ışıklar. Catherine bu kez çevresini görmeye kararlı olarak doğruldu, gözleri ışığa alışana kadar elleriyle yüzünü örtüp parmaklarının arasından baktı. Kordona bağlı bir lamba aşağı doğru sallana sallana inerken kendi gölgesi de çevresine dönüyordu.</p>

  <p class="calibre1">Tuvalet kovası ince ipin ucunda yukarıya çekilirken irkildi. Yutkunarak korkusunu gidermeye çalıştı, ancak biraz fazla hava yuttuğundan güçlükle konuştu.</p>

  <p class="calibre1">"Ailem ne isterseniz öder," dedi. "Nakit para hem de. Annem hiç bir şey sormadan ödeyecektir. Bu onun... oh!" Bir şey düşmüştü yukarıdan, bir havlu. "Bu onun özel numarası. 202."</p>

  <p class="calibre1">"Yıkan."</p>

  <p class="calibre1">Köpekle konuşurken duyduğu o garip ses.</p>

  <p class="calibre1">İnce bir ipin ucunda başka bir kova sarkıtılıyordu şimdi. Sıcak ve sabunlu su kokusu aldı.</p>

  <p class="calibre1">"Soyun ve iyice yıkan, yoksa hortum gelir." Ses uzaklaşırken köpekle konuştu. "Evet, hortum. Sevgilim benim, hortum."</p>

  <p class="calibre1">Catherine Martin ayak sesleri duydu başının üstünde. Işık ilk yandığında kamaşan gözleri şimdi aydınlığa alışmıştı. Görebiliyordu. Yukarısı ne kadar yüksekti acaba? Lamba kalın bir kordonun ucunda mıydı? Havluyu sallasa ona erişebilir miydi? Duvarlar da öylesine düzdü ki, yukarı doğru yükselen dümdüz bir tüp.</p>

  <p class="calibre1">Çimentoda erişebildiğinin iki karış ötesinde bir çatlak vardı. Catherine battaniyeyi sıkı sıkı sarıp havluyla bağladı, sonra üstüne basıp yükseldi, tırnaklarını çatlağa geçirip lambaya baktı. Çukurun üstüne yakın bir yerde, geniş siperi olan bir projektördü ışık, elinden yaklaşık üç metre kadar yüksekte. Ay kadar uzakta. Yukarıdan bir şey iniyordu.</p>

  <p class="calibre1">Işığın yanından inen bir şey. Bir hortum. Buz gibi bir su. Bir tehlike.</p>

  <p class="calibre1">"Yıkan çabuk. Tepeden tırnağa"</p>

  <p class="calibre1">Kovada bir bez vardı. Suyun üstünde de bir şişe pahalı bir deri yumuşatıcı krem yüzmekteydi.</p>

  <p class="calibre1">Catherine sıcak su dolu koyanın yanında çömeldi ve elinden geldiğince duvara yaklaşıp yıkandı.</p>

  <p class="calibre1">"Şimdi kurulan ve kremi sür. Her yerine sür."</p>

  <p class="calibre1">Krem sudan ısınmıştı. Neminden eşofman sırtına yapışıyordu.</p>

  <p class="calibre1">"Şimdi pisliğini topla ve yeri yıka."</p>

  <p class="calibre1">Catherine tavuk kemiklerini ve sebzeleri toplayıp kovaya doldurdu, çimento üstündeki yağ lekelerini sildi. Duvarın dibinde bir şey daha vardı. Yukarıdaki çatlaktan uçup gelen bir şey. Bir insan tırnağıydı bu boyalı ve kırılmış.</p>

  <p class="calibre1">Kova yukarı çekildi.</p>

  <p class="calibre1">"Annem istediğiniz parayı verecektir," dedi Catherine Martin. "Hiç soru sormayacaktır. Hepinizi zengin edecek kadar para verecektir. Eğer bu İran ya da Filistin ya da Siyahlara Özgürlük gibi bir davaysa, onun için de para verecektir. Sadece... "</p>

  <p class="calibre1">Işıklar söndü. Ani bir karanlık ve sessizlik.</p>

  <p class="calibre1">Tuvalet kovası yeniden yanı başına indiğinde irkildi kız. Battaniyenin üstüne oturup düşündü. Artık kendisini kaçıranın yalnız ve beyaz Amerikalı olduğuna inanıyordu. Onun ne olduğunu, kaç kişi olduklarını bilmediği, park yerinde başına vurulmasıyla belleğini kaybettiği izlenimini yaratmaya çalışmıştı. Adamın kendisini korkmadan serbest bırakacağına inanacağını umuyordu. Kafası durmadan çalışıyordu ve sonunda aşırı çalışmaya başladı.</p>

  <p class="calibre1">Kırık tırnak. Burada daha önce bir başkası da vardı. Bir kadın. Bir kız. O neredeydi şimdi? Ona ne yapmıştı?</p>

  <p class="calibre1">İçinde bulunduğu şok ve yerini yadırgaması olmasaydı kavrayış bu kadar uzun sürmezdi. Cilt kremi sağlamıştı bunu. Cilt. Şimdi kendisini kaçıranı biliyordu. Yeryüzünün yakıcı her şeyi birden üzerine dökülmüş gibi oldu ve bağırmaya, duvarı tırmalamaya başladı. Ta ki öksüre öksüre ağzından sıcak ve tuzlu bir şey gelene kadar.</p>

  <h3 class="calibre3" id="sigil_toc_id_19"><a class="calibre4" id="bookmark5"></a><span class="calibre5">24. BÖLÜM</span></h3>

  <p class="calibre1">Clarice Starling hademe odasındaki telefondan kamyoneti aradı.</p>

  <p class="calibre1">"Crawford."</p>

  <p class="calibre1">"Koğuşun dışındaki paralı telefondan arıyorum," dedi Starling. "Dr. Lecter Batı Virginia’daki böceğin kelebek olup olmadığını sordu. Fazla ayrıntıya girmedi. Buffalo Bill’in Catherine Martin’e ihtiyacı olduğunu, çünkü -onun sözcüklerini kullanıyorum- ‘memeleri olan bir deri yelek istediğini’ söyledi. Dr. Lecter değiş tokuş yapmak istiyor. Senatörden ‘daha ilginç’ bir teklif bekliyor."</p>

  <p class="calibre1">"Konuşmayı kesti mi?"</p>

  <p class="calibre1">"Evet."</p>

  <p class="calibre1">"Sence bir daha ne zaman konuşur?"</p>

  <p class="calibre1">"Birkaç gün içinde aynı şeyi bir daha yapmak ister sanırım, ama bence senatörden bir teklif alırsak acele etmekte yarar var."</p>

  <p class="calibre1">"Acelede haklısın, Starling. Batı Virginia’daki kız teşhis edildi. Detroit’ten kayıp bir kişi parmak izinden saptandı. Kimberly Jane Emberg adındaki yirmi iki yaşında bir kız yedi Şubattan beri Detroit’te kayıp. Şimdi kaçırılma tanığı arıyoruz Charlottesville adli tabibi en son on bir Şubatta olmuş olabileceğini söylüyor."</p>

  <p class="calibre1">"Onu sadece üç gün sağ tutmuş demek."</p>

  <p class="calibre1">"Süreleri giderek kısalıyor Catherine Martin’i kaçıralı yaklaşık yirmi altı saat oldu.</p>

  <p class="calibre1">Lecter eğer bir yardımda bulunacaksa bunu ilk konuşmanızda yapması gerek sanırım. Ben Baltimore’dayım, kamyonetin bir hattı sana bağlı. Eğer biraz dinlenmek istersen hastanenin az ilerisinde HoJo’da sana bir oda ayırttım."</p>

  <p class="calibre1">"Bay Crawford, Dr. Lecter çok kuşkulu, kendisine iyi bir şey vermeyeceğinizden emin. Buffalo Bill hakkında söylediklerini benim hakkımda bazı özel bilgiler karşılığında verdi. Onun sorduğu şeylerle olay arasında bir bağ olduğunu sanmıyorum. Sorularını bilmek ister misiniz?"</p>

  <p class="calibre1">"Hayır."</p>

  <p class="calibre1">"Onun için yanıma ses alma aygıtı vermediniz, değil mi? Kimsenin duyamayacağı şeyleri kendisine söylememin daha kolay olacağını düşündünüz."</p>

  <p class="calibre1">"Sana bir olasılık daha. Ya senin kararlarına güveniyorsam, Starling? Ya sana tam olarak güveniyorsam ve seni bir sürü tahminciden kurtarmak istiyorsam? O zaman yanına ses bandı aldırır mıydım?"</p>

  <p class="calibre1">"Hayır, efendim. Dr. Lecter’e ne önerebiliriz?"</p>

  <p class="calibre1">"Sana bir iki şey gönderiyorum. Eğer dinlenmek istemezsen beş dakika sonra orada olur."</p>

  <p class="calibre1">"Şimdi yapmayı yeğlerim," dedi Starling. "Gelenlere Alonzo’yu istemelerini söyleyin. Alonzo’ya onu Sekizinci Bölüm dışındaki koridorda beklediğimi söyleyin."</p>

  <p class="calibre1">"Beş dakika," dedi Crawford.</p>

  <p class="calibre1">Starling yerin altındakilere dinlenme odasının muşamba zemininde aşağı yukarı yürümeye başladı. Odadaki tek parlak şey kendisiydi.</p>

  <p class="calibre1">Kendimizi olacaklara geniş çayırlarda ya da düzenli taş döşeli yollarda hazırladığımız pek enderdir. Bunu daha çok penceresiz yerlerde, hastane koridorlarında, çatlak plastik kaplı koltukları ve Cinzano kül tablaları olan yerlerde yaparız. Çok az zamanımız varken böyle yerlerde yapacağımız jestleri gözden geçirir, kaderin karşısında korkup kaldığımızda neler yapacağımızı düşünürüz. Starling bunu bilecek kadar yaşlıydı. Odanın kendisini etkilemesine izin vermedi.</p>

  <p class="calibre1">Sonra yüzünü yıkadı ve dışarı çıktı.</p>

  <p class="calibre1">Hademe Alonzo, Crawford’dan gelen paketle onu koridorda bekliyordu. Pakette bir haritayla talimatlar vardı. Starling talimatı koridor ışığında okuduktan sonra Barney’in kendisini içeri alması için zile bastı.</p>
</body>
</html>
