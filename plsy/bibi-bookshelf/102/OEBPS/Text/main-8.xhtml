<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h3 class="calibre3"><a class="calibre4" id="bookmark0"></a><span class="calibre5">38. BÖLÜM</span></h3>

  <p class="calibre1">Cankurtaranın arkasında genç hastabakıcı savrulmaya karşı tutunarak telsiziyle acil durum odasındaki amirine durum raporu veriyordu.</p>

  <p class="calibre1">"Baygın ama yaşamsal belirtileri iyi. Tansiyonu normal. On üçe dokuz. Nabız seksen beş. Yüzünde kesikler var, bir göz kapanmış. Kafada kurşun yarası olabilir, bilemiyorum."</p>

  <p class="calibre1">Arkasındaki sedyeye sıkılı yumruk örtünün altında gevşedi. Sağ el uzanıp göğsü saran bandın ucunu buldu.</p>

  <p class="calibre1">”Başına fazla bir baskı yapmaktan korkuyorum, sedyeye alırken kasılma gördüm.</p>

  <p class="calibre1">Evet, Fowler durumunda tutuyoruz."</p>

  <p class="calibre1">Genç adamın ardında el sargı bezini alıp gözlerini sildi.</p>

  <p class="calibre1">Hastabakıcı arkasında bir soluk sesi duydu, dönüp bakınca kanlı yüzle karşılaştı ama kulağının arkasına inen tabancayı göremedi.</p>

  <p class="calibre1">Trafik sıkışıklığı nedeniyle cankurtaran altı şeritli bir yol üzerinde yavaşlamıştı, arkadan gelen araçlar şaşkın bir halde korna çalıyor, cankurtaranı sollamak istemiyorlardı. Trafikte iki egzoz patırtısı işitildi, sonra cankurtaran yeniden hareket edip sağ şeride geçti..</p>

  <p class="calibre1">Havaalanı çıkışı yaklaşıyordu. Cankurtaran ışıkları yanıp sönerek, sireni yükselip azalarak sağ şeritten giderken, birden ışıkları söndü, sireni sustu ve Memphis Uluslararası Havaalanı yoluna girdi. Doğruca yeraltındaki büyük garajın otomatik kapısına gitti. Bilet makinesinden bir bilet almak için aralanan camdan kanlı bir el uzandı. Ve cankurtaran tüneli geçip yeraltındaki park yerinde kayboldu.</p>

  <h3 class="calibre3" id="sigil_toc_id_30"><a class="calibre4" id="bookmark1"></a><span class="calibre5">39. BÖLÜM</span></h3>

  <p class="calibre1">Clarice normal olarak Crawford’un Arlington’daki evini merak ederdi ama araba radyosunda duyduğu Dr. Lecter’in kaçış haberi kafasını altüst etmişti.</p>

  <p class="calibre1">1950’lerden kalma çiftlik tipi evin önüne geldiğinde sadece sol taraftaki loş ışığın Bella’nın yattığı odadan gelip gelmediğini düşündü. Kapı zili gereğinden gürültülü gibiydi.</p>

  <p class="calibre1">Crawford kapıyı ikinci çalışında açtı. Üzerinde bol bir hırka vardı, kordonsuz bir telefonda konuşuyordu "Memphis’te Copley." dedi Kızın içeri girmesini işaret ederek telefonu kulağından ayırmadan öne geçti. Starling’i eskiden geniş bir garaj olduğu anlaşılan çalışma odasına götürdü. Odada bir masa, bir kanepe, koltuklar ve bir bilgisayar vardı. Halı beton zemin üzerine serilmiş gibiydi Crawford oturmasını işaret etti. Eliyle telefonu örttü. "Starling, doğru olmadığını biliyorum ama Memphis’te Lecter’e herhangi bir şey verdin mi?"</p>

  <p class="calibre1">"Hayır."</p>

  <p class="calibre1">"Hiçbir şey."</p>

  <p class="calibre1">"Hiç."</p>

  <p class="calibre1">"Resimlerini falan hücresinden almışsın."</p>

  <p class="calibre1">"Ama ona vermedim. Hepsi çantamda. O bana dosyayı verdi. Aramızda geçen tek şey dosyaydı"</p>

  <p class="calibre1">Crawford telefon kulaklığını çenesinin altına sıkıştırdı. "Copley, tümü palavra bunların. Aramayı bir an önce hızlandırmanı istiyorum. Doğrudan doğruya Başkana ve TSB’ye Bağlantı kesilmesin Burroughs da biliyor, evet." Telefonu kapatıp cebine soktu.</p>

  <p class="calibre1">"Kahve içer miydin, Starling? Ya da kola?"</p>

  <p class="calibre1">"Dr. Lecter’e bir şeyler verildiği de ne demek oluyor’?"</p>

  <p class="calibre1">"Chilton senin ona kelepçelerini açacak bir şey vermiş olacağını söylüyor. Bunu isteyerek yapmadığını, sadece acemilik olduğunu iddia ediyor." Crawford’un gözleri kimi zaman öfkeli kaplumbağa gözlerini andırırdı. Kızın bu haberi nasıl algıladığına dikkat ediyordu. "Chilton seni tavlamaya mı çalıştı, Starling? Derdi bu mu?"</p>

  <p class="calibre1">"Olabilir. Şekerli olsun lütfen."</p>

  <p class="calibre1">Crawford mutfağa geçince Starling derin bir soluk alıp çevresine bakındı. Yatakhanede ya da kışlada yaşıyorsan bir evde bulunmak huzur verici bir şeydir. Ayaklarının altında dünyasının sarsıldığı bu anda bile bu evde olmak onu rahatlatıyordu.</p>

  <p class="calibre1">Crawford fincanlarla aşağı geliyordu. Ayağında mokasenleriyle boyu bir santim kısalmıştı. Starling kahvesini alırken gözleri hemen hemen aynı düzeydeydi.</p>

  <p class="calibre1">"Copley cankurtaranı henüz bulamadıklarını söyledi. Bütün Güney polisi alarma geçirilmiş."</p>

  <p class="calibre1">Starling başını salladı. "Ayrıntıları bilmiyorum. Radyo haberlerinde sadece Dr. Lecter’in iki polisi öldürüp kaçtığını söylediler."</p>

  <p class="calibre1">"İki gardiyan." Crawford bilgisayarının ekranına baktı. "Adları Boyle ve Pembry. Onları görmüş müydün?"</p>

  <p class="calibre1">Starling başını salladı. "Beni oradan dışarı çıkarmışlardı. İyi insanlara benziyorlardı.” <span class="calibre8">Chilton’un ardından gelen Pembry, huzursuz kararlı ama saygılı. Şimdi benimle gel, demişti. Ellerinde ve alnında karaciğer lekeleri vardı. Ölü şimdi, lekelerin altında sapsarı.</span></p>

  <p class="calibre1">Starling birden fincanını bıraktı. Derin bir soluk alıp bir an tavana baktı. "Nasıl yapmış?"</p>

  <p class="calibre1">"Copley cankurtaranla kaçtığını söyledi, öğreneceğiz. Sen uyuşturucu kağıt konusunda ne yaptın?"</p>

  <p class="calibre1">Starling öğleden sonrayı Krendler’in emriyle kağıtlarla uğraşarak geçirmişti. "Bir şey çıkmadı. Yeni bir test daha yapıyorlar ama en az on yıllık. Nasıl kaçmış, Bay Crawford?"</p>

  <p class="calibre1">"Bilmek istiyor musun?"</p>

  <p class="calibre1">Starling başını salladı.</p>

  <p class="calibre1">"Öyleyse anlatayım Lecter’i ağır yaralı Pembry sanarak cankurtarana koymuşlar."</p>

  <p class="calibre1">"Üzerinde Pembry’nin üniforması mı varmış? Aşağı yukarı aynı boydaydılar."</p>

  <p class="calibre1">"Pembry’nin üniformasını giydiği gibi Pembry’nin yüzünün bir parçasını da almış. Bir kilo kadar da Boyle’dan almış Pembry’nin cesedini su geçirmez şilte kılıfı ve çarşafa sarıp asansörün üstüne yerleştirmiş Üniformayı giymiş, kendisini hazırlamış ve yere yattıktan sonra paniği başlatmak için tavana iki el ateş etmiş. Tabancayı ne yaptığını bilemiyorum, belki de arka cebine saklamıştır. Sedyeciler geliyor ondan sonra, her taraf eli silahlı polisle dolu. Sedyeciler acil durumda yaptıklarını yapıyorlar kanı durdurmak için bir turnike, acele bir sargı ve hemen oradan çıkıyorlar. Görevlerini tam olarak yapıyorlar. Cankurtaran hastaneye kadar gidememiş. Polis hâlâ arıyor. Cankurtaran hastabakıcıları konusunda kaygılıyım. Copley ses bantlarının dinlendiğini söylüyor.. Cankurtaranlar iki kere çağrılmışlar. Lecter’in uzun zaman yerde beklememek için havaya ateş etmeden telefonla çağırdığını sanıyorlar. Dr. Lecter eğlenmeyi sever."</p>

  <p class="calibre1">Starling, Crawford’un sesindeki o acılığı daha önce hiç duymamıştı. Acılığı zayıflıkla bir tutmaktan korktu.</p>

  <p class="calibre1">"Bu kaçış Dr. Lecter in yalan söylediği anlamına gelmez," dedi "Evet birine yalan söylüyordu - ya bize ya Senatör Martin’e - ama belki de ikimize birden değil. Senatör Martin’e adamın adının Billy Rubin olduğunu bundan başka bir şey bilmediğini söyledi. Bana transseksüel olma hayalleri kuran biri olduğunu söyledi. Cinsiyet değiştirme kuramına dayanarak."</p>

  <p class="calibre1">"Biliyorum, raporunu okudum. Ama kliniklerden ad listeleri gelmeden yapacağımız bir şey yok. Alan Bloom bölüm başkanlarına kendisi gitti. Araştırma yaptıklarını söylüyorlar. Onlara inanmak zorundayım."</p>

  <p class="calibre1">"Bay Crawford, başınız dertte mi?"</p>

  <p class="calibre1">"Mazeret izni almam istendi. FBl’da yeni bir ekip var şimdi. Başsavcılıktan ‘elemanlar’. Krendler’dan yani."</p>

  <p class="calibre1">"Patron kim?".</p>

  <p class="calibre1">"Resmen FBI Başkan Yardımcısı John Golby. Onunla çok yakın olduğumuzu kabul edelim. John iyi bir insandır. Peki ya sen, senin başın dertte mi?"</p>

  <p class="calibre1">"Krendler kimliğimi geri verip okula dönmemi söyledi."</p>

  <p class="calibre1">"Bu Lecter’i ziyaretinden önceydi. Bu öğleden sonra Mesleki Sorumluluk Bürosuna bir mesaj gönderdi. Akademinin senin yeterliliğinin yeniden değerlendirilmesini istiyor. John Brigham bunu az önce Quantico’daki öğretmenler toplantısında görmüş. Onlara verip veriştirmiş hemen, durumu da telefonla bana bildirdi."</p>

  <p class="calibre1">"Bu çok mu kötü?"</p>

  <p class="calibre1">"Seni dinlemek zorundalar. Ben senin yeterliliğine kefil olurum ve bu iş burada biter. Ama derslerine daha fazla devam etmeyecek olursan, yeterlilik falan beklemeden ikmale bırakırlar. O zaman ne olacağını biliyor musun?"</p>

  <p class="calibre1">"Evet, insanı ilk işe alan büroya gönderirler. Başka bir sınıfta bir yer bulunana kadar sekreterlik yaparsın."</p>

  <p class="calibre1">"Sana sonraki sınıfta bir yer garanti edebilirim, ama derslere girmediğin takdirde ikmale bırakılmanı önleyemem."</p>

  <p class="calibre1">"Şu halde ya okula dönüp bu işi bırakıyorum, ya da..."</p>

  <p class="calibre1">"Öyle."</p>

  <p class="calibre1">"Siz ne yapmamı istiyorsunuz?"</p>

  <p class="calibre1">"Senin görevin Lecter’di. Bunu yaptın. İkmale kalmayı göze almanı istemem. Bu senin yarım, hatta bir yılına mâl olur."</p>

  <p class="calibre1">"Ya Catherine Martin?"</p>

  <p class="calibre1">"Adamın aşağı yukarı kırk sekiz saati vardı, bu gece yarısı dolacak kırk sekiz saat.</p>

  <p class="calibre1">Onu yakalayamazsak sanırım yarın ya da öbür gün öldürecektir kızı."</p>

  <p class="calibre1">"Elimizde sadece Lecter yoktu ama."</p>

  <p class="calibre1">"Şimdiye kadar sabıkalı altı William Rubin bulundu. Hiçbiri aradığımız kişiye benzemiyor. Böcek dergileri listesinde Billy Rubin yok. Bıçakçılar Derneği son on yılda sadece on fildişi alerjisi yakası biliyor. Onları da kontrol ediyoruz. Elimizde başka ne vardı? Klaus henüz teşhis edilmedi. İnterpol, Marsilya’dan Norveçli bir denizcinin kaybolduğunu bildirdi, Klaus Bjetland adında biri. Norveç yetkilileri denizcinin diş kayıtlarını arıyor. Kliniklerden bir şey elde edersek ve zamanın da varsa, yardım edebilirsin. Starling?"</p>

  <p class="calibre1">"Efendim, Bay Crawford."</p>

  <p class="calibre1">"Okula dön."</p>

  <p class="calibre1">"Onu kovalamamamı istemeseydiniz beni o cenaze evine götürmezdiniz, Bay Crawford."</p>

  <p class="calibre1">"Doğru. Ama o zaman da böceği bulamazdık. Silahını teslim etme. Quantico güvenlidir, ama Lecter ölü ya da diri ele geçene kadar Quantico dışında olduğunda silahını taşımalısın."</p>

  <p class="calibre1">"Ya siz? Sizden nefret ediyor. Yani, bu konuyu düşünmüş olmalı."</p>

  <p class="calibre1">"Peki çok cezaevinde pek çok kişi bunu düşünmüştür, Starling. Bu günlerden birinde bu konuda bir şeyler yapmak isteyebilir, ancak şimdi işi başından aşkın. Serbest olmak çok keyif verici bir şeydir ve bunu öyle harcamak istemez. Bu ev de göründüğünden daha güvenlidir."</p>

  <p class="calibre1">Crawford’un cebindeki telefon çaldı. Masanın üstündekinin de ışığı yandı. Crawford bir dakika dinledikten sonra, "Tamam," deyip kapattı telefonu.</p>

  <p class="calibre1">"Memphis havaalanı yeraltı garajında cankurtaranı bulmuşlar." Başını salladı. "Hastabakıcılar arkadaymış. İkisi de ölü." Crawford gözlüğünü çıkarıp temizlemek için mendilini arandı.</p>

  <p class="calibre1">"Starling, Srnithsonian, Burroughs’u arayıp seni sormuş. Pilcher. Böcek konusundaki araştırmayı bitirmek üzereler. O konuda bir rapor yazıp sürekli dosya için imza atmanı istiyorum. Böceği sen buldun ve kayıtlara öyle geçmesini istiyorum. Bunu yapar mısın?"</p>

  <p class="calibre1">Starling ölesiye yorgundu. "Elbette," dedi.</p>

  <p class="calibre1">"Arabanı garajda bırak. İşin bitince Jeff seni Quantico’ya götürür."</p>

  <p class="calibre1">Starling evden çıkınca hemşirenin nöbet tuttuğu perdesi inik ışıklı pencereye baktı,</p>

  <p class="calibre1">sonra Crawford’a döndü.</p>

  <p class="calibre1">"Her ikinizi de düşünüyorum, Bay Crawford. "Teşekkür ederim, Starling."</p>

  <h3 class="calibre3" id="sigil_toc_id_31"><a class="calibre4" id="bookmark2"></a><span class="calibre5">40. BÖLÜM</span></h3>

  <p class="calibre1">"Dr. Pilcher sizi Böcek Bahçesinde bekleyeceğini söylemişti. Bayan Starling. Sizi oraya götüreyim;" dedi bekçi.</p>

  <p class="calibre1">Böcek Bahçesi böcek sesleri ve çıtırtılarıyla dolu büyük bir salondu. Canlı böceklerin bulunduğu kafesler ve cam bölmelerle dolu bu salon her zaman çocuklarla kaynardı. Geceleri kendi başlarına kalan böcekler durmadan bir şeyler yapıyorlardı. Bölmelerden bazıları kırmızı ışıkla aydınlatılmıştı.</p>

  <p class="calibre1">Bekçi kapıdan, "Dr. Pilcher!" diye seslendi.</p>

  <p class="calibre1">"Buradayım." Pilcher elindeki fenerin ışığını havaya tuttu.</p>

  <p class="calibre1">"Bayanı sonra siz aşağı indirir misiniz?"</p>

  <p class="calibre1">"Elbette, teşekkür ederim."</p>

  <p class="calibre1">Starling çantasından kendi küçük el fenerini çıkarıp düğmesine basınca pillerin bitmiş olduğunu gördü. Birden öfkelenince çok yorgun olduğunu ve kendini tutması gerektiğini hatırladı.</p>

  <p class="calibre1">"Nasılsınız, Bayan Starling?"</p>

  <p class="calibre1">"Dr. Pilcher?"</p>

  <p class="calibre1">"Neden ‘Profesör Pilcher’ değil ki?"</p>

  <p class="calibre1">"Siz profesör müsünüz?"</p>

  <p class="calibre1">"Hayır, ama doktor da değilim. Ama sizi gördüğüne sevinen bir insanım. Böceklere bakmak ister miydiniz?"</p>

  <p class="calibre1">"Elbette. Dr. Roden nerede?"</p>

  <p class="calibre1">"Son iki gecedir çok çalıştığından sonunda dayanamadı. Üzerinde çalışmaya başlamamızdan önce böceği görmüş müydünüz?"</p>

  <p class="calibre1">"Hayır."</p>

  <p class="calibre1">"Aslında lapaya dönüşmüştü."</p>

  <p class="calibre1">"Ama ne olduğunu anlayabildiniz, değil mi?"</p>

  <p class="calibre1">"Evet." Pilcher bir kafesin önünde durdu. "Önce Pazartesi günü getirdiğinize benzeyen bir kelebek göstereyim. Eşi değil ama aynı ailedendir." Fenerin ışığı kanatları katlı olarak küçük bir dal parçası üstün de duran iri bir mavi kelebeği aydınlattı. Pilcher böceğe doğru üfleyince kelebek kanatlarını açtı. "Bu pek sık rastlanan bir türdür. Ama Klaus örneğindeki kelebek çok farklıdır, gelin."</p>

  <p class="calibre1">Odanın bir ucunda cam bir bölmenin önünde bir demir çubuk vardı. Cam kavanoz çocukların erişemeyeceği uzaklıktaydı ve üstü örtülüydü. Yanında küçük bir hava nemlendirici çalışıyordu.</p>

  <p class="calibre1">"İnsanların parmaklarını korumak için bunu cam bölmede saklıyoruz, sokarlar çünkü. Nemli havayı sevdiği için kavanoz da nemi içeride tutuyor." Pilcher kavanozu iki kenarından tutup öne çekti, kapağını açıp üstündeki ışığı yaktı.</p>

  <p class="calibre1">"Bu Kurukafa Kelebeğidir. Latince adı Acherontia styx Cehennemin iki nehrinden almıştır adını. Sizin aradığınız adam da cesetleri nehirlere atıyor diye okumuştum."</p>

  <p class="calibre1">"Evet. Bu ender rastlanan bir tür müdür?"</p>

  <p class="calibre1">"Dünyanın bu kısmında, evet."</p>

  <p class="calibre1">"Nereden gelir öyleyse?"</p>

  <p class="calibre1">"Malezya’dan. Atropos adında bir Avrupa türü varsa da bu ve Klaus’un ağzındaki Malezya’dan gelmiştir."</p>

  <p class="calibre1">"Şu halde biri bunu yetiştirdi."</p>

  <p class="calibre1">Pilcher başını salladı. "Evet. Malezya’dan yumurtaya da pupa halinde gönderilmiş olmalı. Bugüne kadar tutsaklıkta onları yumurtlatan olmadı. Çiftleşirler ama yumurtlamazlar. En güç yanı da ormanda tırtıl halinde bulunmasıdır. Ondan sonra yetiştirilmeleri kolaydır."</p>

  <p class="calibre1">"Sokar demiştiniz."</p>

  <p class="calibre1">"Evet, hortumu sert ve güçlüdür, insanın parmağına batırıverir tehlikeyi görünce. Olağanüstü bir silahtır bu ve saklanan örneklerde alkol tarafından etkilenmez. O yüzden teşhis etmemiz kolay oldu zaten."</p>

  <p class="calibre1">"Bu nereden geldi dersiniz?"</p>

  <p class="calibre1">"Malezya hükümetiyle bir alışveriş olmalı. Karşılığında ne verdiğimizi bilemem."</p>

  <p class="calibre1">"Peki, böyle bir şey için gümrüğe nasıl bir beyanda bulunulur? Giriş bulunabilir mi? Malezya gümrüğümden nasıl çıkarılır?"</p>

  <p class="calibre1">"Aceleniz var, biliyorum. Bakın, yapılması gerekenleri ve gerekirse nasıl bir ilan vereceğinizi falan hep yazdım buraya. Haydi, şimdi sizi aşağı indireyim."</p>

  <p class="calibre1">Büyük salonu konuşmadan geçtiler. Starling asansörün ışığında Pilcher’in de kendisi kadar yorgun olduğunu gördü.</p>

  <p class="calibre1">"Bu iş için geciktiniz," dedi. "Ama çok iyi bir şey becerdiniz..."</p>

  <p class="calibre1">"Onu yakalayacaklarını umarım. Böceği yetiştiriyorsa ihtiyacı olan bir iki kimyasal maddeyi de yazdım... Bayan Starling, sizi daha iyi tanımak isterdim."</p>

  <p class="calibre1">"Bir fırsat bulunca sizi ararım belki de."</p>

  <p class="calibre1">"Bunu mutlaka yapmalısınız."</p>

  <h3 class="calibre3" id="sigil_toc_id_32"><a class="calibre4" id="bookmark3"></a><span class="calibre5">41. BÖLÜM</span></h3>

  <p class="calibre1">Catherine Martin Baker o iğrenç karanlık içinde. Gözkapakları ardında karanlık. Uyukladığı o birkaç saniyede karanlığın içine dolduğunu hissediyor. Sinsice geliyor karanlık; burnundan kulaklarından içeri giriyor, nemli karanlık parmakları gövdesinin her bir deliğini yokluyor. Bir eliyle ağzını, ötekiyle cinsel organını örtüyor, kulağının birini şilteye bastırıp sadece bir tek kulağını feda ediyor karanlığa. Karanlıkla gelen bir sesle uyanıyor. Artık tanıdığı bir ses, bir dikiş makinesi. Hızı değişken. Yavaş, şimdi hızlı.</p>

  <p class="calibre1">Yukarıda bodrumda ışıklar yanıyor, kuyu kapağının açıklığında soluk sarı bir yuvarlak var. Köpek bir iki kere bağırdı, o garip ses onunla konuşuyor şimdi.</p>

  <p class="calibre1">Dikiş. Burada öylesine olmayacak, bir şey ki dikiş. Dikiş ışığa aittir. Kendi çocukluğunun aydınlık dikiş odası gözlerinin önünde. kâhyaları Bea Love makine başında küçük kedisi rüzgarda dalgalanan perdeye pençe atıyor.</p>

  <p class="calibre1">Köpekle konuşan ses bütün hayalleri dağıtıyor.</p>

  <p class="calibre1">"Sevgilim, bırak onu. Bir iğne batarsa ne yaparız sonra? İşim bitti sayılır. Evet, sevgilim. İşimiz bitince sana mama vereceğim."</p>

  <p class="calibre1">Catherine ne kadardır adamın elinde tutsak olduğunu bilmiyordu. İki kez yıkanmıştı, sonuncusunda ışığın altında ayakta durmuş, adamın vücudunu görmesini istemişti. Ama onun göz kamaştırıcı ışığın ardından bakıp bakmadığını bilemiyordu. Catherine Baker çıplakken bir şaheserdi. Bunu bilirdi. Kuyudan çıkmak istiyordu. Kendi kendine yıkanırken, sevişecek kadar yakın olmak dövüşecek kadar yakın olmaktır diyordu. Çok az yemek yiyordu ve onun için gücü varken istiyordu bunu. Onunla boğuşacağını biliyordu. Bunu yapabileceğini de. Belki de önce onunla yatmaktı en iyisi, gücünü tüketene kadar arka arkaya düzüşmek. Bacaklarını adamın boynuna bir sarabilse işini iki saniyede bitireceğinden emindi. <span class="calibre8">Bunu yapabilir miyim? Yaparım elbette.</span> Ama yıkanıp da yeni bir eşofman giydiğinde yukarıdan ses gelmemişti. Yıkanma kovası ince ipin ucunda yukarı çekilip yerine tuvalet kovası gönderilirken tekliflerine bir karşılık alamamıştı.</p>

  <p class="calibre1">Şimdi saatler sonra dikiş makinesinin, sesini dinliyordu. Ona seslenmedi. Bir süre sonra, belki bin solukluk bir süre sonra, onun köpekle konuşarak yukarı çıktığını duydu. Bodrum ışığını açık bırakmıştı. Kimi zaman böyle yapıyordu.</p>

  <p class="calibre1">Yukarıda ayak sesleri. Köpek uluyor. Adam gidiyor olmalı. Kimi zaman uzun bir süre ortadan yok oluyordu.</p>

  <p class="calibre1">Zaman akıp geçti. Küçük köpek mutfakta dolaşıyor, yerde bir şeyler sürüklüyordu, belki de yemek çanağını. Yerleri tırmalıyordu. Yine havlama sesleri, ama köpek hemen başının üstündeki mutfakta olduğu zamanlar gibi değil, daha uzaktan. Küçük köpek mutfakta değildi çünkü. Burnuyla kapıyı açıp bodruma inmiş fareleri kovalıyordu.</p>

  <p class="calibre1">Catherine Martin şiltesinin altını yokladı. Bulduğu bir tavuk kemiğini kokladı. Kemiğe yapışık et ve yağ parçalarını yememek çok güçtü. İnsanın başını döndüren karanlıkta ayağa kalktı. Kuyunun içinde kendisin den başka şiltesi, üzerindeki eşofman, plastik tuvalet kovası ve soluk sarı ışığa uzanan incecik ipten başka bir şey yoktu.</p>

  <p class="calibre1">Düşünebildiği her an hep ayni şeyi düşünmüştü. Ayakları ucunda yükselip ipi tuttu. Sallamak mı iyiydi, çekmek mi? Bin soluk süresince düşündü yine. Çekmekti en iyisi.</p>

  <p class="calibre1">Pamuk ipliği beklediğinden de çok gerildi. Bu kere daha yukarıdan tutup çekti, kolunu bir yandan öteki yana sallıyor, ipin başı üzerinde, açıklığın kenarına sürtünüp kopacağını umuyordu. Omzu ağrıyana kadar salladı. <span class="calibre8">Ne olur yukarıdan kop</span> . İp kopup yüzüne düştü.</p>

  <p class="calibre1">Catherine Martin ip başı ve omuzlarına dökülmüş bir halde oturdu. Ne kadar ipi olduğunu bilemiyordu. Dolanmamasına dikkat etmeliydi.</p>

  <p class="calibre1">İpi koluyla ölçerek yere serdi. On dört kol boyu sarmıştı. İp kuyunun ağzına yakın yerinden kopmuştu.</p>

  <p class="calibre1">Catherine üzerinde et olan tavuk kemiğini ipin koyanın koluna bağlı tarafına sağlamca bağladı.</p>

  <p class="calibre1">Şimdi işin güç yanı gelmişti.</p>

  <p class="calibre1">İpin serbest ucunu bileğine bağlayıp düğümü dişleriyle sıkıştırdı.</p>

  <p class="calibre1">Sonra yerdeki ipten mümkün olduğu kadar uzaklaştı. Kovayı kulpundan tutup salladı ve tepesindeki yuvarlak ışığa doğru fırlattı. Plastik kova açıklığa erişemeden kuyu kapağının altına çarptı ve Catherine’in omzuna düştü. Küçük köpek daha yüksek sesle havladı.</p>

  <p class="calibre1">Catherine aynı şeyi bir daha, bir daha yaptı. Üçüncü atışında düşen kova kırık parmağına çarpınca ağrısı geçene kadar duvara yaslanıp beklemek zorunda kaldı. Beşinci atışta kova delikten geçmiş, kapağın üstünde bir yere düşmüştü. Delikten ne kadar uzaktaydı acaba? Catherine ipi hafifçe çekince kovanın başının üstündeki tahta kapakta sürtündüğünü duydu.</p>

  <p class="calibre1">Köpek daha yüksek sesle havladı.</p>

  <p class="calibre1">Kovayı delikten aşağı çekmemeliydi ama deliğe de yakın getirmeliydi.</p>

  <p class="calibre1">Bodrumun mankenlerle ve aynalarla dolu bir odasında olan köpek dikiş makinesinin altındaki iplikleri kokluyor, gürültünün geldiği yana bakıyordu. Karanlık tarafa gidip gidip havlıyor, sonra yine geri dönüyordu.</p>

  <p class="calibre1">Bodrumda hafifçe yankılanan bir ses.</p>

  <p class="calibre1">"Değerliiiiim!"</p>

  <p class="calibre1">Küçük köpek olduğu yerde sıçrayıp havlamaya başladı. Havladıkça tombul gövdesi titriyordu.</p>

  <p class="calibre1">Şimdi de ıslak bir öpücük sesi.</p>

  <p class="calibre1">Köpek yukarıdaki mutfağa baktı ama ses oradan gelmiyordu.</p>

  <p class="calibre1">Yemek yerken çıkan bir şapırtı sesi. "Haydi gel, Değerliim, gel haydi, Sevgilim."</p>

  <p class="calibre1">Köpek karanlığa doğru yürüdü.</p>

  <p class="calibre1">Kovaya bağlı tavuk kemiğinin kokusunu almıştı. Kuyunun kenarına sürtünüp havladı yine.</p>

  <p class="calibre1">"Haydi, Sevgilim. Haydi gel, Değerlim."</p>

  <p class="calibre1">Şap şap şap.</p>

  <p class="calibre1">Küçük köpek kuyunun tahta kapağı üstüne atladı. Koku oradan geliyordu, delikle kova arasından. Küçük köpek kararsızlıkla havladı kovaya. Tavuk kemiği hafifçe titredi.</p>

  <p class="calibre1">Burnunu ön ayakları arasına yerleştirip çömelen hayvan uzun uzun havladı bir yandan kuyruğunu sallarken. Sonra kemiğin üstüne atlayıp dişleri arasına aldı. Kova küçük köpeği kemikten uzaklaştırmaya çalışıyor gibiydi. Köpek sımsıkı kavradı kemiği. Kova birden köpeği sırtüstü devirdi, hayvan doğrulmaya çalıştı, ama kova onu çekiyordu. Kova delikten geçerken köpeğin arka tarafı da delikle kova arasında sıkıştı. Hayvan son bir çabayla kendini yukarı atarken kova da kemikle birlikte aşağı düştü. Köpek delikten aşağı havladı uzun uzun. Sonra sadece kendisinin işiteceği bir ses duyup başını yana eğip bekledi. Yukarıda bir kapı kapanırken kuyudan atlayıp merdivenlere koştu.</p>

  <p class="calibre1">Catherine Martin Baker’in sıcak gözyaşları yanağından eşofmanına süzülüyordu. Artık öleceğinden kesinlikle emindi.</p>

  <h3 class="calibre3" id="sigil_toc_id_33"><a class="calibre4" id="bookmark4"></a><span class="calibre5">42. BÖLÜM</span></h3>

  <p class="calibre1">Crawford çalışma odasının ortasında elleri ceplerinde durmuş düşünüyordu. Yalnızdı. Bir fikir geliştirmeye çalışıyordu. Sonra California Motorlu Araçlar Dairesine bir teleks çekerek Dr. Lecter’in verdiği bilgiye göre, Raspail’in California’da Klaus’la birlikte olmak için aldığı karavan hakkında bilgi istedi. Ayrıca aynı plakalı arabaya Raspail dışında bir sürücüye trafik cezası kesilip kesilmediğinin araştırılmasını da istedi.</p>

  <p class="calibre1">Sonra büyük gazetelerin özel ilanlar bölümünde çıkmak üzere bir küçük ilan hazırladı:</p>

  <p class="calibre1"><span class="calibre2">21 yaşında balık etinde bir ihtiras çiçeği model hem nicelik hem de nitelikten anlayan bir erkek arıyor. El ve kozmetik modeli olarak beni dergilerdeki reklamlarda görmüşsünüzdür, şimdi de ben sizi görmek istiyorum. Mektubunuzla birlikte bir resminizi de gönderin.</span></p>

  <p class="calibre1">Crawford’un başı öne düştü, uyuklamaya başladı. Yeşil bilgisayar ekranı gözlüğünün camlarında küçük kareler oluşturuyordu.</p>

  <p class="calibre1">Ekranda satır satır yazı belirmeye başlamıştı. Görüntü sanki kendisini gıdıklamış gibi Crawford uykusu arasında başını salladı.</p>

  <p class="calibre1">Mesaj şöyleydi:</p>

  <p class="calibre1">Memphis’te Lecter’in hücresinde bulunan iki madde:</p>

  <p class="calibre1">1. Bir tükenmez kalem tüpünden yapılma kelepçe anahtarı. Kesikler sürtünmeyle yapılmış. Baltimore polisi yapım izlerini bulmak için hastane hücresinin araştırılmasını istedi.</p>

  <p class="calibre1">2. Kaçağın tuvaletinde bulunan kağıt. Aslı gönderiliyor. Yazı aşağıya çıkarıldı. Bir kopyası Langley’e gönderildi. Şifre bölümün Benson’un dikkatine.</p>

  <p class="calibre1">C 33 H 36 ILTN 406</p>

  <p class="calibre1">Bilgisayarın bip sesi Crawford’u uyandırmamıştı. Ama üç dakika sonra çalan telefonla uyandı. Ulusal Suç Bilgi Merkezinden Jerry Burroughs arıyordu.</p>

  <p class="calibre1">"Ekranını gördün mü, Jack?"</p>

  <p class="calibre1">"Bir saniye. Tamam, gördüm.”</p>

  <p class="calibre1">"Laboratuvar çözdü bile, Jack. Lecter’in tuvalete attığı kağıt. Chilton’un adının harfleri arasındaki sayılar insan safrasında <span class="calibre8">bilirubin</span> adıyla bilinen bir boya formülü - 0 33 H 36 N4 06. Laboratuvar bunun insan dışkısına rengini veren başlıca madde olduğunu söyledi. Lecter konusunda sen haklıydın, Jack. Onlarla gönül eğlendiriyordu. Senatör Martin için çok kötü oldu. Laboratuvar bilirubinin Chilton’un saç rengi olduğunu söylüyor. Tımarhane şakası diyorlar. Saat altı haberlerinde Chilton’u gördün mü?"</p>

  <p class="calibre1">"Hayır."</p>

  <p class="calibre1">"Billy Rubin’i aramaktan söz ediyordu. Sonra da bir televizyon muhabiriyle yemeğe çıktı. Lecter kaçtığında o yemekteymiş."</p>

  <p class="calibre1">"Lecter, Starling’e Chilton’un tıbbi bir diploması olmadığını ‘unutmamasını’ söylemiş," dedi Crawford.</p>

  <p class="calibre1">"Evet, raporda gördüm. Bence Chilton, Starling’i tavlamak istedi ve başaramadı. Aptal olabilir ama kör olmadığı da kesin. Kız nasıl?"</p>

  <p class="calibre1">"İyi sanırım. Yorgun ama."</p>

  <p class="calibre1">"Lecter onunla da dalga mı geçti dersin?"</p>

  <p class="calibre1">"Olabilir. Ama devam edeceğiz. Kliniklerin ne yaptıklarını bilemiyorum. Bu işi mahkeme kararıyla yaptırmamız gerekiyordu diye düşünüyorum. Onlara bağımlı olmaktan nefret ediyorum. Öğlene kadar bir haber alamazsak mahkeme yoluna başvuracağız."</p>

  <p class="calibre1">"Jack... dışarıda Lecter’in neye benzediğini bilen bir iki kişi var mı?"</p>

  <p class="calibre1">"Var elbette."</p>

  <p class="calibre1">"Şu anda bir yerlerde kahkahalarla gülüyordur."</p>

  <p class="calibre1">"Ama uzun bir süre için değil," dedi Crawford.</p>

  <h3 class="calibre3" id="sigil_toc_id_34"><a class="calibre4" id="bookmark5"></a><span class="calibre5">43. BÖLÜM</span></h3>

  <p class="calibre1">Dr. Hannibal Lecter, St. Louis’de lüks Marcus Otelinin kayıt bürosu önündeydi. Üzerinde boynuna kadar ilikli bir yağmurluk, başında kahverengi bir şapka vardı. Burnu ve yanakları temiz bir sargı beziyle sarılıydı.</p>

  <p class="calibre1">Kayıt defterini ‘Lloyd Wyman’ adına imzaladı. Adamın imzasını arabasındayken taklit etmeyi denemişti.</p>

  <p class="calibre1">"Ücreti nasıl ödeyeceksiniz, Bay Wyman?" diye sordu memur. "American Express kredi kartıyla." Dr. Lecter adama Lloyd Wyman’ın kartını uzattı.</p>

  <p class="calibre1">Salondan hafif bir piyano sesi geliyordu. Dr. Lecter barda burunları sarılı iki adam gördü. Orta yaşlı bir çift Cole Porter melodisi mırıldanarak asansöre doğru yürüyorlardı. Kadının bir gözü sarılıydı.</p>

  <p class="calibre1">Kayıt memuru, "Bay Wyman hastane garajını kullanabilirsiniz," dedi kartı geri verirken.</p>

  <p class="calibre1">"Biliyorum, teşekkür ederim." Lecter zaten Wyman’ın bagajında olduğu arabayı garaja park etmişti.</p>

  <p class="calibre1">Wyman’ın çantalarını küçük daireye taşıyan hademe de Wyman’ın beş dolarlıklarından birini aldı zahmetine karşılık.</p>

  <p class="calibre1">Dr. Lecter bir içkiyle bir sandviç ısmarlayıp duşa girdi. Uzun süre kapalı kalmasından sonra daire çok büyük görünüyordu Dr. Lecter’a. Odadan odaya dolaşmak zevk veriyordu.</p>

  <p class="calibre1">Pencerelerden St. Louis Kent Hastanesinin karşıdaki Myron ve Sadie Fleischer Pavyonunu görüyordu. Dünyanın en büyük yüz cerrahi merkezlerinden biriydi burası.</p>

  <p class="calibre1">Dr. Lecter’in yüzü buradaki plastik cerrahlardan yararlanamayacağı kadar iyi biliniyordu. Ama dünyada yüzü sargılı olarak dikkat çekmeden dolaşabileceği yerlerden biri de burasıydı.</p>

  <p class="calibre1">Yıllar önce bir kere Robert J. Brockman Kütüphanesinde psikiyatrik bir araştırma yaptığı sırada burada kalmıştı.</p>

  <p class="calibre1">Bir penceresi, birkaç penceresi olmak baş döndürücü bir şeydi. Karanlıkta pencere önünde durup içkisini keyifle içerken MacArthur Köprüsünden akan trafiğe baktı. Memphis’ten oraya kadar yaptığı beş saatlik otomobil yolculuğundan epey yorgun düşmüştü.</p>

  <p class="calibre1">Akşamın tek telaşı Memphis Havaalanının yeraltı garajında olmuştu. Park ettiği cankurtaranın arkasında alkol ve saf suyla temizlenmek pek kolay olmamıştı. Ancak bir kere hastabakıcı önlüğü giydikten sonra büyük garajda tek başına yolculuk eden birini bulmak fazla güçlük çıkarmamıştı. Bagajına eğilen adam arkasından Dr. Lecter’in geldiğini görmemişti bile.</p>

  <p class="calibre1">Dr. Lecter polisin kendisinin havaalanından uçağa bineceğini sanacak kadar aptal olup olmadığını merak ediyordu.</p>

  <p class="calibre1">Yarın ihtiyacı olan şeyleri alacaktı: saç boyası, traş takımı, bir güneş lambası, görünüşünü değiştirecek başka şeyler. Zamanı gelince de oradan gidecekti.</p>

  <p class="calibre1">Acele etmesine hiç gerek yoktu.</p>

  <h3 class="calibre3" id="sigil_toc_id_35"><b class="calibre5">44. BÖLÜM</b></h3>

  <p class="calibre1">Ardelia Mapp her zamanki gibi yatağında kitap okuyor ve radyo dinliyordu. Clarice Starling içeri girerken radyoyu kapattı. Starling’in süzgün yüzüne bakınca neyse ki, bir fincan ister misinden başka bir şey sormadı.</p>

  <p class="calibre1">"Bugün derse gelmediğin için talihlisin," dedi sonra. "Kim Won canımıza okudu. Doğru söylüyorum. Kore’de yerçekimi buradakinden fazla olmalı. Buraya gelince birden hafifliyorlar sanırım... John Brigham geldi."</p>

  <p class="calibre1">"Ne zaman?"</p>

  <p class="calibre1">"Az önce. Gelip gelmediğini sordu. Saçları taranmıştı. Biraz konuştuk. Eğer sıkışıksan ve atış talimi yapacak yerde ders çalışmak istersen, atış talimini hafta sonu yapabileceğimizi söyledi. Haber veririz dedim. İyi insan doğrusu."</p>

  <p class="calibre1">"Öyledir."</p>

  <p class="calibre1">"Bölümler arası maçta senin yer almanı istediğini biliyor muydun?"</p>

  <p class="calibre1">"Hayır."</p>

  <p class="calibre1">"Kadınlar maçında değil, genel yarışmalarda. Pekâlâ, Cuma günü sınavı için Anayasanın Dördüncü Ekini biliyor musun?"</p>

  <p class="calibre1">"Büyük bir kısmını biliyorum."</p>

  <p class="calibre1">"Pekâlâ, Chimel-California davası nedir?"</p>

  <p class="calibre1">"Orta öğretim kurumlarında arama yapma hakkı."</p>

  <p class="calibre1">"Peki, okullarda genel olarak araştırma yapma?"</p>

  <p class="calibre1">"Bilmiyorum."</p>

  <p class="calibre1">"Peki, Schneckloth kimdi?"</p>

  <p class="calibre1">"Ne bileyim ben?"</p>

  <p class="calibre1">"Çok çalışmamız gerekecek, kızım. Bende bütün notlar var."</p>

  <p class="calibre1">"Bu gece olmaz."</p>

  <p class="calibre1">"Bu gece değil, ama yarın da Cumaya hazırlanman gerekecek. Starling, Brigham sana söylememem için söz verdirdi, ama bu işten cezasız kurtulacağına inanıyor. Krendler’in iki gün sonra seni hatırlamayacağını söyledi. Notların iyi. Bunun altından kalkarsın." Mapp arkadaşının bitkin yüzüne baktı. "O zavallı için elinden geleni yaptın sen, Starling. Onun için yapabileceğinden fazlasını yaptın ve bunun için de başını derde soktun. Senin de bir şansa ihtiyacın var. Neden hemen yatmıyorsun? Ben de yatacağım zaten."</p>

  <p class="calibre1">"Ardelia, teşekkür ederim."</p>

  <p class="calibre1">Işıklar söndükten sonra Ardelia, "Starling?" dedi.</p>

  <p class="calibre1">"Efendim?"</p>

  <p class="calibre1">"Sence hangisi daha yakışıklı: Brigham mı, Bobby Lawrence mi?"</p>

  <p class="calibre1">"Yanıtlaması güç bir soru."</p>

  <p class="calibre1">"Brigham’ın omzunda bir dövme var, gömleğinin arasından gördüm. Ne yazıyor orada?"</p>

  <p class="calibre1">"Hiçbir fikrim yok."</p>

  <p class="calibre1">"Öğrenince bana da söyler misin?"</p>

  <p class="calibre1">"Hiç sanmam."</p>

  <p class="calibre1">"Ama ben sana Bobby’nin resimli donunu anlatmıştım." "Onun donunu pencereden gördün sadece."</p>

  <p class="calibre1">"Gracie mi söyledi bunu sana? Onun ağzını... "</p>

  <p class="calibre1">Starling uyumuştu bile.</p>

  <h3 class="calibre3" id="sigil_toc_id_36"><a class="calibre4" id="bookmark6"></a><span class="calibre5">45. BÖLÜM</span></h3>

  <p class="calibre1">Karısının yanında uyuklamakta olan Crawford sabah saat üçte aniden uyandı.</p>

  <p class="calibre1">Bella’nın solukları sıklaşmış ve yatakta kıpırdamıştı. Doğrulup karısının elini tuttu.</p>

  <p class="calibre1">"Bella?"</p>

  <p class="calibre1">Kadın derin bir soluk alıp bıraktı. Günlerdir ilk kez açılmıştı gözleri.</p>

  <p class="calibre1">Crawford yüzünü karısının yüzüne yaklaştırdı, ama kendisini gördüğünden emin değildi.</p>

  <p class="calibre1">"Bella, seni seviyorum, yavrum," dedi duyması olasılığına karşılık.</p>

  <p class="calibre1">Korku göğsünün duvarlarını yokluyor, evin içine girmiş bir yarasa gibi dönüp duruyordu. Birden yakaladı onu.</p>

  <p class="calibre1">Karısı için bir şey yapmak istedi, ne olursa olsun, ama elini bıraktığını hissetmesini de istemedi.</p>

  <p class="calibre1">Kulağını kadının göğsüne dayadı. Hafif bir çırpıntı duydu, sonra da kalbi durdu. Artık duyacak hiçbir şey yoktu, sadece garip, soğuk bir hışırtı vardı. Sesin kadının göğsünde mi yoksa kendi kulaklarında mı olduğunu anlayamadı.</p>

  <p class="calibre1">"Tanrı seni yanından ayırmasın," dedi Crawford sözlerinin gerçek olmasını dileyerek.</p>

  <p class="calibre1">Sonra karısını kucaklayıp göğsüne bastırdı kadının beyni ölürken. Çenesiyle kalmış olan birkaç tel saçını örten eşarbı iteledi. Ağlamadı. Bunu çok daha önce yapmıştı.</p>

  <p class="calibre1">Crawford karısına en iyi sabahlığını giydirdi, bir süre elini yanağına dayayarak yanında oturdu. Karısının dört köşe, becerikli bir eli vardı, şimdi iğneden delik deşik olmuş.</p>

  <p class="calibre1">Bahçeden geldiğinde elleri hep nane kokardı.</p>

  <p class="calibre1">Crawford yan odaya gitmeyi denedi, istediği zaman dönüp onu açık kapıdan görebilirdi. Karısının vücudunun kendisinden ayrı, törensel bir nesne olmasını, bekliyordu, yatakta kucakladığı kişiden ayrı ve artık kafasının içindeki yaşam arkadaşından ayrı. Ancak ondan sonra onları çağırabilirdi gelip onu almaları için.</p>

  <p class="calibre1">Boş elleri iki yanına sarkmış olarak pencere önünde durup bomboş doğuya baktı. Şafağı arıyor değildi; penceresi doğuya bakıyordu sadece.</p>

  <h3 class="calibre3" id="sigil_toc_id_37"><a class="calibre4" id="bookmark7"></a><span class="calibre5">46. BÖLÜM</span></h3>

  <p class="calibre1">"Hazır mısın,, Değerlim?"</p>

  <p class="calibre1">Küçük köpeği karnının üstüne alan Jame Gumb yatağının arkasına yaslanmıştı.</p>

  <p class="calibre1">Bay Gumb saçlarını az önce yıkadığı için başına bir havlu sarmıştı. Örtünün altında aranıp video göstericisinin uzaktan kumanda aletini bulup düğmesine bastı.</p>

  <p class="calibre1">İki ayrı bantı bir kasette toplayıp kendisine bir program, hazırlamıştı. Önemli hazırlıklar yaptığı zamanlarda bunu her gün bir kez izlerdi ve bir deri yüzmeden önce de mutlaka seyrederdi.</p>

  <p class="calibre1">Birinci kısım 1948 siyah beyaz haberlerden alınma titrek bir filmdi. Bayan Sacramento güzellik yarışmasının yarı finalleriydi.</p>

  <p class="calibre1">Bu mayolu yarışma için güzeller merdivenlerden sahneye çıkarken ellerinde çiçekler taşıyorlardı.</p>

  <p class="calibre1">Bay Gumb’ın köpeği filmi pek çok kez izlediğinden, müziği duyar duymaz, hemen arkasından sahibinin kendisini sıkıştıracağını bildiği için, gözlerini yumdu.</p>

  <p class="calibre1">Güzellik yarışmacıları tam da İkinci Dünya Savaşı günlerini andırıyorlardı Üzerlerinde Rose Marie Reid mayoları vardı ve içlerinden bazıları gerçekten güzeldiler. Bacakları da biçimliydi kimisinin, ama pek adaleli değildi ve dizlerde bir gevşeme vardı sanki.</p>

  <p class="calibre1">Gumb köpeği mıncıkladı.</p>

  <p class="calibre1">"Değerlim, geliyor işte, geliyor geliyor geliyor."</p>

  <p class="calibre1">Ve işte beyaz mayosuyla, elini uzatıp merdivenden çıkmasına yardım eden adama gülümseyerek teşekkür etmesiyle geliyordu. Kamera da güzeli izleyip baldırlarını gösteriyordu: <span class="calibre8">Anne.</span> Annesi işte.</p>

  <p class="calibre1">Bay Gumb’ın uzaktan kumanda aletine dokunması gereksizdi; filmi kopya ederken her istediğini yapmıştı. İşte şimdi film ters dönüyor, annesi merdivenlerden geri geri iniyor, genç adamdan gülümsemesini geri alıyordu; sonra yine öne yürüyordu, sonra yine geriye.</p>

  <p class="calibre1">O genç adama gülümsediğinde Gumb da gülümsüyordu.</p>

  <p class="calibre1">Annesinin grup arasında bir görüntüsü daha vardı ama ekranı dondurduğunda çok bulanık görünüyordu. Filmi hızlı çevirip bir anlık görüntüsüyle yetinmek daha doğruydu:</p>

  <p class="calibre1">Annesi öteki güzellerle birlikte kazananları kutluyordu.</p>

  <p class="calibre1">Bundan sonraki filmi Chicago’da bir motelde kablolu yayından kopya etmişti; hemen koşup bir video aygıtı almış ve motelde bir gece daha kalmıştı filmi kasete geçirmek için.</p>

  <p class="calibre1">Gece geç saatlerde seks reklamları için kullanılan bir filmden bir parçaydı bu. Ekrandan reklamlar yazılı olarak geçerken arkada da kırklı ellili yıllardan kalma açık saçık filmlerden parçalar oynatılırdı. Bir çıplaklar kampında voleybol maçı falan gibi. Şimdi de ekrandaki heyecanlı hareketlerle hiç ilgisi olmayan bir müzik çalıyordu.</p>

  <p class="calibre1">Bay Gumb’ın ekranda yürüyen reklamlar konusunda yapabileceği hiçbir şey yoktu. Katlanmak zorundaydı.</p>

  <p class="calibre1">Şimdi bir yüzme havuzu görülüyordu. Ellili yıllardan kalma lüks bahçe takımları. Çıplak yüzenler. Havuzdan çıkıp memelerini sallaya sallaya koşuyorlar, su kaydırağının merdivenlerine çıkıyorlar, sonra bacakları ayrık, memeleri havada sallanarak kayıp suya dalıyorlardı.</p>

  <p class="calibre1">Şimdi de annesi geliyordu. Kıvırcık saçlı bir kızın ardından havuzdan çıkıyor. Yüzü</p>

  <p class="calibre1">Sinderella adındaki seks butiğinin reklamı ardında; ama şurada merdivenden çıkışı çok güzel görülüyordu, ıslak ve parıltılı, küçük bir sezaryen ameliyatı izi... şimdi de kayıp suya dalıyordu. Yüzü görülmüyorsa bile öyle güzeldi ki. Bay Gumb onun annesi olduğundan emindi. Onu hayatta son kez görüşünden sonra çekilmişti.</p>

  <p class="calibre1">Sahne evliliğe yardımcı bir araç reklamıyla aniden bitiyordu.</p>

  <p class="calibre1">Köpek Bay Gumb onu mıncıklamadan iki saniye önce gözlerini yumdu.</p>

  <p class="calibre1">"Değerlim, gel annene haydi. <span class="calibre8">Annen</span> öyle güzel olacak ki."</p>

  <p class="calibre1">Yapacak çok şey vardı, yarına hazırlanmak için çok çalışmalıydı.</p>

  <p class="calibre1">Sesi mutfaktan duymazdı şükürler olsun, ama bodruma inerken merdivenlerden duyardı. Onun sessiz olacağını, uyumuş olacağını umuyordu. Kolunun altındaki köpek kuyudan gelen seslere hırlamaya başladı.</p>

  <p class="calibre1">Gumb hayvanın ensesine eğildi. "Sen böyle şeyler yapmazdın hani, ha!"</p>

  <p class="calibre1">Kuyulu odaya merdivenin yanındaki kapıdan girilirdi. Gumb ne o yana baktı, ne de sesleri dinledi. Doğruca çalışma odasına girdi, köpeği yere bırakıp ışığı yaktı.</p>

  <p class="calibre1">Bay Gumb çalışma odasında çok titizdi. Taze losyonlarını hep paslanmaz çelik tencerelerde hazırlar, asla alüminyum kullanmazdı.</p>

  <p class="calibre1">Her şeyi önceden yapmayı öğrenmişti; çok büyük sorunlarla karşı karşıya olduğundan dakik olmak gerekirdi.</p>

  <p class="calibre1">İnsan derisi ağırdı - vücut ağırlığının on altıda biri kadar - ve kaygandı. Tam bir deriyi elde idare etmek güçtü ve hâlâ ıslakken yere düşürmek olasıydı. Zaman da çok önemliydi, deri alındıktan hemen sonra büzülmeye başlardı.</p>

  <p class="calibre1">Buna bir de derinin, en gençlerde bile, esnek olmadığını katınca işin ne kadar güç olduğu anlaşılırdı. Bir kere büzüldükten sonra gersen de özgün boyutlarını asla alamazdı. Sonra deriyi iyice gersen bile, dikiş makinesi başına oturduğunda dikiş yerlerinde hemen büzüşürdü ve bunu da bir daha düzeltme olanağı yoktu. Sonra deri her yönde aynı derecede gerilemediğinden gerilme izleri kalırdı.</p>

  <p class="calibre1">Bay Gumb uzun deneyleri sonunda en iyi yöntemlerin eski yöntemler olduğunu öğrenmişti. Şöyle çalışırdı: Önce malı Kızılderililer tarafından geliştirilmiş bitki özlerinin bulunduğu akvaryumlarda yatırırdı. Bu doğal maddeler içinde hiç madeni tuz bulunmazdı. Sonra Yeni Dünya’nın o tereyağı yumuşaklığında derisini ortaya çıkaran yöntemi kullanırdı: klasik beyin tabaklaması. Kızılderililer her hayvanın kendi derisini tabaklamaya yetecek kadar beyni olduğuna inanırlardı. Bay Gumb bunun doğru olmadığını biliyordu ve beyni en büyük iki ayaklıda bile yaptığı deneylerden sonra bu yöntemi terk etmişti. Şimdi derin dondurucusu tıka basa sığır beyniyle dolu olduğundan hiç malzeme sıkıntısı çekmiyordu.</p>

  <p class="calibre1">Malzemeyi işleme sorunlarını da yaptığı onca deneyden sonra artık geride bırakmıştı.</p>

  <p class="calibre1">Şimdi gayet güç yapısal sorunlar kalmıştı, ancak onları çözümlemekte de usta sayılırdı artık.</p>

  <p class="calibre1">Çalışma odasından açılan bir koridorun ucunda Bay Gumb’ın kaldırma manivelasını sakladığı kullanılmayan bir banyo ve onun da ötesinde stüdyosu vardı.</p>

  <p class="calibre1">Stüdyo kapısı açılınca ortalık birden aydınlandı; tavan kirişlerine gün ışığı taklidi floresan lambaları ve spotlar yerleştirilmişti. Döşemenin yükseltilmiş bölümünde çeşitli pozlarda mankenler vardı. Sekiz manken iki kristal ayna duvar ortasında çoğalıyordu. Bir masa üzerinde makyaj malzemesi ve peruklar vardı. Stüdyolarının en parlağı buydu: tümüyle sarı meşe ve beyaz.</p>

  <p class="calibre1">Odanın üçüncü duvarı önünde büyük bir tezgah, iki ticari dikiş makinesi, Jame Gumb’ın ölçülerine göre yapılmış bir terzi modeli duruyordu.</p>

  <p class="calibre1">Dördüncü duvarda ise neredeyse üç metrelik tavana kadar yükselen büyük bir Çin işi siyah lake dolap bulunuyordu. Dolap çok eskiydi ve üzerindeki desenler artık solmuştu; bir canavarın olduğu yerde sadece birkaç altın sarısı pulla beyaz bir tek göz kalmıştı, öte yanda ise başka bir canavardan sadece kırmızı bir dil. Lake çatlamışsa da dökülmemişti.</p>

  <p class="calibre1">Büyük ve derin dolabın ticari işlerle bir ilgisi yoktu. Dolapta mankenler ve askılarda Özel Şeyler vardı, kapıları kapalıydı.</p>

  <p class="calibre1">Küçük köpek bir köşedeki tasından su içtikten sonra gözlerini Bay Gumb’dan ayırmadan bir mankenin ayakları dibinde kıvrıldı.</p>

  <p class="calibre1">Bay Gumb, California ıslahevinde gençliğinde öğrendiği terziliği çok ilerletmişti ama bu karşısındaki iş de tam bir meydan okuma sayılırdı.</p>

  <p class="calibre1">İdeali dikişsiz bir giyecek yapmaktı. Gel gelelim bu mümkün değildi. Ama hiç olmazsa ön kısmının dikişsiz ve kusursuz olmasında kararlıydı. Bu da bütün düzeltmelerin sırtta yapılması demekti. Çok güç bir iş yani.</p>

  <p class="calibre1">Dikiş makinesi kırk yıl önce elektrikli hale getirilmiş ayakla çalışan eski bir modeldi. Gumb ince dikişler için makineyi çıplak ayakla kullanırdı. Bir süre sonra odada sadece makinenin sesi, küçük köpeğin horultusu ve kalorifer borularındaki buharın hışırtısı dışında başka hiçbir gürültü kalmamıştı.</p>

  <p class="calibre1">Bay Gumb ince kumaştan astarda istediği düzeltmeleri yaptıktan sonra giyip aynanın karşısına geçti. Küçük köpek Küçük köpek başını yana eğmiş yattığı yerden onu seyrediyordu.</p>

  <p class="calibre1">Koltukaltlarını biraz açması gerekecekti. Astarla deri uyumu konusunda bir iki sorun daha vardı. Bunun dışında çok güzel olmuştu. Yumuşak, esnek. Kendini bir su kaydırağının merdiveninden koşarak çıkarken görebiliyordu.</p>

  <p class="calibre1">Bay Gumb ışıkları değiştirerek başında çeşitli peruklar denedikten sonra boynuna deniz kabuklarından bir kolye geçirdi. Yeni göğsü üzerine dekolte bir elbiseyle harika olacaktı doğrusu.</p>

  <p class="calibre1">İşe devam etmek, bir an önce bitirmek isterdi, ama gözleri yorulmuştu artık. Ellerinin de hiç titrememesi gerekirdi; sonra o sesi dinleyecek hali de yoktu. Büyük bir sabırla teyelleri söküp parçalan tezgâhın üstüne dizdi. Şimdi deriyi kesecek kusursuz bir patron vardı elinde.</p>

  <p class="calibre1">"Yarın, Değerlim,” dedi köpeğe sığır beyinlerini çözülmeleri için dondurucudan çıkarırken. "Yarın ilk iş bunu yapacağız. Anneciğin öyle güzel olacak ki!”</p>
</body>
</html>
