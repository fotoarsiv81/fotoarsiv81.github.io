<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h3 class="calibre3"><a class="calibre4" id="bookmark0"></a><span class="calibre5">29. BÖLÜM</span></h3>

  <p class="calibre1">Dr. Chilton ile üç Tennessee eyalet polisi gün doğumunda pistte durmuşlar, bir Grumann Gulfstream uçağından yükselen telsiz gürültüsünü bastırmak için yüksek sesle konuşuyorlardı. Uçağın yanında motoru çalışmakta olan bir cankurtaran vardı.</p>

  <p class="calibre1">Polislerin komiseri Dr. Chilton’a bir kalem uzattı. Belgeler üzerinde durdukları tablada savrulunca polislerden birisi hafifçe düzeltti.</p>

  <p class="calibre1">Kağıtlar uçuşunca Chilton, "Bu işi havada yapamaz mıyız?" diye sordu.</p>

  <p class="calibre1">"Belgeler gerçek nakil anında imzalanmalıdır, efendim. Böyle talimat aldım."</p>

  <p class="calibre1">Yardımcı pilot uçağın kapısına bir rampa yerleştirdi.</p>

  <p class="calibre1">"Tamam."</p>

  <p class="calibre1">Polislerle Dr. Chilton cankurtaranın arka kapısı önüne geldiler. Kapıları açtıklarında sanki bir şeyin üzerlerine atılmasını beklermiş gibi bir gerginlik içindeydiler.</p>

  <p class="calibre1">Dr. Hannibal Lecter el arabası üstünde ayakta duruyordu, üzerine bir ağ atılmıştı, başında hokey maskesi vardı. Barney’in tuttuğu oturağa işemekteydi.</p>

  <p class="calibre1">Polislerden biri öksürdü, diğer ikisi başlarını çevirdiler. Barney, "Kusura bakmayın," diyerek kapıları kapattı. "Barney, işim zaten bitmişti, teşekkür ederim," dedi Dr. Lecter. Barney, Lecter’in üzerindekileri düzeltip arabasını cankurtaranın arkasına itti.</p>

  <p class="calibre1">"Barney?"</p>

  <p class="calibre1">"Efendim, Dr. Lecter?"</p>

  <p class="calibre1">"Uzun bir süredir bana çok iyi davranıyorsun. Teşekkür ederim."</p>

  <p class="calibre1">"Bir şey değil."</p>

  <p class="calibre1">"Hoşçakal, Barney."</p>

  <p class="calibre1">İriyarı hademe kapıları açıp polislere seslendi. "Siz şunun altından tutun hele, çocuklar. İki yandan. Onu yere indireceğiz. Dikkatli olun."</p>

  <p class="calibre1">Barney, Dr. Lecter’in üzerinde durduğu el arabasını rampadan yukarı uçağın içine itti. Uçağın sağ tarafında üç koltuk çıkarılmıştı. Pilot yardımcısı el arabasını yerdeki halkalara bağladı.</p>

  <p class="calibre1">"Böyle yatmış mı gidecek?" diye sordu polislerden biri. "Lastik donu mu var yoksa?"</p>

  <p class="calibre1">Öteki, "Memphis’e kadar artık çişini tutarsın, ahbap," dedi.</p>

  <p class="calibre1">"Doktor Chilton, sizinle konuşabilir miyim?" diye sordu Barney.</p>

  <p class="calibre1">Uçağın dışındaydılar.</p>

  <p class="calibre1">"Bu adamlar hiçbir şey bilmiyorlar," dedi Barney.</p>

  <p class="calibre1">"İndikleri yerde deneyimli kişiler olacak, deneyimli psikiyatri hademeleri. Artık onların sorumluluğunda."</p>

  <p class="calibre1">"Ona iyi bakabilecekler mi acaba? Nasıl olduğunu bilirsiniz, itilip kakılması iyi olmaz."</p>

  <p class="calibre1">"Buna asla izin vermem, Barney."</p>

  <p class="calibre1">"Onu sorguya çektiklerinde siz de orada olacak mısınız?"</p>

  <p class="calibre1">"Evet."</p>

  <p class="calibre1">Ve sen olmayacaksın, diye düşündü Chilton.</p>

  <p class="calibre1">"Onu öteki tarafta yerine yerleştirip iki saat gecikmeyle işimin başında olabilirdim."</p>

  <p class="calibre1">"O artık bizim işimiz değil, Barney. Ben orada olacağım. Onlara nasıl gerektiğini tek tek anlatacağım."</p>

  <p class="calibre1">"Dikkatli olmaları gerekir," dedi Barney. "O asla dikkati elden bırakmayacaktır."</p>

  <h3 class="calibre3" id="sigil_toc_id_23"><a class="calibre4" id="bookmark1"></a><span class="calibre5">30. BÖLÜM</span></h3>

  <p class="calibre1">Starling’in, Dr. Lecter’in yanından ayrılalı üç, Crawford’la tıbbi merkezlerdeki başvurularda aranacak noktaların listesini hazırlayalı iki saat olmuştu. Ondan sonra uyuduğu bu kısacık sürede Dr. Frederick Chilton işleri berbat etmişti.</p>

  <p class="calibre1"><span class="calibre8">Lanet olsun. Lanet, lanet olsun. Kızı öldürdün Dr. Chilton. Öldürdün onu adi herif. Lecter daha pek çok şey biliyordu ve bunu ondan öğrenecektim. Hepsi gitti artık. Bitti. Boşuna oldu bu kadar çaba. Catherine Martin suyun içinde bulunduğunda onu görmeni sağlayacağım. Yemin ediyorum ki bunu yapacağım. Onu sen aldın benim elimden. Yararlı bir şey yapmam gerek. Hemen şu anda. Ama hemen şu anda ne yapabilirim ki?...</span> <span class="calibre8">Yıkanabilirim...</span></p>

  <p class="calibre1">Banyoda iyi bir motelde bulunan şeyler, küçük bir sepet içinde sabun paketleri, şampuan ve krem tüpleri, küçük bir dikiş takımı.</p>

  <p class="calibre1">Starling duşa girerken birden kendini sekiz yaşında gördü: Annesi motel odalarını temizlerken havlu, şampuan ve kağıtlara sarılı sabunlar getiriyordu ona. Sekiz yaşındayken bir karga vardı ve bu karga motel temizlik arabalarından eşya çalardı. Parlak olan her şeyi alırdı. Karga fırsat kollar, sonra arabadaki eşyalar arasından birini alıp kaçardı. Kimi zaman da aceleden temiz çarşaflara pislerdi. Öteki temizleyici kadınlardan biri bir kere kuşa kireç kaymağı atmıştı ama tüylerinde beyaz lekeler bırakmaktan başka bir işe yaramamıştı. Siyahlı beyazlı karga Olan Clarice’in annesine bir şeyler götürmek için hep Starling’in arabadan uzaklaşmasını beklerdi. Annesi o sırada içeride yerleri siliyor olurdu. Annesi Starling’e gidip Montana’da yaşaması gerektiğini söylediğinde bir motel banyosunun kapısında duruyordu. Annesi elindeki havluları alıp bir kenara bırakmış, sonra onunla birlikte yatağın kenarına oturmuştu. Starling hep rüyalarında o kargayı görürdü.</p>

  <p class="calibre1">Starling aceleyle giyindi. Pantolon, bluz, hafif bir süveter, küt burunlu tabancası kaburgalarına yapışık, yedek bir şarjörü kemerinde. Ceketini elden geçirmesi gerekiyordu. Şarjörün sürtünmesinden iplik iplik olmuştu astarı. Motelin küçük dikiş takımını alıp astarı elden geçirdi...</p>

  <p class="calibre1">Crawford kapıyı vuruyordu.</p>

  <h3 class="calibre3" id="sigil_toc_id_24"><a class="calibre4" id="bookmark2"></a><span class="calibre5">31. BÖLÜM</span></h3>

  <p class="calibre1">Crawford deneyimlerine dayanarak öfkenin kadınları dağınık yaptığını bilirdi. Saçları darmadağınık olur, renkleri bozulur, fermuarlarını çekmeyi unuturlardı. Hoşa gitmeyen her şeyleri birden büyürdü sanki. Motel odasının kapısını açan Starling ise neyse oydu, hem de köpürecek kadar kızgın olmasına rağmen.</p>

  <p class="calibre1">Crawford onun hakkında yeni bir gerçeği öğrenebilirdi şimdi.</p>

  <p class="calibre1">Kız kapının önünde dururken üzerinden buğulu bir havayla sabun kokusu yayılıyordu. Yatağın örtüleri yastığın üstüne çekilmişti.</p>

  <p class="calibre1">"Ne diyorsun, Starling?"</p>

  <p class="calibre1">"Lanet olsun diyorum, Bay Crawford. Siz ne diyorsunuz peki?"</p>

  <p class="calibre1">Crawford başını salladı. "Köşedeki kafe açık. Birer kahve içelim."</p>

  <p class="calibre1">Şubat için epey ılık bir sabahtı. Doğuda hâlâ yükselmemiş olan güneş önlerinden geçtikleri akıl hastanesini kızıla boyamıştı. Jeff kamyonetle izliyordu kendilerini. Bir keresinde telefonu camdan Crawford’a uzatmıştı.</p>

  <p class="calibre1">"Chilton’u adaleti engellemekle suçlayabilir miyim?"</p>

  <p class="calibre1">Starling bir adım önden yürüyordu. Crawford onun soruyu sorarken çene kaslarının gerildiğini gördü.</p>

  <p class="calibre1">"Hayır, bir işe yaramaz."</p>

  <p class="calibre1">"Ya kızı öldürürse, ya Catherine onun yüzünden ölürse? Onun yüzünü görmek isterdim. Beni bu işten almayın, ne olur, Bay Crawford. Beni okula göndermeyin."</p>

  <p class="calibre1">"İki nokta var. Eğer seni tutarsam bu Chilton’un yüzünü görmen için olmayacaktır. İkincisi, eğer seni bir süre daha tutarsam, ikmale kalacaksın ki, bu da birkaç ayına neden olacak. Akademi kimsenin gözünün yaşına bakmaz. Seni okula yeniden almalarını sağlarım, ama hepsi bu."</p>

  <p class="calibre1">Kız yürümeye devam ederken, "Belki de patrona sorulacak bir soru değil ama, başınız dertte mi? Senatör Martin size bir şey yapabilir mi?"</p>

  <p class="calibre1">"Starling, iki yıl sonra emekliye ayrılacağım. Bu süre içinde mucizeler başarsam bile emekli olacağım. O yüzden düşünülecek bir şey değil bu."</p>

  <p class="calibre1">Tutkudan her zaman kaçınan Crawford akıllı görünmeyi ne kadar istediğinin farkındaydı. Orta yaşlı bir insanın akıllı olmak için umutsuzluğundan yalana kaçabildiğini ve bunun da ona inanan bir genç için ne kadar kötü olabildiğini biliyordu. O yüzden dikkatle ve sadece bildiği şeylerden konuştu.</p>

  <p class="calibre1">"En güç zamanı yaşıyorsun şimdi, Starling. Bu zamanı iyi kullanırsan seni olgunlaştıracaktır. En güç sınav budur: öfke ve çaresizliğin seni düşünmekten alıkoymasını önlemek. Emreden bir yere gelip gelemeyeceğinin sınavıdır bu. Chilton budalanın biri ve Catherine Martin’in ha yatına malolmuş olabilir. Belki de olmamıştır. Kızın kurtuluş şansı biziz. Starling, laboratuvarda sıvı nitrojen ne kadar soğuktur?"</p>

  <p class="calibre1">"Ne? Sıvı nitrojen mi... eksi iki yüz derece. Onun biraz üstünde de kaynar."</p>

  <p class="calibre1">"Hiç onunla dondurduğun şeyler olmuş mudur?"</p>

  <p class="calibre1">"Elbette."</p>

  <p class="calibre1">"Şimdi de bir şeyi dondurmanı istiyorum. Bu Chilton işini dondur. Lecter’dan aldığın bilgiyi sakla ve duygularını dondur. Gözünü ödülden ayırmamanı istiyorum, Starling. Önemli olan odur. Bazı bilgiler almak için çalıştın, bunun için bir bedel ödedin, şimdi de bunu kullanacağız. Bu bilgi Chilton işi berbat etmeden de iyi ya da kötüydü. Lecter’den başka bir şey elde edemeyeceğiz herhalde. Ondan Buffalo Bill hakkında aldığın bilgiyi sakla. Gerisini dondur. Kayıpları ve öfkeni, Chilton’u dondur. Zamanımız olunca Chilton’un canına okuruz. Şimdi dondur ve bir kenara at. Böylece onun ötesindeki ödülü görebilirsin, Starling. Catherine Martin’in yaşamıdır bu. Gözlerini ödülden ayırma. Eğer bunu yapabilirsen sana ihtiyacım olacak."</p>

  <p class="calibre1">"Tıbbi kayıtları incelemek için mi?"</p>

  <p class="calibre1">Kahvenin önüne gelmişlerdi.</p>

  <p class="calibre1">"Memphis’e gitmeni istiyorum Lecter’in Senatör Martin’e yararlı bir şey söyleyeceğini ummak zorundayız. Ama her olasılığa karşı senin oralarda olmanı istiyorum, adam senatörle oynamaktan sıkılınca belki seninle konuşur. Bu arada Catherine’in çevresinde dolaş, Buffalo Bill’in onu nasıl gözüne kestirdiğini anlamaya çalış. Catherine’den pek yaşlı değilsin, arkadaşları polise benzeyen birine söylemeyecekleri şeyleri sana söyleyebilirler.</p>

  <p class="calibre1">"Devam etmekte olan başka şeyler de var. İnterpol, Klaus üzerinde çalışıyor. Klaus’u teşhis edebilirsek Avrupa’daki ve California’daki dostlarını bulabiliriz. Ben bu akşam Washington’da olacağım. Şimdi kahvemizi içelim. Jeff’i çağır, kırk dakika sonra uçakta olacaksın."</p>

  <p class="calibre1">Starling kendini daha rahat, adeta hafiflemiş hissediyordu. Crawford gerçekten çok ustaydı işinde. Nitrojen hakkındaki sorusunun laboratuvar geçmişini takdir ettiğini göstermek ve disiplinli düşünme alışkanlığını hatırlatmak için sorulduğunu biliyordu.</p>

  <p class="calibre1">Karşı kaldırımda, Baltimore Eyalet Akıl Hastanesi merdivenlerinden biri inmekteydi. Barney. Elinde sefertası vardı.</p>

  <p class="calibre1">Starling, Jeff’e, "Beş dakika," dedi ve eski Studebaker arabasının kapısını açmakta olan Barney’in yanına gitti.</p>

  <p class="calibre1">"Barney"</p>

  <p class="calibre1">Barney ifadesiz bir yüzle döndü kıza.</p>

  <p class="calibre1">"Dr. Chilton sana bu işin sonunda karlı çıkacağını söyledi mi?"</p>

  <p class="calibre1">"Başka ne söyleyebilirdi ki?"</p>

  <p class="calibre1">"Ona inandın mı?"</p>

  <p class="calibre1">Adamın ağzı kıvrıldı. Evet ya da hayır demedi.</p>

  <p class="calibre1">"Senden bir şey isteyeceğim. Hem de şimdi, hiçbir şey sormadan. Lecter’in hücresinde ne kaldı şu anda?"</p>

  <p class="calibre1">"Bir iki kitap,Yemek Zevki , tıbbi dergiler."</p>

  <p class="calibre1">"Ya duvardaki resimler?"</p>

  <p class="calibre1">"Hepsi duruyor."</p>

  <p class="calibre1">"Hepsini istiyorum ve çok acelem var."</p>

  <p class="calibre1">Barney bir an düşündü. "Bir dakika," deyip böylesine iri bir adam için koşar adımlarla geri döndü.</p>

  <p class="calibre1">Barney rulo yaptığı resimler, bir naylon torbaya doldurduğu kağıt ve kitaplarla döndüğünde Crawford kızı kamyonette bekliyordu.</p>

  <p class="calibre1">Barney, "Sana getirdiğim o masada mikrofon olduğunu bildiğimi mi sanıyorsun?" diye sordu.</p>

  <p class="calibre1">"Bunu daha sonra düşüneceğim. Şu kalemi al da telefon numaralarını yaz şuraya. Barney, Dr. Lecter’i idare edebilecekler mi sence?"</p>

  <p class="calibre1">"Bu konuda kuşkuluyum, bunu Dr. Chilton’a da söyledim. Unutursa ona söylediğimi size bildirdiğimi unutmayın. Siz iyi bir insansınız, Memur Starling. Buffalo Bill’i yakaladığınızda..."</p>

  <p class="calibre1">"Evet?"</p>

  <p class="calibre1">"Boş yerim var diye onu bana getirmeyin, tamam mı?" Barney gülümsedi.</p>

  <p class="calibre1">Starling de elinde olmadan gülümsedi. Elini sallayıp kamyonete koştu sonra. Crawford çok memnun olmuştu.</p>

  <h3 class="calibre3" id="sigil_toc_id_25"><a class="calibre4" id="bookmark3"></a><span class="calibre5">32. BÖLÜM</span></h3>

  <p class="calibre1">Hannibal. Lecter’i taşıyan uçak arkasından mavi dumanlar çıkararak Memphis havaalanına indikten sonra kontrol kulesinin talimatına uyarak yolcu terminalinin uzağında durdu. Birinci hangarın içinde bir cankurtaranla bir limuzin araba bekliyordu.</p>

  <p class="calibre1">Senatör Martin arabanın renkli camından eyalet polislerinin Dr. Lecter’i uçaktan indirmelerini seyretti. Eli kolu bağlı maskeli adama koşup zorla bilgi elde etmek isterdi ama bunu yapmayacak kadar da akıllıydı.</p>

  <p class="calibre1">Senatör Martin’in çalan telefonunu yardımcısı Brian Gossage açtı.</p>

  <p class="calibre1">"FBI, Jack Crawford," dedi.</p>

  <p class="calibre1">Senatör Martin gözlerini Dr. Lecter’den ayırmadan telefonu aldı.</p>

  <p class="calibre1">"Bana neden Dr. Lecter’den söz etmediniz, Bay Crawford?"</p>

  <p class="calibre1">"Şu anda yapmakta olduğunuzu yapacağınızdan korkuyordum, senatör."</p>

  <p class="calibre1">"Ben sizinle uğraşmıyorum, Bay Crawford. Siz benimle uğraşırsanız pişman olursunuz."</p>

  <p class="calibre1">"Lecter nerede şimdi?"</p>

  <p class="calibre1">"Şu anda kendisine bakıyorum."</p>

  <p class="calibre1">"Sizi duyabilir mi?"</p>

  <p class="calibre1">"Hayır."</p>

  <p class="calibre1">"Senatör Martin, dileyin beni. Lecter’e özel garanti vermek istiyorsunuz, peki Ama benim için de şunu yapın: Lecter’le konuşmadan önce Dr. Alan Bloom’un size bilgi vermesini kabul edin. İnanın bana Bloom size yardımcı olabilir."</p>

  <p class="calibre1">"Ben profesyonel kişilerden bilgi alıyorum."</p>

  <p class="calibre1">"Onların Chilton’dan iyi oldukların umut ederim."</p>

  <p class="calibre1">Dr. Chilton arabanın camını tıklatıyordu. Senatör Martin ne istediğini öğrenmesi için Brian Gossage’i dışarı gönderdi.</p>

  <p class="calibre1">"İç çekişmeler zaman kaybettirir, Bay Crawford. Lecter’e sahte bir teklifle bir acemiyi gönderdiniz. Ben bundan iyisini yapabilirim. Dr. Chilton, Lecter’in dürüst bir teklife karşılık vereceğini söylüyor, benim de yaptığım bu işte. Catherine’i sağ salim geri alırsak,siz dahil, herkes tertemiz çıkacak bu işten. Ama eğer... ölürse, o zaman hiçbir mazeret dinlemem."</p>

  <p class="calibre1">"O zaman bizi kullanın , Senatör Martin."</p>

  <p class="calibre1">Kadın adamın sesinde öfke değil, sadece profesyonel bir ‘zararınızı en azına’ indirin tonu fark ettiğinden hemen, "Sizi dinliyorum," dedi.</p>

  <p class="calibre1">"Eğer bir şey elde edebilirseniz bunun üzerinde çalışmamıza izin verin. Her şeyi bilmemizi sağlayın. Yerel polisin bizimle paylaşmasını sağlayın. Bize bilgi vermeyerek sizi memnun edeceklerini düşünmelerine imkan sağlamayın onlara."</p>

  <p class="calibre1">"Adalet Bakanlığından Paul Krendler geliyor, o bunun gereğine bakar."</p>

  <p class="calibre1">"Oradaki en yüksek rütbeli memur kim şimdi?"</p>

  <p class="calibre1">"Tennessee Soruşturma Bürosundan Binbaşı Bachman."</p>

  <p class="calibre1">"Güzel. Eğer çok geç kalınmamışsa iletişim araçlarına bilgi verilmemesini sağlayın. Bu konuda Chilton’un özellikle dikkatini çekin, reklama bayılır çünkü. Buffalo Bill’in herhangi bir şey öğrenmesini istemiyoruz. Onu bulduğumuzda Rehine Kurtarma Ekibini kullanmak isteriz. Karşılıklı bir çatışmadan çok, ani bir darbe indirmemiz gerek. Lecter’i siz mi sorguya çekeceksiniz?"</p>

  <p class="calibre1">"Evet."</p>

  <p class="calibre1">"Önce Clarice Starling’le konuşur muydunuz? Oraya doğru yola çıktı bile."</p>

  <p class="calibre1">"Ama neden? Dr. Chilton durumu bana özetledi. Yeteri kadar zaman kaybettik zaten."</p>

  <p class="calibre1">Chilton yine camı tıklatıyor, bir şeyler söylemeye çalışıyordu. Brian Gossage adamın elini tutup başını salladı.</p>

  <p class="calibre1">"Siz kendisiyle konuştuktan sonra ben de Lecter’i görmek isterim," dedi Crawford.</p>

  <p class="calibre1">"Bay Crawford, Lecter koşullarında bazı iyileştirmeler karşılığında Buffalo Bill’in adını söyleyeceğine söz verdi. Bunu yapmazsa sonsuza kadar sizin olabilir."</p>

  <p class="calibre1">"Senatör Martin, bunun çok duyarlı bir konu olduğunu biliyorum ama yine de söylemek zorundayım; ne yaparsanız yapın, ama sakın ona yalvarmayın."</p>

  <p class="calibre1">"Anlaşıldı, Bay Crawford. Daha fazla konuşamayacağım." Kadın telefonu kapattı.</p>

  <p class="calibre1">Kendi kendine, "Ben yanılıyorsam kızım senin ilgilendiğin o altı kurbandan daha fazla ölü olacak değil ya," diye söylenerek Gossage ile Chilton’un arabaya girmelerini işaret etti.</p>

  <p class="calibre1">Dr. Chilton senatörün Hannibal Lecter’le görüşmesi için bir yer istemiş, zaman kazanmak için de hangardaki askeri brifing odası alelacele hazırlanmıştı.</p>

  <p class="calibre1">Dr. Chilton, Lecter’i odaya getirene kadar Senatör Martin hangar da bekledi. Arabada duramıyordu. Hangarın yüksek çatısı altında sinirli adımlarla gidip gelirken bir ara eski bir Phantom 4’ün yanında durup başını soğuk madene dayadı. Bu uçak Cetherine’den yaşlı olmalı.</p>

  <p class="calibre1">"Senatör Martin." Binbaşı Bachman onu çağırıyor, Chilton da odanın kapısından el ediyordu.</p>

  <p class="calibre1">Odada Chilton için bir masa Senatör Martin, yardımcısı ve Binbaşı Bachman için de birer iskemle vardı. Bir video kameramanı görüşmeyi kaydetmeye hazırdı. Chilton bunun Lecter’in isteklerinden biri olduğunu söylemişti.</p>

  <p class="calibre1">Dr. Hannibal Lecter odanın ortasında yere çivilenmiş büyük bir koltukta oturuyordu. Üzerindeki deli gömleği, bacak kayışları ve koltuğa bağlı olduğu gerçeği bir battaniyeyle örtülmüştü.. Ama ısırmasını önleyen hokey maskesi hâlâ başındaydı.</p>

  <p class="calibre1">Neden, diye düşündü senatör. Aslında Dr. Lecter’e bir büroda bulunmakla bir çeşit onurluluk vermeye çalışılmıştı. Senatör, Chilton’a baktıktan sonra kağıtlarını almak üzere Gossage’e döndü.</p>

  <p class="calibre1">Chilton, Dr. Lecter’in arkasına geçti, kameraya şöyle bir baktıktan sonra maskeyi çıkardı.</p>

  <p class="calibre1">"Senatör Martin, sizi Hannibal Lecter’le tanıştırayım."</p>

  <p class="calibre1">Dr Chilton’un gösteri uğruna yaptıkları Senatör Martin’i kızının kaybolmasından bu yana olan her şeyden çok korkutmuştu. Chilton’a olan güveninin yerini şimdi adamın aptalın biri olduğu hakkında buz gibi bir korku almıştı</p>

  <p class="calibre1">Dr. Lecter’in gözleri arasına bir tutam saç düşmüştü. Maske kadar soluktu yüzü. Senatör Martin ile Hannibal Lecter birbirlerini ölçtüler: Biri aşırı zeki, diğeri insanın bildiği hiçbir yolla ölçülemeyen iki insan.</p>

  <p class="calibre1">Dr Chilton masanın başına geçti, tek tek herkese baktıktan sonra söze başladı</p>

  <p class="calibre1">"Senatör, Dr. Lecter bana soruşturmaya özet bir katkıda bulunmak istediğini bildirdi, bunun karşılığında hücre koşullarında bazı iyileştirmeler talep ediyor."</p>

  <p class="calibre1">Senatör Martin elindeki kağıdı havaya kaldırdı "Dr Lecter bu şimdi imzalayacağım bir beyandır Size yardım edeceğimi bildiriyorum. Okumak ister misiniz?"</p>

  <p class="calibre1">Kadın doktorun cevap vermeyeceğini sanıp imzalamak için masaya döndüğünde Lecter konuştu.</p>

  <p class="calibre1">"Küçük ayrıcalıklar için pazarlık yaparak sizin ve Catherine’in zamanınızı boşa harcamak istemem. Mesleklerinde terfi umanlar yeteri kadar zaman kaybettirdiler zaten. Ben size şimdi yardım edeyim, sizin de bu iş bitince benden yardımınızı esirgemeyeceğinize hiç kuşkum yok."</p>

  <p class="calibre1">"Buna güvenebilirsiniz. Brian."</p>

  <p class="calibre1">Gossage not defterini aldı</p>

  <p class="calibre1">"Buffalo Bill’in adı William Rubin’dir Billy Rubin adıyla anılır. 1975 Nisan ya da Mayıs ayında hastam Benjamin Raspail onu bana gönderdi. Philadelphia’da, hatırlayamadığım bir adreste oturduğunu söyledi, ancak o sırada Baltimore’da Raspail’in yanında kalıyordu."</p>

  <p class="calibre1">"Kayıtlarınız nerede?" diye Binbaşı Bachman söze karıştı.</p>

  <p class="calibre1">"Kayıtlarım mahkeme kararıyla imha."</p>

  <p class="calibre1">"Nasıl biriydi?" diye sordu Binbaşı Bachman.</p>

  <p class="calibre1">"Bir dakika, binbaşı. Senatör Martin..."</p>

  <p class="calibre1">"Bana yaşını, eşkalini ve hatırladığınız özellikleri söyleyin," dedi Binbaşı Bachman.</p>

  <p class="calibre1">Dr. Lecter aniden odadan çıkıp gitmiş gibiydi. Bambaşka bir şey düşünmeye başladı, Gericault’un bir tablosu için hazırladığı anatomik çizimleri. Bundan sonra sorulan soruları duydu ise de hiç belli etmedi.</p>

  <p class="calibre1">Senatör Martin yeniden adamın dikkatini çektiğinde odada yalnızdılar. Gossage’in not defteri kadının elindeydi.</p>

  <p class="calibre1">Dr. Lecter ona dikkatle baktı. "O bayrak puro kokuyor," dedi. "Catherine’i emzirdiniz mi?"</p>

  <p class="calibre1">"Affedersiniz? Ben ne..."</p>

  <p class="calibre1">"Onu ana sütüyle mi büyüttünüz?"</p>

  <p class="calibre1">"Evet."</p>

  <p class="calibre1">"İnsanı susatan bir iş, değil mi?"</p>

  <p class="calibre1">Kadının gözleri kararırken Dr. Lecter onun acısından bir yudum aldı ve müthiş lezzetli buldu. Bugünlük o kadar yeterdi. Sonra devam etti.</p>

  <p class="calibre1">"William Rubin bir seksen beş boyundadır. Şimdi otuz beş yaşında olmalı. İri yapılı, tanıdığımda doksan beş kiloydu, o zamandan buyana daha da kilo almıştır sanırım. Kumral saçları ve açık mavi gözleri var. Bunları verin onlara şimdi, sonra devam ederiz."</p>

  <p class="calibre1">"Doğru." Kadın aldığı notları dışarı verdi.</p>

  <p class="calibre1">"Onu sadece bir kere gördüm. Randevu aldı ama bir daha gelmedi."</p>

  <p class="calibre1">"Onun Buffalo Bill olduğunu nereden biliyorsunuz?"</p>

  <p class="calibre1">"O zaman da öldürüyor ve cesetlerde buna benzer şeyler yapıyordu. Yaptıklarına bir son vermek için yardım aradığını söyledi ama aslında o konuda konuşmaktı istediği."</p>

  <p class="calibre1">"Ve sizin onu... kendisini ele vermeyeceğinizden emindi demek?"</p>

  <p class="calibre1">"Bunu yapacağımı sanmıyordu; ayrıca tehlikeye atılmaktan hoşlanıyordu. Arkadaşı Raspail’in bana olan güvenini korumak zorundaydım."</p>

  <p class="calibre1">“Raspail onun yaptıklarını biliyor muydu?"</p>

  <p class="calibre1">"Biliy Rubin bana sabıkası olduğunu söyledi ama ayrıntıya girmedi. Kısa bir tıbbi geçmişini araştırdım, fazla önemli bir şeyi yoktu. Olağandışı bir tek şey vardı sadece: Rubin bana bir zamanlar fildişi alerjisi olduğunu söyledi. Hatırladıklarım bu kadar, Senatör Martin; sanırım siz de artık gitmek için acele ediyorsunuzdur. Aklıma başka bir şey gelecek olursa size haber gönderirim."</p>

  <p class="calibre1">"Billy Rubin başı arabada bulunan kişiyi gerçekten öldürdü mü?"</p>

  <p class="calibre1">"Sanıyorum."</p>

  <p class="calibre1">"Onun kim olduğunu biliyor musunuz?"</p>

  <p class="calibre1">"Hayır. Raspail ona Klaus demişti."</p>

  <p class="calibre1">"FBl’a anlattığınız diğer şeyler doğru muydu?"</p>

  <p class="calibre1">"En az FBl’ın bana söyledikleri kadar doğruydu, Senatör Martin."</p>

  <p class="calibre1">"Burada Memphis’de sizin için bazı geçici düzenlemeler yaptırdım. Bu. bu iş bitince durumunuzu konuşacağız ve Brushy Mountain’e gideceksiniz.</p>

  <p class="calibre1">"Teşekkür ederim. Aklıma bir şey gelirse bir telefonunuz."</p>

  <p class="calibre1">"Numaram size verilecektir."</p>

  <p class="calibre1">"Ve müzik. Glenn Gould’dan Goldberg Varyasyonları’nı? Bunu istemek çok mu olur?"</p>

  <p class="calibre1">"Hayır."</p>

  <p class="calibre1">"Senatör Martin, tüm ipuçlarını sadece FBl’a güvenerek vermeyin. Jack Crawford öteki kurumlarla asla paylaşmaya yanaşmaz. Bu insanlar için bir oyundur bu. Tutuklamayı kendisi yapmak istiyor."</p>

  <p class="calibre1">"Teşekkür ederim, Dr. Lecter."</p>

  <p class="calibre1">"Elbisenize bayıldım," dedi Lecter kadın kapıdan çıkarken.</p>

  <h3 class="calibre3" id="sigil_toc_id_26"><a class="calibre4" id="bookmark4"></a><span class="calibre5">33. BÖLÜM</span></h3>

  <p class="calibre1">Jame Gumb’ın bodrumu insanı rüyalarında şaşkına çeviren labirentler gibi odadan odaya açılan bir yerdi. Bay Gumb uzun ama pek uzun yıllar önce, hâlâ utangaç bir insanken merdivenlerden en uzaktaki odalarda saklanıp keyfine bakardı. Gumb’ın öteki yaşamlarından kalma ve yıllardır açmadığı odaları vardı uzak köşelerde. Bunlardan bazıları, sözün gelişi, hâlâ doluydu, kapılarının ardından gelen seslerin çoktan susmuş olmalarına rağmen.</p>

  <p class="calibre1">Odaların döşemeleri de birbirlerinden farklı düzeylerdeydi. İnsanın kafasını vurmaması için eğilerek geçeceği kapılar, ayağının takılmaması için dikkat etmesi gereken eşikler vardı. Yükleri odadan odaya taşımak ve sürüklemek çok güçtü. Hele önünde birini yürütmek - ve o sendeliyor, yalvarıyor, kafatasını duvarlara vuruyorsa - güç, hatta tehlikeliydi bile.</p>

  <p class="calibre1">Bay Gumb’ın kendine güveni arttıkça artık ihtiyaçlarını bodrumun gizli bölmelerinde karşılamaya gerek kalmamıştı. Şimdi merdivenin çevresindeki akarsuyu ve elektriği olan odaları kullanmaktaydı.</p>

  <p class="calibre1">Bodrum şu anda zifiri karanlık.</p>

  <p class="calibre1">Döşemesine kum serpili odanın altındaki kuyudaki Catherine Martin’in sesi çıkmıyor.</p>

  <p class="calibre1">Bay Gumb şimdi bodrumda, ama odada değil.</p>

  <p class="calibre1">Merdivenin arkasındaki oda karanlık, ancak küçük küçük seslerle dolu. Su damlıyor, küçük motorlar çalışıyor. Küçük yankılardan oda büyükmüş gibi geliyor insana. Hava serin ve nemli. Yeşilliğin kokusunu alın hele. Yanağa hafif bir kanat çarpıyor. Burundan gelen bir zevk iniltisi, bir insan sesi.</p>

  <p class="calibre1">Odada insan gözünün alabileceği ışık dalga boyu yok, ama Bay Gumb yeşil tonlarda olmasına rağmen, her şeyi çok da iyi görebiliyor. Gözünde mükemmel bir kızılötesi gözlük var (İsrail ordu fazlası, dört yüz dolardan ucuz) ve elindeki kızılötesi feneri önündeki bir kafese çeviriyor. Bay Gumb dik arkalıklı bir iskemlede oturmuş, kendinden geçmiş bir halde, tel örgü kafesteki bir böceğin bir bitkiye tırmanmasını seyrediyor. Kafesin nemli döşemesindeki az önce çatlattığı krizalitten çıkmış genç kelebek. Daha ıslak olup sırtına yapışık kanatlarını açabileceği bir yer arıyor. Yatay bir dal parçası seçiyor bunun için.</p>

  <p class="calibre1">Bay Gumb görmek için başını yana eğiyor. Kanatlar yavaş yavaş hava ve kanla doluyor. Ama hâlâ böceğin sırtına yapışık.</p>

  <p class="calibre1">İki saat geçiyor. Bay Gumb yerinden kımıldamadı sayılır. Böceğin gelişmesini görüp şaşırmak için kızılötesi feneri yakıp söndürüyor. Zamanı geçirmek için ışığı odada bitkisel losyonlar dolu cam havuzlar üzerinde dolaştırıyor. Havuzların içindeki kalıp ve şekiller denizin dibindeki kırık heykelleri andırmakta. Işığı madeni yastığı ve atık su delikleriyle büyük galvaniz işlik masasında, onun hemen üstündeki el vinci üzerinde dolaşıyor. Duvarın dibinde uzun sanayi tip evyeler var.</p>

  <p class="calibre1">Işığı tam zamanında çeviriyor kafese. İri böceğin kanatları kalkmış artık. Şimdi kanatlarını indirip gövdesini örtüyor ve sırtındaki ünlü desen ortaya çıkıyor. Bir kurukafa bakıyor böceğin sırtından. Kara göz delikleri ve elmacık kemikleri belirgin. Onların altında kara bir çizgi var. Kafatası leğen kemiğini andıran bir çizginin tam üstünde.</p>

  <p class="calibre1">Leğen kemiği üzerinde bir kurukafa ve hepsi de doğa tarafından bir kelebeğin sırtına çizilmiş.</p>

  <p class="calibre1">Bay Gumb kendini çok iyi hissediyor. Öne eğilip kelebeğe doğru hafifçe üflüyor. Kelebek keskin duyargasını kaldırıyor öfkeyle.</p>

  <p class="calibre1">Bay Gumb ışığını alıp kuyulu odaya gidiyor. Solumasını hafifletmek için ağzını açıyor.</p>

  <p class="calibre1">Kuyudan gelen seslerle keyfini kaçırmak istemiyor. Gözlüğünün fırlak mercekleri bir kurbağanın gözlerini andırıyor. Bay Gumb gözlüğün hiç hoş görünmediğini biliyor, ama onlarla karanlık bodrumunda bodrum oyunları oynayarak çok iyi vakit geçirmekte.</p>

  <p class="calibre1">Eğilip görünmeyen ışığını kuyunun içine tutuyor.</p>

  <p class="calibre1">Kullanacağı madde bir karides gibi büzülmüş yan yatıyor. Uyuyor gibi. Pislik kovası yanı başında. Dik duvarlara tırmanmaya çalışıp ipi koparmamış bu kez. Uykusunda battaniyenin kenarını yüzüne örtmüş, parmağını emiyor.</p>

  <p class="calibre1">Bay Gumb kızılötesi ışığını Catherine’in üzerinde dolaştırırken önündeki çok güç sorunlara hazırlanıyor.</p>

  <p class="calibre1">Eğer ölçütleriniz Bay Gumb’ınkiler kadar yüksekse insan derisi çok güç bir malzemedir. Önceden bazı temel kararları vermek zorundasınız, örneğin fermuarın nereye konulacağı gibi.</p>

  <p class="calibre1">Işığı Catherine’ in sırtına tutuyor. Genellikle fermuarı arkaya koyması gerekirdi, ama o zaman ceketi nasıl giyecekti tek başına? Ne kadar heyecan verici bir fikir de olsa, insan böyle bir şey için başkasından yardım isteyemez ki. Bu çabalarının takdir göreceği çevreleri biliyor ama ona zaman var daha. Şimdilik kendi başına kullanacağı şeyler yapmalı. Ön tarafı ikiye ayırmak da yazık olacak... hayır, bunu düşünmemeli.</p>

  <p class="calibre1">Bay Gumb kızılötesi ışıkta Catherine’in gerçek rengini göremiyor, ama biraz zayıflamış gibi: Onu kaçırdığında rejim yapıyordu herhalde.</p>

  <p class="calibre1">Deneyleri ona deriyi almadan önce dört günle bir hafta beklemesi gerektiğini öğretmiş. Ani kilo kaybı deriyi gevşetir ve çıkarılmasını kolaylaştırır. Ayrıca açlık kurbanını güçsüz kılıp onu fazla uğraştırmamasını da sağlar. Daha uysal olurlar. Bazıları uyuşuk bir kabullenmeye giriyorlar. Aynı zamanda umutsuzluk ve yıkıcı çırpınmanın deriye vereceği hasarı önlemek için biraz yiyecek vermek zorunda.</p>

  <p class="calibre1">Evet, kesinlikle kilo kaybetmiş. Bu çok özel biri, yapmak istediğine o kadar uygun ki, daha fazla beklemeye tahammülü yok. Yarın öğleden sonra yapabilir ya da yarın gece. En geç öbür gün.</p>

  <h3 class="calibre3" id="sigil_toc_id_27"><a class="calibre4" id="bookmark5"></a><span class="calibre5">34. BÖLÜM</span></h3>

  <p class="calibre1">Clarice Starling, Stonehinge villalarını televizyon haberlerindeki görüntüden tanımıştı. Doğu Memphis’teki bu mahalle geniş park alanı çevresine yapılmış villa ve az katlı apartmanlardan oluşuyordu.</p>

  <p class="calibre1">Starling kiralık arabasını otoparkın ortasına bıraktı. Burada yüksek aylık alan mavi yakalılar ve alt düzey yöneticiler oturuyor olmalıydı, arabalar bunu gösteriyordu. Karavanlar ve hafta sonu deniz kayağı botları da kendilerine ayrılan köşedeydiler.</p>

  <p class="calibre1">Catherine Baker Martin’i tanımaya ihtiyacı vardı; burası bir senatör kızının oturması için garip bir yerdi ama. Starling FBl’ın onun hakkında topladığı bilgileri incelemişti. Kız Farmington’da başarılı olamamış, Middlebury’de iki mutsuz yıl geçirmişti ve şimdi de hem Southwestern’de okuyor, hem de öğretmen yardımcılığı yapıyordu.</p>

  <p class="calibre1">Starling onu kendine dönük bir yatılı okul öğrencisi, o hiç dinlemeyi bilmeyen insanlardan biri olarak kolaylıkla hayal edebilirdi. Ama kendi önyargıları ve kırgınlıkları olduğu için bu değerlendirmede çok dikkatli olması gerektiğini biliyordu. Kendisi de yatılı okullarda burslu okumuştu, notları çoğunlukla giyeceklerinden iyiydi. Zengin ve sorunlu ailelerin çocuklarını tanımıştı. Onlardan bir kısmına önem vermemişse de, önemsememenin acıdan kaçınmak için bir strateji olduğunu ve bunun genellikle kayıtsızlık ve yüzeysellik olarak görüldüğünü öğrenmişti.</p>

  <p class="calibre1">Catherine’i televizyondaki filmde gösterildiği gibi babasının yelkenlisiyle denize açılmış bir çocuk olarak düşünmekti en iyisi. Catherine’in küçükken babasını memnun etmeye çalışıp çalışmadığını merak etti. Gelip de babasının kırk iki yaşında kalp krizinden öldüğünü söylediklerinde Catherine ne yapıyordu acaba? Starling onun babasını özlediğinden emindi. Babayı özlemek, bu ortak yara onu bu genç kıza biraz daha yaklaştırıyordu.</p>

  <p class="calibre1">Tahammül etmesini kolaylaştırdığı için Catherine Martin’den hoşlanmayı gerekli bulmaktaydı.</p>

  <p class="calibre1">Catherine’in dairesinin önünde iki Tennessee devriye arabası duruyordu. Otoparkın o tarafında yerde beyaz toz izleri görülüyordu. Tennessee Soruşturma Bürosu yağ lekelerini almış olmalıydı. Crawford TSB’nin çok iyi olduğunu söylemişti.</p>

  <p class="calibre1">Starling tatil arabalarının ve teknelerin durduğu yana yürüdü Buffalo Bill kızı burada kaçırmıştı. Evine çok yakın olmalıydı ki, dışarı çıktığın da kapısını kapatmamıştı. Bir şey onu dışarı çıkmaya zorlamıştı. Zararsız görünen bir tuzak olmalıydı.</p>

  <p class="calibre1">Starling, Memphis polisinin çok kapsamlı bir araştırma yaptığını ve kimsenin bir şey görmediğini biliyordu. Olay yüksek karavanların arasında geçmiş olmalıydı. Adam şimdi bulunduğu yerden kızı gözetlemişti herhalde. Bir araba içinden mutlaka. Ama Buffalo Bill, Catherine’in burada olduğunu biliyordu. Onu başka bir yerde görmüş ve buraya kadar izlemiş, fırsat kollamış olmalıydı. Catherine’in boyunda kızlar pek çok değildi. Adam istediği boyda biri gelene kadar herhangi bir yerde oturup beklemiş olamazdı. Günlerce oturup beklerde işine yarayacak birini göremeyebilirdi o durumda.</p>

  <p class="calibre1">Bütün kurbanları iriydi. Kimi şişmandı ama hepsi iri yapılıydı. "Üzerine uyacak bir şey bulmak için." Dr. Lecter’in sözlerini hatırlayan Starling ürperdi.</p>

  <p class="calibre1">Sonra derin bir soluk aldı, yanaklarını şişirdi, soluğunu ağır ağır bıraktı. Bakalım Catherine hakkında neler öğrenebileceğim.</p>

  <p class="calibre1">Catherine Martin’in kapısını bir eyalet polisi açtı. Starling kimliğini gösterince içeri girmesini işaret etti.</p>

  <p class="calibre1">"Memur bey, burasını bir gözden geçirmek istiyordum.</p>

  <p class="calibre1">Adam başını salladı. "Telefon çalarsa açmayın, ben bakarım."</p>

  <p class="calibre1">Starling açık mutfak kapısından telefona bir ses kayıt aygıtının bağlı olduğunu gördü. Hemen yanında da iki yeni telefon vardı. Birinin çevirme kadranı yoktu, doğrudan Southern Bell Şirketinin güvenlik bölümüne bağlı olmalıydı.</p>

  <p class="calibre1">"Size yardımcı olabilir miyim?" diye sordu genç memur.</p>

  <p class="calibre1">"Polisin burada işi bitti mi?"</p>

  <p class="calibre1">"Daire aileye teslim edildi. Ben sadece telefonu bekliyorum. Yani herhangi bir şeye dokunabilirsiniz."</p>

  <p class="calibre1">"Güzel, şöyle bir bakayım öyleyse."</p>

  <p class="calibre1">"Tamam." Polis memuru kanepenin altına soktuğu gazetesini alıp yine yerine oturdu.</p>

  <p class="calibre1">Starling kafasını toparlamak. istiyordu. Evde yalnız olmayı yeğlerdi ama içerisinin polis dolu olmadığına da şükretmesi gerektiğini de biliyordu.</p>

  <p class="calibre1">İşe mutfaktan başladı. Yemeğe düşkün bir el değmediği belliydi mutfağa. Kızın arkadaşı Catherine’in eve patlamış mısır almaya geldiğini söylemişti. Starling derin dondurucuyu açtı. İçinde iki kutu mısır vardı. Mutfaktan park yeri görünmüyordu.</p>

  <p class="calibre1">"Neredensin?"</p>

  <p class="calibre1">Starling soruyu anlamadı.</p>

  <p class="calibre1">"Neredensin dedim."</p>

  <p class="calibre1">Polis oturduğu yerden onu gözetliyordu.</p>

  <p class="calibre1">"Washington," dedi Starling.</p>

  <p class="calibre1">Evyenin altı... evet, boruda anahtar izleri vardı, çıkış borusunu çıkarıp incelemişlerdi. TSB iyi çalışmıştı. Bıçaklar keskin değildi. Bulaşık makinesi çalıştırılmış ama boşaltılmamıştı. Buzdolabında sadece hazır meyve salatasıyla köy peyniri vardı. Kız bunları herhalde yakında bir yerden alıyordu. Belki de biri marketin çevresinde dolanırken görmüştü onu. Kontrol etmeye değerdi.</p>

  <p class="calibre1">"Savcılıktan mısın?"</p>

  <p class="calibre1">"Hayır, Fbl’dan."</p>

  <p class="calibre1">"Başsavcı geliyor. Öyle duydum. FBl’da ne kadardır çalışıyorsun?" Sebze çekmecesinde lastikten bir lahana vardı. Starling lahanayı çevirip gizli mücevher bölmesine baktı. Boş.</p>

  <p class="calibre1">"Ne kadardır FBI’ dasın?"</p>

  <p class="calibre1">Starling genç memura baktı.</p>

  <p class="calibre1">"Bakın, memur bey, burada işim bittikten sonra size bir soru sormam gerekecek sanırım. Belki de o zaman bana yardımcı olabilirsiniz."</p>

  <p class="calibre1">"Elbette. Ben..."</p>

  <p class="calibre1">"Çok iyi. Öyleyse bekleyelim de sonra konuşuruz. Şu anda düşünmem gereken şeyler var."</p>

  <p class="calibre1">"Nasıl isterseniz."</p>

  <p class="calibre1">Yatak odası Starling’in hoşlandığı türden aydınlık ve güneşliydi. Pek çok genç kadının alamayacağı pahalı kumaşlar ve pahalı mobilyalar kullanılmıştı. İki yatak. Starling örtüleri kaldırdı. Yastıklar sol yataktaydı, sağ yatak boştu. Catherine istediğinde yatakları bitiştiriyor olmalı. Belki de. erkek arkadaşının bilmediği bir sevgilisi vardır. Ya da kimi zaman burada geceliyorlardır. Telefon cevap makinesinde uzaktan kumanda yok. Annesi telefon ettiğinde evde olması gerek.</p>

  <p class="calibre1">Makine kendisininkinin aynısıydı. Kapağını açtı. Gelen ve giden mesaj bantları alınmıştı. Yerlerinde bir not vardı. TSB No.6.</p>

  <p class="calibre1">Oda derli topluysa da, iri elli araştırmacıların izleri belliydi, aldıklarını yerli yerine koymaya çalışan ama biraz eğreti koyan insanların izi. Düzgün yerlerde parmak izleri olmasaydı bile Starling odanın arandığını anlardı.</p>

  <p class="calibre1">Starling yatak odasının kaçırılmayla ilgili olduğuna inanmıyordu. Crawford haklıydı herhalde: Catherine park yerinden kaçırılmıştı. Ama Starling onu tanımak istiyordu ve burası da onun yaşadığı yerdi.</p>

  <p class="calibre1">En çok dolapla ilgilenmişti. Catherine Baker Martin’in pek çok eşyası vardı ve bazıları gerçekten iyi markalardı. Annesinin armağanları, diye düşündü. Klasik elbiseler iki ölçüdeydi: 70 ve 80 kilolar için. Bir rafta yirmi üç çift ayakkabı saydı. Üst rafta da hafif bir sırt çantası ve bir tenis raketi.</p>

  <p class="calibre1">Ayrıcalıklı bir çocuğun eşyaları, çok kimseden rahat bir yaşantısı olan bir öğrenci ve öğretmen yardımcısı.</p>

  <p class="calibre1">Yazı masasının çekmecesinde pek çok mektup vardı. Doğudaki eski okul arkadaşlarından notlar. Pullar, zarflar. Alt çekmecede armağan sarmak için süslü ambalaj kağıtları. Starling yerel süper market memurlarını sorguya çekmeyi düşünürken eli kalınca bir kağıda değdi. Kağıt maviydi ve bir köşesine çizgi film köpeği Pluto’nun resmi basılıydı.</p>

  <p class="calibre1">Starling çantasından cımbızını çıkarıp renkli kağıdı plastik bir zarfa soktu. Sonra zarfı işi bitene kadar yatağın üstüne bıraktı.</p>

  <p class="calibre1">Tuvaletin üstündeki mücevher kutusu her yatılı kızın odasında görülen meşin kutulardandı. İki çekmecesinde ucuz bir iki parça taklit mücevher vardı. Starling iyi parçaların buzdolabındaki lastik lahananın için de mi saklandığını, eğer öyleyse onları kimin almış olabileceğini düşündü.</p>

  <p class="calibre1">Parmağını kutunun kapağının altına sokup arka taraftaki gizli bölmeyi açtı sonra. Orası da boştu. Bu gizli çekmeceler de kimden gizlenir acaba, diye düşündü, herhalde hırsızlardan değil. Çekmeceyi tam itecekken parmakları gizli bölmenin altına selobandla yapıştırılmış bir zarfa değdi.</p>

  <p class="calibre1">Starling hemen eldivenini giyip mücevher kutusunun tersini çevirdi, gizli çekmeceyi çıkardı. Çekmecenin altına kahverengi bir zarf yapıştırılmıştı. Kapağı yapıştırılmamış, kıvrılıp zarfın içine sokulmuştu. Parmak izi tozu yoktu zarfın üstünde. Starling cımbızıyla zarfı açıp içindekileri çıkardı. Beş tane Polaroid resim vardı zarfta. Bir kadınla erkek sevişiyorlardı. Yüz ve başları görünmüyordu. Resimlerden ikisini erkek, ikisini kadın çekmişti biri de komodinin üstüne yarlaştırılmış üçayaktan çekilmiş olmalıydı.</p>

  <p class="calibre1">Uzun boyuna ve cüssesine bakılırsa kadın Catherine Martin olmalıydı Adam penisine oymalı bir fildişi halkaya benzer bir şey geçirmişti. Ayrıntılar pek net değildi.. Erkek apandisit ameliyatı olmuştu. Starling resimlerin her birini ayrı ayrı plastik zarflara koydu sonra hepsini birden kendi kahverengi zarfına soktu. Çekmeceyi yerine yerleştirdi.</p>

  <p class="calibre1">Arkadan bir ses, "İyi parçalar bende," dedi. "Bir şeyin alınmış olduğunu sanmıyorum."</p>

  <p class="calibre1">Starling aynaya baktı. Yatak odasının kapısı önünde Senatör Martin duruyordu. Kadın bitkin bir haldeydi.</p>

  <p class="calibre1">Starling döndü. "İyi günler, Senatör Martin. Biraz uzanmak ister miydiniz. Benim işim bitmek üzere."</p>

  <p class="calibre1">Senatör Martin yorgun olmasına rağmen ağırlığını belli eden bir insandı Starling onun makyajı altında kavgacı biri olduğunu bir bakışta anlamıştı.</p>

  <p class="calibre1">"Siz kimsiniz Polisin burada işi kalmadığını sanıyordum."</p>

  <p class="calibre1">"Adım Clarice Starling. FBI’ danım. Dr. Lecter’le konuştunuz mu, senatör?"</p>

  <p class="calibre1">"Bana bir ad verdi." Senatör Martin bir sigara yakıp Starling’i tepeden tırnağa kadar süzdü. "Değerini göreceğiz bakalım. Ya siz mücevher kutusunda ne buldunuz, Memur Starling? Onun değeri nedir, ha?"</p>

  <p class="calibre1">"Bir iki dakikada doğruluğunu saptayabileceğimiz bir iki belge," diyebildi Starling.</p>

  <p class="calibre1">"Kızımın mücevher kutusunda mı? Görelim."</p>

  <p class="calibre1">Starling yan odada sesler duyunca içinde bir umut belirdi. "Memphis özel ajanı Bay Copley de sizinle mi?" diye sordu.</p>

  <p class="calibre1">"Hayır ve bu da benim sorumun yanıtı değil. Kızımın mücevher kutusundan aldığınız neydi?" Kadın dönüp seslendi. "Paul, bir dakika gelir misin? Memur Starling, Adalet Bakanlığından Bay Krendler’i tanırsınız belki. Paul, Jack Crawford’un Lecter’e gönderdiği kız bu işte."</p>

  <p class="calibre1">Krendler’in kafasının açık yeri güneşten yanmıştı ve kırk yaşında pek sağlıklı bir görünüşü vardı.</p>

  <p class="calibre1">"Kim olduğunuzu biliyorum, Bay Krendler. Nasılsınız?"</p>

  <p class="calibre1">En azından başsavcı yardımcılarından biri. Bakanlığın Kongre temsilcisi. Yandık.</p>

  <p class="calibre1">"Memur Starling kızımın mücevher kutusundan aldığı bir şeyi kahverengi bir zarfa koydu. Bunun ne olduğunu görsek iyi olur, değil mi?"</p>

  <p class="calibre1">"Memur Starling," dedi Krendler.</p>

  <p class="calibre1">"Sizinle biraz konuşabilir miyim, Bay Krendler?"</p>

  <p class="calibre1">"Elbette. Ama daha sonra." Adam elini uzattı.</p>

  <p class="calibre1">Starling’in yüzü kıpkırmızı kesilmişti. Senatör Martin’in pek kendinde olmadığını biliyordu, ama yüzündeki kuşku yüzünden Krendler’i asla bağışlamayacaktı.</p>

  <p class="calibre1">"Siz istediniz," dedi. Zarfı adama bıraktı.</p>

  <p class="calibre1">Krendler zarfa şöyle bir bakıp kapağını kapatırken Senatör Martin elinden çekip aldı.</p>

  <p class="calibre1">Kadının resimleri incelemesini seyretmek insana acı veriyordu. Senatör Martin hepsine tek tek baktıktan sonra pencereye gitti, gözleri kapalıydı. Gün ışığında yaşlı görünüyordu. Sigara içmeye çalışırken elleri titriyordu.</p>

  <p class="calibre1">Krendler, "Senatör, ben..." dedi.</p>

  <p class="calibre1">"Bu odayı polis aradı," dedi kadın. "Eminim onlar buldukları o resimleri yerine koyup ağızlarını açmamayı yeğlemişlerdir."</p>

  <p class="calibre1">"Hayır, bulmadılar," dedi Starling. Kadın yaralanmıştı, ama ne olursa olsundu. "Bayan Martin, o adamın kim olduğunu bilmemiz gerek. Bunu anlıyorsunuzdur. Erkek arkadaşıysa bir sorun yok. Bunu beş dakikada öğrenebilirim. Resimleri başka kimsenin görmesine gerek yok, Catherine de bunu asla bilmeyecek."</p>

  <p class="calibre1">"Ben gereğine bakarım." Senatör Martin zarfı çantasına koyarken Krendler kendisini engellemedi.</p>

  <p class="calibre1">"Senatör, mutfaktaki lastik lahanadan mücevherleri siz mi aldınız?" diye sordu Starling.</p>

  <p class="calibre1">Senatör Martin’in yardımcısı Brian Gossage başını kapıdan içeri uzattı. "Özür dilerim, senatör, terminali hazırladılar. FBI William Rubin adını aramalarını buradan izleyebiliriz."</p>

  <p class="calibre1">"Siz gidin, Senatör Martin," dedi Krendler. "Ben hemen gelirim." Ruth Martin,</p>

  <p class="calibre1">Starling’in sorusunu yanıtlamadan dışarı çıktı.</p>

  <p class="calibre1">Starling fırsattan yararlanıp yatak adasının kapısını kapatmakta olan Krendler’i inceledi. Elbisesi ısmarlamaydı ve silahlı değildi. Uzun tüylü yünlü halıda yürümekten ayakkabılarının topuklarının bir parmak kadarının boyası silinmişti.</p>

  <p class="calibre1">Adam bir an eli kapının kolunda durup önüne baktı.. Dönünce, "İyi bir arama yaptınız," dedi.</p>

  <p class="calibre1">Starling kendini bu kadar ucuza satamazdı. Adamın yüzüne baktı.</p>

  <p class="calibre1">"Quantico’da insanı iyi yetiştiriyorlar doğrusu," dedi Krendler.</p>

  <p class="calibre1">"Hırsız yetiştirmezler ama."</p>

  <p class="calibre1">"Bunu biliyorum."</p>

  <p class="calibre1">"Bildiğinizi anlamak çok güç."</p>

  <p class="calibre1">"Yeter artık."</p>

  <p class="calibre1">"Resimler ve lastik lahana konusu araştırılacak, değil mi?"</p>

  <p class="calibre1">"Evet."</p>

  <p class="calibre1">"Bu William Rubin adı ne oluyor, Bay Krendler."</p>

  <p class="calibre1">"Lecter bunun Buffalo Bill’in adı olduğunu söyledi. İşte Teşhis Bölümüne gönderdiğimiz yazının kopyası. Bir bakın." Starling’e noktalı yazıcıdan çıktığı için bulanık olan bir kağıt uzattı: Senatörün, Lecter’le konuşması.</p>

  <p class="calibre1">Starling kağıdı okuduktan sonra Krendler, "Ne diyorsunuz?" diye sordu.</p>

  <p class="calibre1">"Burada önemli hiçbir şey söylememiş. Billy Rubin adında beyaz bir erkek olduğunu söylüyor. Sonuç ne olursa olsun, bu konuda kendisine yalancı diyemezsiniz. En fazlasından yanıldığını iddia edebilir. Ama senatörle alay ediyor da olabilir. O bunu yapabilecek bir insandır, Bay Krendler Kendisini hiç gördünüz mü?"</p>

  <p class="calibre1">Krendler başını salladı.</p>

  <p class="calibre1">"Dr. Lecter bildiğimiz kadarıyla dokuz kişi öldürmüş. Ölüleri diriltse bile akıl hastanesinden çıkarılması olanaksız. O yüzden yapabileceği tek şey alay etmek. Bu nedenle biz onun suyuna gidip... "</p>

  <p class="calibre1">"Onu nasıl idare ettiğinizi biliyorum. Chilton’un bant kaydını dinledim. Bunun yanlış olduğunu söylüyor değilim, artık bitti diyorum. Davranış Bilimleri şimdiye kadar elde ettiklerinizi - transseksüel açısını - araştırabilir. Zaten siz de yarın Ouantico’ya okula döneceksiniz."</p>

  <p class="calibre1">"Bir şey daha buldum."</p>

  <p class="calibre1">Yatağın üstündeki renkli kağıda dikkat eden olmamıştı. Starling kağıdı adama verdi.</p>

  <p class="calibre1">"Nedir bu?"</p>

  <p class="calibre1">"Bir kağıt dolusu Pluto’ya benziyor." Adamın bunun anlamını sormasını bekledi.</p>

  <p class="calibre1">Krendler elini sallayarak bilgi istedi.</p>

  <p class="calibre1">"Bunun LSD’li kağıt olduğunu sanıyorum. Yetmişli yılların ortalarından falan kalmış olmalı. Şimdi antika sayılır. Bunu nereden bulduğunu araştırmaya değer. Emin olmak için bazı testler yapmalıyız."</p>

  <p class="calibre1">"Washington’a götürüp laboratuvara verebilirsiniz. Birkaç dakikaya kadar gideceksiniz."</p>

  <p class="calibre1">"Beklemek istemiyorsanız şimdi portatif takımla da yapabiliriz. Poliste narkotik teşhis takımı varsa, J testidir, iki saniye yeter."</p>

  <p class="calibre1">Adam kapıyı açarak, "Washington’a, okula," dedi.</p>

  <p class="calibre1">"Bay Crawford’un bana talimatı."</p>

  <p class="calibre1">"Talimatınızı burada ben veriyorum. Artık Jack Crawford’un emrinde değilsiniz Bundan sonra herhangi bir öğrenciden farksızsınız ve işiniz Quantico’dadır. Anladınız mı? Saat ikiyi on geçe bir uçak var. Onu kaçırmayın."</p>

  <p class="calibre1">"Bay Krendler, Dr. Lecter Baltimore polisiyle konuşmayı reddettikten sonra benimle konuştu. Bunu bir kez daha yapabilir. Bay Crawford düşündü ki...."</p>

  <p class="calibre1">Krendler kapıyı bir kere daha, bu sefer gereğinden daha sert kapattı.</p>

  <p class="calibre1">"Memur Starling, size durumumu açıklamak zorunda değilim, ama beni iyi dinleyin. Davranış Bilimlerinin rolü danışmanlıktır, hep de öyle olmuştur. Bundan sonra da öyle olacaktır. Jack Crawford’un zaten izin alması gerekiyordu. Onun durumunda bu kadar çalışabilmesine şaşıyorum zaten. Bunu Senatör Martin’den saklayarak aptalca bir kumar oynadı. Geçmişi ve emekliliği bu kadar yakın olması nedeniyle senatör bile onu fazla hırpalayamaz. Onun için yerinizde olsam onun geleceğini fazla düşünmezdim.</p>

  <p class="calibre1">Starling az da olsa soğukkanlılığını kaybetti. "Ondan başka üç tane seri cinayet işleyeni yakalayan oldu mu? Bir tanesini bile yakalayan oldu mu, ha? Senatörü böyle başıboş bırakmamalısınız, Bay Krendler."</p>

  <p class="calibre1">"Sen zeki bir çocuk olmalısın, yoksa Crawford seninle böyle uğraşmazdı onun için sana son kez bir şey söyleyeceğim. Konuştuğuna dikkat et, yoksa kendini sekreterler arasında buluverirsin. Anlamıyor musun? Lecter’e gönderilmenin tek nedeni FBI Başkanının Senato’da kullanabileceği bazı bilgiler elde etmekti. Büyük cinayetler hakkında zararsız bilgiler Dr. Lecter in ‘içyüzü’ gibi. Başkanınız Senato da bütçesini çıkarmak için şeker dağıtır gibi dağıtır bunları. Bu vakadan çekildin artık Memur Starling. Yanında geçici kimliğin olduğunu biliyorum ver onu bana!"</p>

  <p class="calibre1">"Tabancayla uçağa binmek için o kimliğe ihtiyacım var Tabanca Quantico’nundur."</p>

  <p class="calibre1">"Tabanca ha! Aman Tanrım! Öyleyse döner dönmez kimliğini iade edeceksin."</p>

  <p class="calibre1">Senatör Martin, Gossage bir teknisyen ve birkaç polis telefona bağlı modemli bir ekranın başındaydılar Ulusal Suç Bilgi Merkezi hattından Dr. Lecter’in verdiği bilginin bilgisayarlarda işlenmesini izliyorlardı. Atlanta Ulusal Hastalık Kontrol Merkezinden bir haber vardı: Fildişi alerjisi Afrika fildişlerini zımparalarken çıkan tozu solumaktan olurdu, genellikle dekoratif şeyler yaparken. Amerika’da bıçakçılara özgü bir hastalıktı.</p>

  <p class="calibre1">“Bıçakçılar’ sözü geçerken Senatör Martin gözlerini kapattı. Starling’i içeri alan genç polis senatöre bir fincan kahve getiriyordu.</p>

  <p class="calibre1">Starling dışarı çıkmamaya kararlıydı. Kadının önünde durup, "Şansınız açık olsun, senatör," dedi. "Catherine’in iyi olduğunu umarım."</p>

  <p class="calibre1">Senatör Martin ona bakmadan başını salladı. Krendler, Starling’i dışarı çıkardı.</p>

  <p class="calibre1">"Buraya gelmemesi gerektiğini bilmiyordum," dedi genç polis.</p>

  <p class="calibre1">Krendler de Starling’le dışarı çıkmıştı. "Jack Crawford’a büyük saygım vardır," dedi. "Lütfen kendisine hepimizin çok üzgün olduğunu söyleyin... Bella için. Şimdi okula gidip derslerimize dönüyoruz, tamam mı?”</p>

  <p class="calibre1">"İyi günler, Bay Krendler."</p>

  <p class="calibre1">Starling artık park yerinde yapayalnızdı ve bu dünya konusunda hiçbir şey anlamadığını düşünüyordu.</p>

  <p class="calibre1">Crawford’la konuşmayı isterdi. Boşa harcanan zaman ve aptallıktan kötüsü yoktur, demişti. <i class="calibre8">Bu zamanı iyi kullanırsan seni olgunlaştırır. En güç sınav budur, öfke ve düş kırıklığının seni düşünmekten alıkoyması. Başarının anahtarı buradadır işte.</i></p>

  <p class="calibre1">Starling başarıya metelik vermiyordu şimdi. Hatta Özel Ajan Starling olmaya da. Eğer oyun böyle oynanacaksa.</p>

  <p class="calibre1">Potter’deki cenaze evinin masasında yatan o zavallı şişman ölü kızı düşündü. Bu lanet motorlar gibi boyalıydı tırnakları.</p>

  <p class="calibre1"><i class="calibre8">Adı neydi? Kimberly.</i></p>

  <p class="calibre1"><i class="calibre8">Bu it herifler benim ağladığımı göremeyecekler işte.</i></p>

  <p class="calibre1">Herkesin de adı Kimberly’ydi... kendi sınıfında dört Kimberly vardı. Üç de Sean. Kimberly güzelleşmeye çalışarak, kendini süslemeye çalışarak kulaklarını deldirmişti. Ve Bufallo Bill onun zavallı dümdüz memelerine bakmış, ortasına tabancasının namlusunu dayayıp göğsünde bir deniz yıldızı açmıştı.</p>

  <p class="calibre1">Bacaklarının kıllarını balmumuyla alan zavallı şişko Kimberly. Yüzünden, kollarıyla bacaklarından anlaşıldığı kadarıyla en iyi yanı teniymiş. Kimberly, yukarıda bir yerlerde bana öfkeli misin? Onu kollayan senatörler yoktu. Kıytırık insanları oradan oraya taşıyan jet uçakları da. Ama kıytırık kullanması gereken bir sözcüktü. Yapmaması gereken öyle çok şey vardı ki.</p>

  <p class="calibre1">Starling saatine baktı. Uçağın kalkmasına daha bir buçuk saat var ve bu süre içinde bir şey yapabilirdi. "Billy Rubin" derken Dr. Lecter‘ın yüzünü görmek istiyordu. O kestane rengi gözlere bakmaya tahammül edebilirse, karanlığın kıvılcımları yuttuğu o gözlere yeteri kadar bakabilirse işe yarayan bir şey görebilirdi belki. Bir neşe parıltısı görebileceğini sanıyordu.</p>

  <p class="calibre1">Tanrıya şükürler olsun ki kimliğim var.</p>
</body>
</html>
