<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>10.</h1>

  <p>Washington'dan Birmingham'a gitmekte olan uçak yarı boştu. Graham pencere yanına oturdu, yanına kimse gelmedi.</p>

  <p>Hostesin uzattığı bayat sandviçi reddetti, önündeki tepsiye Jacobi dosyasını yerleştirdi. Dosyanın en başına taktığı listede, Jacobilerle Leedsler arasında bulduğu benzerlikler sıralanmıştı.</p>

  <p>Her iki karı koca da kırk yaşına yaklaşmaktaydı. İki ailenin de çocukları vardı. İki oğlan, bir kız. Edward Jacobi'nin ayrıca bir oğlu daha vardı. İlk evliliğinden. Aile öldürüldüğünde o çocuk üniversitedeydi.</p>

  <p>Her iki çift de üniversite mezunuydu. İkisi de iyi çevrelerde, ikişer katlı evlerde oturuyorlardı. Bayan Jacobi de, Bayan Leeds de güzel kadınlardı. Her iki ailenin de çeşitli kredi kartları vardı, bazı sevilen der­gilere aboneydiler.</p>

  <p>Benzerlikler burada bitiyordu. Charles Leeds vergi danışmanı, Edward Jacobi ise metalurji mühendisiydi. Atlanta'lı aile Presbiteryen, Jacobiler ise Katolikti. Leedsler bütün ömürlerince Atlanta'da yaşa­mışken, Jacobiler Birmingham'a daha yeni taşınmışlardı. Üç ay olmuştu onlar Detroit'den Birmingham'a geleli.</p>

  <p>"Rasgele" sözcüğü Graham'ın beynini durmadan damlayan bir musluk gibi oyup duruyordu. "Kurbanlar rasgele seçiliyor. Görünen bir amaç yok... " Gazeteler hep bu deyimleri kullanıyor, cinayet masasın­da dedektifler aynı kelimeleri tükürür gibi söyleyip duruyorlardı.</p>

  <p>"Rasgele" sözcüğü doğru değildi. Graham toplu katillerin ya da dizi halinde cinayetler işleyen katillerin kurbanlarını rasgele seçmedi­ğini bilirdi.</p>

  <p>Jacobileri ve Leedsleri öldüren adam, onlarda kendisini çeken, bu işe sürükleyen bir şey bulmuştu. Belki iyi tanıyordu onları. Öyle olmasını dilerdi Graham. Belki de hiç tanımıyordu. Ama Graham katilin onları öldürmeden önce mutlaka görmüş olduğundan emindi. Onları seçmesinin nedeni, bir özelliklerinin ona hitap etmesindendi. Bunun altında da kadınlar vardı. Neydi o özellik?</p>

  <p>Suç biçiminde bazı farklar vardı.</p>

  <p>Edward Jacobi elinde feneriyle merdivenlerden inerken vurulmuştu. Herhalde gürültüden uyanmış olacaktı.</p>

  <p>Bayan Jacobi ile çocuklar kafalarından vurulmuşlardı, Bayan Le­eds ise karnından. Silah hep dokuz milimetrelik otomatik tabancaydı. Yaralarda ev yapımı çelik yününden susturucunun kalıntıları bulunmuştu. Fişeklerde parmak izi yoktu.</p>

  <p>Bıçak yalnızca Charles Leeds için kullanılmıştı. Doktor Princi'ye göre, kullanılan bıçak çok ince ve çok keskindi. İnce törpülere benzer bir şey.</p>

  <p>Eve giriş yöntemleri de farklıydı. Jacobilerde veranda kapısının ki­lidi açılmış, Leedslerde cam kesici kullanılmıştı.</p>

  <p>Birmingham olayının fotoğraflarında, Leedslerde olduğu kadar çok kan görülmüyordu, ama yine yatak odasının duvarlarında, yerden elli santim kadar yükseklikte kan lekeleri vardı. Demek katil Birmingham'da da seyirci bulmuştu kendine. Birmingham polisi cesetlerin üzerinde parmak izi aramış, tırnaklara da bakmış, hiçbir şey bulamamıştı. Bu cesetler Birmingham'da bir aydan beri gömülü olduklarından Leedslerin çocu­ğunda bulunan ize benzer şeyler çoktan silinmiş olacaktı.</p>

  <p>Her iki evde de aynı sarı saçlar, aynı salya, aynı meni bulunmuştu.</p>

  <p>Graham iki ailenin resimlerini önündeki koltuğun arkasına dayayıp uzun uzun baktı.</p>

  <p>Katili özellikle onlara çeken şey ne olabilirdi acaba? Graham bu aileler arasında bir ortak nokta olacağını ve kendisinin onu bir an önce bulacağını büyük bir hevesle umuyordu.</p>

  <p>Yoksa daha birçok eve girmek, Dişli Sapık'ın kendisine neler bıraktığını izlemek zorunda kalacaktı.</p>

  <p>Birmingham danışma bürosuna uğrayan Graham adres konusunda bilgi aldı, havaalanından telefonla polise de geldiğini bildirdi. Kira­ladığı küçük arabanın hava tertibatından ellerine ve kollarına su damlaları püskürüp duruyordu.</p>

  <p>İlk durağı, Dennison Caddesi'ndeki Geehan Emlak Bürosu oldu.</p>

  <p>Geehan uzun boylu, kel bir adamdı. Turkuvaz renkli halının üzerinde acele adımlarla ilerleyip Graham'ın elini sıktı. Graham cebinden çıkardığı kimliği gösterip Jacobilerin evinin anahtarını isteyince, adamın yüzündeki gülümseme bir anda yok oldu.</p>

  <p>"Bugün orada üniformalı polisler de bulunacak mı?" diye sorarken bir eli dazlak kafasının üzerindeydi.</p>

  <p>"Bilmiyorum."</p>

  <p>"Umarım bulunmaz. Bugün öğleden sonra evi iki kişiye gezdirme olanağı bulabileceğim galiba. Güzel bir evdir. İnsanlar gezince bu... bu olayı unutuyorlar. Geçen perşembe Duluth'dan gelen bir çifti götürmüştüm oraya. Hali vakti yerinde, emekli insanlardı. Artık konuşmanın ayrıntı faslına gelmiştik. İpoteklerden falan söz ediyorduk. Tam o sırada bir devriye arabası duyduk, polisler içeriye geldi. Bizim karı koca onlara soru sordular ve... Tanrım, ne cevaplar aldılar! İyi yürekli polisler onlara bütün evi yeni baştan gezdirip bilgi verdiler. Kim nerede yatar bulunmuş falan... her şeyi. Ondan sonra da, tabii, bay bay Ge­ehan, zahmetine teşekkür ederiz. Onlara evi ne kadar güvenli hale ge­tirdiğimizi göstermeye çalıştım, ama dinlemediler bile. Ayakları birbirine dolaşa dolaşa çakıllı bahçe yolunda uzaklaştılar, göz açıp kapayın­caya kadar arabalarına binip toz oldular."</p>

  <p>"Hiç yalnız bir adam gelip gezmek istedi mi evi?"</p>

  <p>"Bana öyle gelen biri olmadı. Ama orayla ilgilenen tek komisyoncu ben değilim. Yine de sanmıyorum. Zaten polis uzun süre badana boya yapmamıza izin vermedi. İç kısımları daha salı günü bitirdik. İki kat latex çekmek zorunda kaldık. Bazı yerlere üç kat. Dış boya hala bitmedi. Sonunda tam film çevrilecek bir ev olup çıkacak."</p>

  <p>"Miras işleri hallolmadan nasıl satarsınız?"</p>

  <p>"Satış muamelesini o işler bitmeden kapatamam, ama gerekli hazırlıkları da yapamam demek değil bu tabii. Hatta insanlar karşılıklı anlaşma sonucu evin içine taşınabilirler bile. Bir şeyler yapmak şart. Evin miras olarak intikal edeceği adamı iş çevrelerinden tanırım. O kağıt parçası her gün faiz bindirir üstüne. Gece siz uyurken bile."</p>

  <p>"Bay Jacobi'nin miras işlerine bakan avukatı kim?"</p>

  <p>"Byron Metcalf. Metcaif ve Barnes firmasından. Siz evde ne kadar kalmayı planlıyorsunuz?"</p>

  <p>"Bilmiyorum. İşim bitene kadar."</p>

  <p>"Çıkarken anahtarı evin posta kutusuna atabilirsiniz. Sırf onun için buraya kadar gelmeyin."</p>

  <p>Arabayı Jacobilerin evine doğru sürerken Graham'ın içinde, çıkmaz bir izin peşindeymiş gibi tatsız bir duygu vardı. Ev hemen hemen banliyö sayılabilecek bir yerde, yeni kentleşmiş bir yerleşme yerindeydi. Bir ara arabayı otoyolun kenarına çekip durdurdu, haritasını çıkarıp inceledi, sonra ikinci derece asfalt yola sapacağı köşeyi buldu.</p>

  <p>Bir aydan fazla zaman geçmişti onlar öldüğünden beri. Ne yapıyordu kendisi o sırada? Yirmi üç metrelik Rybovich bir tekneye bir çift dizel yerleştiriyor, vinci çalıştıran Arlaga'ya bir santim daha indirmesi için işaretler veriyordu. Öğleden sonra Molly uğrardı. Arlaga ile birlikte üçü akşam güneşinin altında otururlardı. Yarı bitmiş teknenin kamara­sında ya da güvertesinde. Molly'nin getirdiği börekleri yer, bira içerler­di. Arlaga onlara balık ayıklamanın kolay yollarını anlatır, güvertedeki talaş tozunun üzerine balığın şeklini çizerek açıklamalar yapardı. Sudan yansıyan güneş ışığı oynaşırdı teknenin üzerinde.</p>

  <p>Hava tertibatının suyu birden fazla fışkırıp Graham'ın gömleğinin önünü ıslatttı, onu bir anda Birmingham'a geri getirdi. Burada ne tekne vardı, ne de balık. Araba kullanıyordu kendisi. Arasından geçmekte olduğu kırlarda keçiler, atlar göze çarpıyordu. Sol tarafta Stonebridge görünmekteydi. Nisbeten eski, yerleşmiş bir mahalledeydi Stonebrid­ge. Güzel evler vardı orada. Birkaç zenginin evi de bulunuyordu.</p>

  <p>Emlakçının koyduğu levhayı daha yüz metre uzaktan gördü. Yolun sağ tarafındaki tek ev Jacobilerin eviydi. Ağaçlardan dökülen reçi­ne, yerdeki çakılları yapışkan hale getirmişti. Bazı taşlar çamurluklara çarpıp tangırtı da çıkarıyordu. Evin dışında merdivene tırmanmış bir doğramacı, pervazları onarmaya çalışmaktaydı. Graham evin çevresinde dolaşırken, adam elini kaldırıp onu selamladı.</p>

  <p>Yan taraftaki balkona iri bir çınarın gölgesi düşmüştü. Gece bu ağaç, evin ışığının yan bahçeye dökülmesini de engelleyecekti. Dişli Sapık buradan girmişti eve. Kayarak açılan bilyeli kapıdan. Şimdi o kapıların yerine yenileri takılmıştı. Alüminyum çerçeveler henüz pırıl pırıl, imalatçının etiketi de üstlerindeydi. Bilyeli kapıların dışında yepyeni bir güvenlik kapısı da vardı. Demirden. Bahçeden bodruma giren kapı da yeniydi. Pırıl pırıl çelik... sağlam kilitli. Bir kenara çıkarılan banyo küveti atılmıştı.</p>

  <p>Graham içeriye girdi. Çırılçıplak yerler ve ölü bir hava. Boş evde ayak sesleri yankılanıyordu.</p>

  <p>Sanyoya takılan bu yeni aynalar, Jacobilerin yüzünü hiç görmemişti. Katilinkini de. Aynaların köşesinde fiyat etiketinin koparıldığı ya­pışkan, beyaz lekeler vardı. Yatak odasının bir köşesine katlanan bir tabure konmuştu. Graham onun üstüne oturdu, pencereden giren güneş ışığı yerin tahtaları üzerinde bir tahta eninde yol alıncaya kadar bekledi.</p>

  <p>Hiçbir şey yoktu burada. Kalmamıştı.</p>

  <p>Eğer buraya Jacobiler öldükten hemen sonra gelse, Leedsler hala hayatta mı olacaktı yani? Acaba, diye düşündü Graham. Bu yükün ağırlığını tartmaya çalıştı.</p>

  <p>Evden tekrar güneş ışığına çıktığında, yükü pek kaldıramamıştı. Ulu ağacın gölgesinde durdu. Omuzları bükülmüş, elleri ceplerindeydi. Jacobilerin evinin önünden başlayıp asfalta çıkan uzun yola baktı. Nasıl gelmişti Dişli Sapık Jacobilerin evine? Arabayla gelmek zorundaydı. Nereye park etmişti peki? Bu çakıllı yol, bir gece yarısı ziyareti için fazla gürültülüydü Graham'a göre. Ama Birmingham polisi aynı kanıda değildi.</p>

  <p>Çakıllı yolun üzerinden asfaltın kenarına kadar yürüdü. Gözün gö­rebildiği kadarıyla, asfaltın yanları çukurdu. Belki arabayı çukurun içine sürüp saklamaya olanak bulunabilirdi. O sıra toprak kuru ve sertse.</p>

  <p>Asfaltın karşı tarafında, Stonebridge Mahallesi'ne giren tek bir yol vardı. Yanındaki levhada, Stonebridge'in kendi özel güvenlik devriyesi olduğu yazılıydı. Yabancı bir araç burada hemen göze çarpardı. Gecenin geç vaktinde yaya yürüyen bir adam da göze çarpardı. Stoneb­ridge'e park etmiş olamazdı.</p>

  <p>Graham tekrar dönüp eve girdiğinde, telefonun çalıştığını görerek şaşırdı. Meteorolojinin numarasını çevirdi ve oradan, Jacobilerin öldürüldüğü gün bölgeye sekiz santimetre yağmur düştüğünü öğrendi. Çukurlar dolmuş olmalıydı o halde. Dişli Sapık arabasını yolun kenarına da saklamamıştı.</p>

  <p>Graham beyaza boyanmış çit boyunca arazinin arka tarafına doğru yürürken, çitin dışında otlayan at da ona ayak uyduruyor, yanında geliyordu. Graham ona bir nane şekeri verdi, köşeye gelince attan ayrılıp saptı, sundurmaların dışından dolaşan arka çit boyunca ilerledi.</p>

  <p>Yerdeki çukuru görünce durakladı. Jacobilerin çocukları kediyi buraya gömmüşlerdi. Atlanta merkezinde Springfield'le oturup bu yeri hayal ederken, sundurmaları beyaz olarak canlandırmıştı Graham gözünde. Aslında koyu yeşildiler.</p>

  <p>Çocuklar kediyi bir bulaşık bezine sarmış, ayakkabı kutusuna koymuş, patilerinin arasına çiçek yerleştirip gömmüşlerdi.</p>

  <p>Graham kolunu çitin üzerine dayayıp alnını da koluna yasladı.</p>

  <p>Bir hayvan cenazesi. Çocukluğun ciddi olaylarından biri. Anneyle baba hemen eve dönmüş olmalıydılar. Dua etmekten utanarak. Çocuklar birbirine bakmış, yeni acılar keşfetmişlerdi. Biri başını eğmiş, sonra ötekiler de onu taklit etmişti. Ellerindeki küreğin boyu hepsinin boyunu geçiyordu. Sonradan aralarında kedinin cennete gidip gitme­diğini tartışmışlardı. Tanrı'nın ve İsa' nın yanına. Bir süre alçak sesle konuşmuş, bağırmamışlardı mutlaka.</p>

  <p>Birden Graham'ın içinde, kesinlikle inandığı bir bilinç doğdu. Dişli Sapık'ın kediyi öldürmüş olduğu nasıl kesinse, çocukların onu gömüşünü seyrettiği de öyle kesindi. Eline fırsat geçerse asla kaçırmazdı böyle bir şeyi.</p>

  <p>Buraya iki kez gelmiş olamazdı. Bir seferinde kediyi, ikinci seferinde Jacobileri öldürmek saçmaydı. Önce gelip kediyi öldürmüş, sonra bu çevrede oyalanmış, çocukların kediyi bulmasını beklemiş olmalıydı.</p>

  <p>Çocukların kediyi tam nerede bulduğunu bilmeye olanak yoktu. Polisin derlediği bilgilere göre, ölümlerinden önceki son on saat içinde Jacobilerden hiçbiriyle konuşan çıkmamıştı.</p>

  <p>Dişli Sapık nasıl gelmiş, nerede beklemişti?</p>

  <p>Arka çitin dışında çalılar başlıyordu. Otuz metre kadar adam boyunda devam ediyor, sonra ağaçlarla birleşiyorlardı. Graham buruşuk haritasını arka cebinden çıkardı, çitin üzerine yaydı. Haritada çeyrek mil genişliğinde bir orman gözüküyordu. Jacobilerin evinin arkasında bulunan bu orman, her iki yöne doğru da devam ediyordu. Ormanın bittiği yerde, yani Jacobilere göre ağaçların öbür tarafında, evin önündeki yola paralel ikinci bir yol daha vardı.</p>

  <p>Graham arabasına binip tekrar otoyola doğru sürdü, ne kadar gittiğini de odometreyle ölçtü. Otoyolda güneye döndü, oradan az önce haritada gördüğü yola saptı. Yavaş yavaş ilerliyordu. Gözü yine odometredeydi. Rakamlar kendisine Jacobilerin evinin tam arkasında olduğunu gösterdiği zaman durdu.</p>

  <p>Kendini yeni yapılmış ucuz sosyal konutların arasında buldu. Burası o kadar yeniydi ki, kendi haritasında gösterilmemişti. Arabayı park yerine çekti. Arabaların çoğu eski püsküydü. İki tanesi rampaya alınmıştı.</p>

  <p>Bir grup siyah çocuk, kuru toprağın üzerinde basket oynuyordu. Bir tek netsiz pota vardı ortada. Graham bir süre kendi çamurluğuna oturup oyunu izledi.</p>

  <p>Ceketini çıkarmak istiyordu ama koltukaltındaki özel yapım , 44'lük tabancayla kemerindeki yassı fotoğraf makinesinin dikkat çekeceğini biliyordu. İnsanlar tabancasına bakmaya başladı mı, garip bir utanç hissederdi her zaman.</p>

  <p>Alandakilerden sekizi tişört giymişti. Çıplaklar on bir kişiydi. Hepsi bir arada oynuyorlardı. Hakem de sırayla aralarından seçiliyordu.</p>

  <p>Çıplaklardan biri ribaund'da yere düşürülünce suratını asıp evine yoilandı. Az. sonra elinde bir bisküviyle döndüğünde yeniden canlan­mış hali vardı. Hemen tekrar gruba karıştı.</p>

  <p>Bağırtılar ve topun sesi Graham'ı keyiflendirmişti.</p>

  <p>Bir tek pota, bir tek direk. Leedslerin ne kadar çok şeye sahip oldukları geldi tekrar aklına. Jacobiler de öyleydi Birmingham polisine göre. Hırsızlık olasılığını çabucak bir kenara bırakmışlardı. Deniz motorları, spor malzemesi, kamp malzemesi, kameralar, silahlar, oltalar. Ailelerin ortak bir yanı da bunlardı.</p>

  <p>Jacobilerle Leedslerin yaşamını düşünmek yine aynı şeye yol açtı. Sonraki hallerini hatırlamaya. Graham artık basketbol seyredemez oldu. Derin bir nefes alarak, yolun karşı tarafındaki karanlık ormana yoilandı.</p>

  <p>Başlangıçta geçit vermeyen çalılar az sonra seyrekleşti, Graham yerdeki iğne gibi çam yapraklarına basa basa kolayca ilerledi. Hava sıcak ve sakindi. Ağaçlardaki kuşlar onun gelişini önceden yüksek sesle çevreye duyuruyorlardı.</p>

  <p>Arazi biraz alçaldı, kurumuş bir dere yatağına indi. Dere yatağının kil gibi kırmızı toprağında birkaç rakun ve tarla faresi izi görülüyordu. Birkaç insan izi de vardı. Çoğu çocuk izleriydi. Hepsi çukurlaşmış, yu­varlaklaşmıştı. Birkaç yağmur öncesinden kalma izlerdi bunlar.</p>

  <p>Dere yatağını geçince arazi tekrar yükseldi. Toprak daha kumluydu burada. Çamların arasında fundalar da bitmişti. Graham sıcağın altında yokuş yukarı ilerlemesini sürdürdü ve sonunda ağaçların arasından gördüğü ışıktan, ormanın öbür kenarına yaklaştığını anladı. Ağaç gövdelerinin arasından bakınca, Jacobilerin evinin üst katı da görünüyordu.</p>

  <p>Yine çalılar. Adam boyu. Ormanın kenarından Jacobilerin arka çi­tine kadar. Graham onların arasından ilerledi, çite varıp oradan arka bahçenin içine baktı.</p>

  <p>Dişli Sapık arabasını sosyal konutlara park etmiş, ormandan geçerek buraya gelmiş olabilirdi. Kediyi çalıların arasına çekip boğmuş, cansız vücudunu iki parmağı arasında taşıyarak, dizlerinin üstünde çi­te yaklaşmış, tek eliyle çiti tutup hayvanı içeriye savurmuş olabilirdi.</p>

  <p>Graham kediyi havada uçarken görür gibi oldu. Dört ayaküstü düşmek için havada dönmeyen kediyi. Bahçeye pat diye sırtüstü düşen kediyi.</p>

  <p>Dişli Sapık gün ışığında yapmıştı bunları... gece olsa çocuklar kediyi bulup gömemezlerdi.</p>

  <p>Sonra beklemişti kediyi bulmalarını. Günün kavurucu sıcağında, çalılar arasında mı beklemişti? Çitin yanına gelse, aralardan görebilirlerdi onu. Daha geriden baksa, ya çalılar görüşünü engellerdi ya da ayakta durup üstten bakmak, kafasını uzatmak zorunda kalırdı. Gerisin geriye, ağaçların oraya dönmek zorunda olduğu belliydi. Graham da öyle yaptı.</p>

  <p>Birmingham polisi hiç de aptal değildi. Polislerin nerelerden geçtiğini, araziyi adet yerini bulsun diye nasıl taradığım, izlerden anlayabi­liyordu. Ama bu işler, kedinin cesedi bulunmadan önce olmuştu hep. İpucu arıyordu polisler. Adam burada bir şey düşürdü mü, iz bıraktı mı diye bakıyorlardı. Bir seyir noktası aramıyorlardı.</p>

  <p>Ağaçların arasında birkaç metre ilerledi, gölgelikte bir süre sağa sola yürüdü. Önce bir tepeciğe çıktı, bahçenin bir bölümünü buradan görebildiğini fark etti, sonra alçak kısımlara, ağaçların altına doğru ilerledi. Bir saatten fazla arandı oralarda. Derken bir ara, yerde duran bir şey gözüne güneşin ışığını yansıttı. Onu hemen kaybetti, sonra tekrar buldu. Konserve kutusu içinde satılan meşrubattan çıkarılmış yuvarlak bir kapak. Bir karaağaçtan dökülen yaprakların arasına gömülmüş duruyordu. Çamların arasında pek az karaağaç vardı aslında.</p>

  <p>Kapağı iki buçuk metre uzaktan gördü, bir süre yanına yaklaşma­dı. Beş dakika kadar, ağacın çevresindeki toprağın durumunu gözden geçirdi. Sonra çömeldi, ağacın çevresindeki yaprakları yana çekerek iz aradı. Olabilecek izleri kendi ayağıyla yok etmemek için dikkatli dav­ranıyordu. Yavaş yavaş tüm yaprakları temizledi ağacın etrafından. Yo, geçen yılın yaprakları üzerine ayak izi falan gelmemişti.</p>

  <p>Kapağın yakınında kurumuş bir elma koçanı buldu. Karıncalar yemiş, koçanı iyice inceltmişlerdi. Kuşlar da çekirdekleri çıkarmışlardı belliydi. Bir on dakika daha yerleri inceledi. Sonra toprağın üzerine oturdu, ağrıyan bacaklarını uzattı, başını ağacın gövdesine dayadı.</p>

  <p>Başının üzerinde zar kanatlı böcekler uçuşup duruyordu. Bir tırtıl, yanı başındaki yaprağın altından çıkıverdi.</p>

  <p>Graham ceketini bir dala astı, ağacın öbür tarafından dikkatle tır­manmaya koyuldu. Bir yandan dalların gövdeye bitişme yerlerine bakıyordu. On metre kadar yükseğe çıkınca, gövdenin yanından uzanıp baktı. Jacobilerin evi 150 metre kadar ileride, tabak gibi karşısındaydı. Bu yükseklikten bakınca değişik görünüyordu. Görüntüye daha çok damın rengi hakimdi. Arka bahçenin tümü göz önüne seriliydi. Sun­durmaların arkaları bile. Normal bir dürbün bile çocukların yüzlerindeki ifadeleri rahatça gösterirdi.</p>

  <p>Graham uzakta bir yerlerden trafiğin sesini duydu. Sonra bir ağustosböceğinin testere gibi bir sesi geldi, öteki seslerin hepsini bastırdı.</p>

  <p>Başının üzerinde kalın, sağlam bir dal vardı. Jacobilerin eviyle dik açı oluşturacak biçimde uzanıyordu. Ona tutunup kendini yukarı çekti, sonra gövdeye yaslanıp dalın üzerine baktı.</p>

  <p>Yanağının hemen yakınında, dalın gövdeye bitiştiği yere bir kon­serve kutusu bırakılmıştı.</p>

  <p>"Bayılıyorum sana," dedi ona Graham. "Ulu Tanrım, hem de nasıl bayılıyorum. Gel, kutu, gel bana bakayım."</p>

  <p>Ama bunu buraya bir çocuk da bırakmış olabilirdi.</p>

  <p>Graham ağaca biraz daha tırmanmaya çalıştı, küçük dallara ulaştı, oradan aşağıya, o sağlam dala doğru baktı.</p>

  <p>Dalın üst tarafında bir yerin kabuğu soyulmuştu. Alttan dikdörtgen biçiminde yeşil iç kabuk görünüyordu. Bir iskambil boyunda. Bu yeşil dikdörtgenin orta yerinde çakıyla oyulmuş beyaz bir şey gördü Gra­ham. Gördüğü işaret şuydu:</p>

  <p>- 95 Dikkatle oyulmuştu. Keskin bir bıçakla. Pek çocuk işi değildi.</p>

  <p>Graham ışığı ve mesafeyi ayarlayarak işaretin resmini dikkatle çekti.</p>

  <p>Büyük dalın üzerinden görüntü çok iyiydi. Yukarıdan sarkan bir dalın koparılmasıyla daha da iyi hale getirilmişti. O dalın koparılması sırf daha iyi görebilmek amacıyla olabilirdi. Koparılmamış, kesilmişti zaten. Basınçla sıkışan, yassılan dokulardan belliydi.</p>

  <p>Graham kesilen dalı aradı. Yerde olsa görürdü. İşte, şu aşağıdaki dallara takılmış, duruyordu. Ağacın yeşil yaprakları arasında, onunkiler kahverengi görünüyordu.</p>

  <p>Bıçağın enini ve kalınlığını hesaplamak için laboratuvar kesiğin iki tarafını da görmek isteyecekti. Yani buraya bir kez daha, elde teste­reyle gelmek gerekiyordu. Graham ağacın bir sürü fotoğrafını çekti. Bir yandan durmadan kendi kendine söyleniyordu.</p>

  <p>Bence kediyi öldürdükten ve bahçeye fırlattıktan sonra buraya tırmanıp bekledin. Çocuklara seyrettin, zamanı hayal kurarak geçirdin. Gece olunca onları pencerelerin parlak ışıkları önünde gördün. Perdelerin kapanışını izledin. Işıkların birer birer söndürülmesini bekledin. Bir süre sonra ağaçtan inip onlara doğru gittin. Öyle değil mi? Böyle koca bir ağaçtan aşağıya inmek hiç de zor değil. Hele elinde fenerle. Hele gökte pırıl pırıl mehtap varken...</p>

  <p>Ama Graham'ın inmesi o kadar kolay olmadı. Konserve kutusu­nun açık ağzından içeri bir dal sokup onu elini değdirmeden almıştı. Ağaçtan inerken iki elini de kullanmak zorunda olduğundan, bu dalı dişleri arasında taşıyordu.</p>

  <p>Tekrar sosyal konutlara döndü. Arabasındaki tozların üzerine birinin, "Levon delinin biri," diye yazmış olduğunu gördü. Yazının yüksekliği­ne bakılırsa, bu mahallenin en küçükleri bile okuma yazma biliyordu.</p>

  <p>Acaba Dişli Sapık'ın arabasına ne yazdılar, diye düşündü.</p>

  <p>Bir süre oturup evlerin pencerelerine doğru baktı. Yüz kadar ev vardı burada. Gecenin geç vakti arabasını buraya bırakan bir yabancı­yı, belki hatırlayan çıkabilirdi. Gerçi aradan bir ay geçmişti, ama denemeye değerdi yine de. Mahalledeki herkese sormak, hem de hemen sormak için Birmingham polisinin yardımına ihtiyacı vardı.</p>

  <p>Konserve kutusunu dosdoğru Washington'a, Price'a yollamak için bir istek yükseldi içinden. Ama Birmingham polisinden yardım isteyeceğine göre, eline geçen şeyi de onlara verse daha iyi olurdu. Zaten bu kutudan iz almak kolay işti. Terli vücuttan iz almaya benzemez­di. Price sonradan tekrar iz alabilirdi nasılsa. Yeter ki, kutuya çıplak elle dokunmasın. Evet, polise vermek en iyisiydi. Federal polisin belge servisi nasıl düşecekti bunun üzerine! Herkese resimler dağıtılacaktı.</p>

  <p>Jacobilerin evine dönüp oradan Birmingham Cinayet Masası'nı aradı. Dedektifler kapıdan girerken, emlakçı Geehan da yeni müşterilerini içeriye almaktaydı.</p>
</body>
</html>
