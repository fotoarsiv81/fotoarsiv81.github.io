<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>15.</h1>

  <p>Şafak sökmesine bir saat kala Crawford derin uykusundan uyanıverdi. Oda karanlıktı. Acaba neden uyandım, diye düşünürken telefonun ikinci zilini duydu. Elini attığı anda kulaklığı yakaladı.</p>

  <p>"Jack, ben Lloyd Bowman. Şifreyi çözdüm. Ne yazılı olduğunu hemen bilmen gerekiyor:"</p>

  <p>"Pekala Lloyd." Crawford ayakları yerde terliklerini arıyordu.</p>

  <p>"Diyor ki: 'Gram'ın evi Marathon, Florida. Kendini kurtar. Hepsini öldür.'"</p>

  <p>"Allah kahretsin. Ben gidiyorum."</p>

  <p>"Tamam."</p>

  <p>Crawford sabahlığını almak için vakit geçirmedi. Kendini hemen çalışma odasına attı. Florida'ya iki telefon etti, havaalanını bir kez aradı, sonra Graham'ın otel numarasını çevirdi.</p>

  <p>"Will, Bowman şifreyi şimdi çözmüş."</p>

  <p>"Ne diyormuş?"</p>

  <p>"Şimdi söyleyeceğim. Beni iyi dinle. Her şey yolunda. Ben gereken önlemleri aldım. Söylediğim zaman telefonu atıp fırlama."</p>

  <p>"Hemen söyle."</p>

  <p>"Senin ev adresin. Lecter o ite senin ev adresini vermiş. Duur, Will. Şerifin iki arabası Sugarloaf'a doğru yola çıktı bile. Kıyı koruma da sahili tarıyor. Dişli Sapık bu kadar kısa zamanda hiçbir şey yapamaz. Dinle beni. Ben yardım edersem daha hızlı harekete geçebilirsin. Beni dinle. Polisler Molly'yi korkutacak değil. Şerifin arabaları yalnızca eve giden yolu tutacak. İki polis yaklaşıp evi yakından izleyecek. Molly'nin uyandığı saatte telefon edebilirsin. Ben yarım saate kadar oradan geçip seni alıyorum."</p>

  <p>"Burada olmayacağım."</p>

  <p>"O tarafa ilk uçak sekizden önce kalkmıyor. Onları buraya getirmek çok daha çabuk olur. Ağabeyimin Chesapeake'deki evi hazır, onları bekliyor. İyi bir planım var, Will. Dur da dinle. Beğenmezsen seni uçağa kendi elimle bindiririm."</p>

  <p>"Silah Servisi'nden birkaç silah istiyorum."</p>

  <p>"Şimdi gider beraber alırız."</p>

  <p>Molly ile Willy, Washington'un National Havaalanı'nda uçaktan ilk inenlerin arasındaydılar. Molly kalabalığın içinde Graham'ı hemen gördü. Gülümsedi. Willy'ye dönüp bir şeyler söyledi. İkisi birlikte Flori­da'dan dönen turistlerin arasında hızlı adımlarla ilerlediler.</p>

  <p>Yaklaşırken Graham'ı tepeden tırnağa süzdü, yanına gelince uzanıp yanağından hafifçe öptü.</p>

  <p>Graham çocuğun kendisine dikkatle bakmakta olduğunu görüyordu. Willy el uzatırken kolu gergin, kendi biraz uzaktaydı.</p>

  <p>Arabaya yürürlerken, Graham, Molly'nin valizinin ne kadar ağır olduğu konusunda bir espri yapacak oldu.</p>

  <p>"Ben taşırım," deyiverdi Willy.</p>

  <p>Park yerinden çıkarlarken Maryland plakalı kahverengi bir Chev­rolet peşlerine takıldı.</p>

  <p>Graham, Arlington'daki köprüyü geçti, doğuya sapmadan önce onlara Lincoln ve Jetferson anıtlarıyla Washington Anıtı'nı gösterdi. Sonra dönüp Chesapeake Körfezi'ne doğru yola koyuldu. Washing­ton'dan ayrıldıktan on mil kadar sonra kahverengi Chevrolet sollayıp yanlarına yaklaştı, sürücü elini ağzına siper ederek onlara doğru baktı. Arabanın içinde nereden geldiği belli olmayan bir ses çınladı.</p>

  <p>"Tilki Edward, ortalık tertemiz. İyi yolculuklar."</p>

  <p>Graham elini ön panelin altına uzatıp mikrofonu bulmaya çalıştı. "Tamam, teşekkürler, Bobby."</p>

  <p>Chevrolet hemen gerileyerek sinyaliyle dönüş işareti vermeye başladı.</p>

  <p>Graham, "Gazetecilerin falan peşimize düşmediğinden emin olmak içindi," dedi.</p>

  <p>Molly, "Anlıyorum," diye karşılık verdi.</p>

  <p>Öğleden sonra, vakit akşama dönüşürken yol kenarında bir resto­randa durup yengeç yediler. Willy ıstakoz havuzuna bakmaya gitti.</p>

  <p>"Bu durumdan iğreniyorum, Molly," dedi Graham. "Senden özür dilerim."</p>

  <p>"Şimdi de senin peşine mi düştü?"</p>

  <p>"Öyle düşünmemiz için hiçbir neden yok. Yalnızca Lecter ona tavsiye etti. Yap, diye zorladı."</p>

  <p>"Vıcık vıcık, yapış yapış bir duygu."</p>

  <p>"Biliyorum. Crawford'un kardeşinin evinde Willy ile ikiniz güvende olacaksınız. Crawford'la benden başka orada olduğunuzu bilen tek Tanrı'nın kulu yok."</p>

  <p>"Crawford'dan söz etmemeyi yeğlerim."</p>

  <p>"Güzel bir yer. Göreceksin."</p>

  <p>Molly içine derin bir soluk çekti, o soluğu salıverirken sanki bütün öfkesi de birlikte çıkıp gitti içinden. Artık yorgun, ama sakindi. Gra­ham'a dudaklarında çarpık bir gülümsemeyle baktı. "Boş ver, bir an için öfkelendim. Orada yaşarken soyadı Crawford olan birilerine de tahammül etmek zorunda kalacak mıyız?"</p>

  <p>"Hayır. Ev boş." H asır sandalyesini yaklaştırıp onun elini tuttu. "Willy ne kadarını biliyor?"</p>

  <p>"Çok şey biliyor. Arkadaşı Tommy'nin annesi manavın kesekağıdı diye kullandığı eski bir gazeteyi eve getirmiş. Tommy de Willy'ye göstermiş. Senin hakkında bir yığın yazı varmış. Bir hayli de yalan dolan. Hobbs hakkında, o olaydan sonra yattığın yer hakkında, sonra Lecter... her şey. Willy çok sıkılmış. Bu konuda konuşmak isteyip istemediğini sordum. Yalnızca bunları daha önceden bilip bilmediğimi öğrenmek istedi. Evet, dedim. Seninle konuştuğumuzu, bana her şeyi evlenmeden cince anlattığını söyledim. Ona da anlatmak istedim. Olayların gerçek şeklini, seninle yüz yüze konuşmak istediğini belirtti."</p>

  <p>"Çok iyi. Aferin çocuğa. Gazete neymiş, Tattler mi?"</p>

  <p>"Bilmiyorum. Galiba."</p>

  <p>"Teşekkürler, Freddy." Lounds'a duyduğu ani öfke onu oturduğu sandalyeden ayağa kaldırdı. Lokantanın tuvaletine gidip yüzüne soğuk su çarptı.</p>

  <p>Sarah, Crawford'a iyi geceler dileyip bürodan çıkarken telefon çaldı. Kadın çantasıyla şemsiyesini masaya bırakıp cevap verdi.</p>

  <p>"Özel ajan Crawford'un bürosu... Hayır, Bay Graham burada değil uma bana mesaj.. Bir dakika, memnuniyetle... Evet, yarın öğleden sonra burada olur. Ama isterseniz ben... "</p>

  <p>Sesinin tonu Crawford'un ayağa kalkıp onun yanına gelmesine neden olmuştu.</p>

  <p>Sarah kulaklığı sanki avucunda ölüvermiş gibi tutup duruyordu. "Will'i istedi," dedi "Yarın öğleden sonra belki ararım dedi. Onu oyala­maya çalıştım."</p>

  <p>"Kimi?"</p>

  <p>"Graham'a derviş aradı deyin, dedi. Lecter'in derviş dediği... " "Dişli Sapık," diye tamamladı Crawford.</p>

  <p>Molly ile Willy bavullarını açarken Graham alışverişe çıktı. Market­te küçük sarı kavunlar da buldu. Dönüşte evin önündeki sokakta karşı kaldırıma park edip bir süre arabanın içinde oturdu. Molly'nin onca sevdiği evden koparılması, yabancı insanların arasına getirilmesi utan­dırıyordu onu.</p>

  <p>Crawford elinden geleni yapmıştı. Burası koltukların kol yerleri ter lekelerinden renk değiştirmiş bir devlet lojmanı değildi. Çok sevimli bir köşktü. Yeni badana edilmiş, etrafı çiçekler içinde. Dikkatli ellerin, düzen duygusuna sahip kişilerce gösterilmiş çabaların ürünüydü. Arka bahçe, Chesapeake Körfezi'ne doğru alçalıyordu. Orada bir de raft vardı.</p>

  <p>Perdelerin gerisinde mavimsi-yeşil televizyon ışıkları parıldamak­taydı. Molly ile Willy beysbol seyrediyorlardı. Emindi Graham.</p>

  <p>Willy'nin babası beysbol oyuncusuydu. İyi oyuncuydu hem de. Molly ile okul otobüsünde gidip gelirken tanışmış, üniversitedeyken evlenmişlerdi.</p>

  <p>Baba, Cardinal takımında oynarken, hepsi birlikte Florida'ya yerleşmişlerdi. Çok iyi vakit geçirmişlerdi. İlk iki maçında güzel vuruşlar yapmıştı baba. Sonra yutma zorluğu çekmeye başlamıştı. Operatörler ellerinden geleni yaptıkları halde iş daha büyümüş, sonunda adamı tüketmişti. Beş ay sonra ölmüştü. Willy o zaman altı yaşındaydı.</p>

  <p>Hala ne zaman fırsat bulsa beysbol seyrederdi Willy. Molly ise yalnızca canı sıkkınken seyrederdi.</p>

  <p>Graham'ın anahtarı yoktu. Kapıyı vurdu.</p>

  <p>"Ben açarım,'' diye seslendi Willy'nin sesi.</p>

  <p>"Dur." Molly'nin suratı perdelerin arasından göründü. "Açabilirsin." Willy kapıyı açtı. Bacağına bitişik tuttuğu elinde büyükçe bir balık bıçağı vardı.</p>

  <p>Bu durumu görünce Graham'ın gözlerinde yanma duygusu başladı. Çocuk bunu bavulunda getirmiş olmalıydı.</p>

  <p>Molly alışveriş çantasını onun elinden aldı. "Kahve ister misin? Cin de var ama senin sevdiğin marka değil."</p>

  <p>Molly mutfağa dönünce, Graham, Willy'ye dışarı çıkmayı önerdi. Arka terastan koya demirlemiş teknelerin ışığını görebiliyorlardı. "Will, annemi korumak için bilmem gereken bir şeyler var mı?" "Burada ikiniz de güvendesiniz, Willy. Havaalanından ayrıldığımızda peşimizden gelen arabayı hatırlıyor musun? Bizi izleyen olup olmadığını kontrol ediyordu. Senin ve annenin nerede olduğunuzu kimsenin bulmasına olanak yok."</p>

  <p>"O deli adam seni öldürmek istiyor, değil mi?"</p>

  <p>"Öyle bir şey bilmiyoruz. Ev adresimizi bilmesi beni rahatsız etti yalnızca."</p>

  <p>"Onu öldürecek misin?"</p>

  <p>Graham bir an için gözlerini yumdu. "Hayır. Benim görevim onu bulmak. Sonra onu akıl hastanesine kapatacaklar. Hem tedavi etmek için, hem de başkalarına zarar vermesin diye."</p>

  <p>"Tommy'nin annesinde bir gazete vardı, Will. Senin Minnesota'da birini öldürdüğünü, sonra da akıl hastanesine yattığını yazıyordu. Ben bunları hiç bilmiyordum. Doğru mu?"</p>

  <p>"Evet."</p>

  <p>"Anneme sormaya başlamıştım, ama sonradan sana sorayım diye karar verdim."</p>

  <p>"Benimle mertçe konuşmak istemen çok hoşuma gitti. Orası yalnızca akıl hastanesi değildi. Her türlü hastalığı tedavi ediyorlardı." Aradaki fark önemli görünmüştü. "Ben psikiyatri bölümünde yattım. An­nenle evli olduğum için, orada kalmış olmam seni rahatsız mı ediyor."</p>

  <p>"Babama söz verdim... annemi koruyacağım diye. Yapacağım bunu."</p>

  <p>Graham, Willy'ye yeterli olacak kadar bilgi vermesi gerektiğini biliyordu. Fazlasını söylemek niyetinde değildi.</p>

  <p>Mutfağın ışıkları söndü. Molly'nin silik siluetini tel kapının gerisinde fark etti. Willy ile konuşurken aslında Molly'nin kalbini elinde tutuyordu.</p>

  <p>Willy belli ki bundan sonra ne sorması gerektiğini bilemiyordu. Graham ona yardımcı oldu.</p>

  <p>"Hastaneye yatışım Hoobs olayından sonra oldu," dedi.</p>

  <p>"Onu vurdun mu?"</p>

  <p>"Evet."</p>

  <p>"Nasıl oldu?"</p>

  <p>"Bir kere Garrett Hobbs deliydi. Üniversiteli kızlara saldırıyor ve onları... öldürüyordu."</p>

  <p>"Nasıl?"</p>

  <p>"Bıçakla. Her neyse, kızlardan birinin giydiği elbisesinin kıvrımları arasında kıvrık bir maden parçası buldum. Boru yapılırken düşer öyle parçalar. Bizim bahçeye duşu taktığımız zamanı hatırlıyor musun? Bundan sonra motor tamircilerini, tesisatçıları falan dolaşmaya başladım. Uzun sürdü. Kontrole gittiğim bir inşaatta Hobbs'un bir süre önce istifasını verip ayrıldığını öğrendim. Yazıyı gördüm. Bana biraz... garip geldi. Adam hiçbir yerde işe girmemişti. Onu evinde bulmak zorun­daydım. Hobbs'un apartmanının merdivenlerinden çıkıyordum. Yanımda üniformalı bir polis vardı. Herhalde Hobbs yukarda bizim geldiğimizi görmüş olmalı. Ben merdivenin yarısındayken karısını kapıdan dışarıya doğru itti, kadın merdivenlerden düştü ve öldü. Yanımdaki polise merkezi arayıp yardım istemesini söyledim. Ama o sırada içer­den çocuklarının sesi duyuldu. Çığlık sesleri. Beklemek istedim... bek­leyemedim."</p>

  <p>"Eve mi girdin?"</p>

  <p>"Evet. Hobbs kızını arkasından yakalamıştı. Elinde de bıçak vardı. Kızı kesiyordu o bıçakla. Onu vurdum."</p>

  <p>"Kız öldü mü?"</p>

  <p>"Hayır."</p>

  <p>"İyileşti mi?"</p>

  <p>"Evet. Şimdi iyi."</p>

  <p>Willy bir süre bunları sindirmeye çalıştı. Koyda demirli bir tekneden müzik sesi geliyordu.</p>

  <p>Graham olup bitenleri Willy'ye anlatırken bazı yerleri atlıyordu ama, böyle yapması olayın kendi gözü önünde olduğu gibi canlanma­sına engel olamıyordu.</p>

  <p>Merdiven sahanlığında, defalarca bıçaklanmış durumda kendisine sarılan Bayan Hobbs'u bırakmak zorunda kalmıştı. Onun ölmekte olduğunu, evden de çığlık seslerinin geldiğini duyunca kadının kaygan, kırmızı parmaklarını kendi üzerinden sıyırmış, kapıyı kırmak için gösterdiği çabadan neredeyse omzu yerinden çıkar gibi olmuştu. Hobbs kendi kızını yakalamış, gırtlağını kesmekle meşguldü. Kız çenesini göğsüne yapıştırmış, mücadele ediyordu.. 38'lik tabanca adamın vücudundan parçalar koparıp uçururken o hala kesmeye devam ediyordu. Yıkılmıyor bir türlü. Sonra... Hobbs yerde oturmuş ağlıyor, kız soluk almak için mücadele ediyor. Graham kızı yakaladığı zaman soluk borusunun kesilmiş olduğunu, fakat bıçağın henüz damarları kesemediğini görüyor. Kız ona iri iri açılmış, bulanık gözlerle bakıyordu. Babası yerde oturmuş ağlıyor. "Gördün mü? Gördün mü?" diyor durmadan. Sonra da devrilip ölüyor.</p>

  <p>İşte Graham 38'lik tabancalara olan güvenini o zaman kaybetmişti. "Willy, bu Hobbs olayı bana çok dokundu. Aklımdan çıkmıyor, durmadan gözümün önüne geliyordu. Sonunda başka şey düşünemez oldum. Olayı daha iyi bitirebilecek bir çare vardı da ben bulama­dım sanıyordum. Daha sonra... hiçbir şey hissetmemeye başladım. Yemek yiyemiyordum. Hiç kimseyle konuşmuyordum. Depresyona girmiştim. Bir doktor hastaneye yatmamı söyledi, yattım. Bir süre sonra biraz iyileşmeye başladım. Hobbs'un evinde gördüğüm o kız beni görmeye geldi. Durumu iyiydi. Bol bol konuştuk onunla. Sonunda olayın etkisinden kurtulmayı başardım ve tekrar işime döndüm."</p>

  <p>"Birini öldürmek... insan mecbur olsa bile, yine de bu kadar kötü mü sarsıyor?"</p>

  <p>"Willy, inan bana, dünyadaki en çirkin şeylerden biri bu."</p>

  <p>"Bak, ben bir dakikalığına mutfağa gideceğim. Bir şey istiyor musun? Coca-Cola falan?" Willy, Graham'a hizmet etmekten hoşlanırdı, ama bunu hep zaten yapacağı bir işe bağlamak isterdi. Sırf onun için yerinden kalkıyor değilmiş gibi.</p>

  <p>"Tabii. Coca-Cola olsun."</p>

  <p>"Annem de gelip şu ışıkları seyretse."</p>

  <p>Gecenin geç saatinde Graham'la Molly arka terastaki salıncaklı kanepede oturuyorlardı. Yağmur çiseliyor, teknelerin ışıkları sisli gibi görünüyordu. Denizden gelen rüzgâr kollarını ürpertmekteydi.</p>

  <p>Molly, "Bu iş biraz uzun sürebilir, değil mi?" dedi.</p>

  <p>"Umarım sürmez ama... sürebilir de."</p>

  <p>"Willy, Evelyn'le konuştuğumda dükkana bu hafta kendisinin ba­kabileceğini, gelecek hafta da ilk dört gün gelebileceğini söyledi. Ama müşterilerimin geleceği zaman, hiç değilse bir ya da iki gün için Marathon'a dönmem gerek. Evelyn'le Sam'in evinde kalırım. Alışverişleri Atlanta'dan yapmak zorundayım. Oraya da kendim gitmeliyim. Eylüle hazır olmam şart."</p>

  <p>"Evelyn senin nerede olduğunu biliyor mu?"</p>

  <p>"Washington dedim yalnızca."</p>

  <p>"İyi."</p>

  <p>"Her şeye birden sahip olmak zor, değil mi? Elde etmek pek ender, korumak daha zor. Amma kaypak bir gezegen şu bizim dünya." "Çok kaypak."</p>

  <p>"Ama Sugarloaf'a döneceğiz, değil mi?"</p>

  <p>"Evet, döneceğiz."</p>

  <p>"Acele edip tedbirsizlik yapma. Yapmazsın değil mi?"</p>

  <p>"Hayır."</p>

  <p>"Kente erken mi ineceksin?"</p>

  <p>Graham yarım saat önce Crawford'la telefonda konuşmuştu.</p>

  <p>"Öğle yemeğinden biraz önce," dedi. "Eğer sen Marathon'a gideceksen, sabah onun hazırlıklarına bakmalıyız. Willy burada balık tutar."</p>

  <p>"O konuyu sana sormadan edemedi, değil mi?"</p>

  <p>"Onu suçlamıyorum."</p>

  <p>"Lanet olası muhabir... neydi adı?"</p>

  <p>"Lounds. Freddy Lounds."</p>

  <p>"Sanırım ondan nefret ediyorsun. Keşke adını anmasaydım. Haydi yatalım da sırtını ovayım."</p>

  <p>Graham'ın içindeki isyan duygusu yüzüne bir anlık bir kırmızılık vermişti. Kendini on bir yaşında bir çocuğun gözünde haklı çıkarmıştı az önce. Çocuk ona, tımarhaneye yatmasında bir kötülük olmadığını söylemişti. Molly de şimdi sırtını ovacaktı. Haydi yatalım... Willy kızmaz.</p>

  <p>İnsan kendini baskı altında hissediyorsa konuşmamalı. Elinden gelirse.</p>

  <p>"Yalnız kalıp düşünmek istiyorsan ben gideyim."</p>

  <p>Düşünmek istemiyordu. Kesinlikle istemiyordu. "Sen benim arkamı ov, ben de senin önünü ovayım," dedi.</p>

  <p>"Hadi, yürü, ahbap."</p>

  <p>Rüzgâr, yağmur bulutlarını körfezden sabah dokuzda uzaklaştırdı. Topraktan buharlar tütüyor, şerifin atış talim alanındaki uzak hedefler kımıldıyormuş gibi görünüyordu sıcaktan.</p>

  <p>Alan sorumlusu bir süre dürbünle baktı, hedeflere karşı poz almış adamla kadının alan kurallarına uyduklarından emin olmaya çalıştı.</p>

  <p>Sorulduğunda adamın ortaya çıkarıp gösterdiği kimlikte yalnızca "Araştırmacı" deniyordu. Herhangi bir şey olabilirdi bu. Alan sorumlusu atış derslerinin ancak kalifiye eğitmenler tarafından verilmesine ina­nırdı.</p>

  <p>Ama yine de adamın bu işi iyi bildiğini kabullenmek zorundaydı.</p>

  <p>Ellerinde 22 kalibrelik tabanca vardı, ama adam kadına kavga sırasında nasıl ateş edileceğini öğretiyordu. Sol ayak hafif önde, silah iki elle sağlam tutulup öne uzatımış, kollarda izometrik gerilim. Kadın üç metre kadar ilerisindeki siluete ateş etmekteydi. Omzuna asılı duran çantadan silahı tekrar tekrar çektirdi ona adam. Alan sorumlusu seyretmekten usanıncaya kadar.</p>

  <p>Patlama sesinin değişmesi üzerine sorumlu dürbününü bir daha gözüne götürdü. Bu kez kulaklarına tıkaç sokmuş, kısa namlulu, tombul bir tabancayla çalışmaktaydılar. Mermilerin sesi alan sorumlusuna yabancı değildi.</p>

  <p>Kadının elindeki tabanca ilgisini çekmişti. Ateş alanının çevresinden dolaşıp onların birkaç metre arkasında durdu.</p>

  <p>Tabancayı yakından görmek, incelemek istiyordu, ama onlara engel olmak hoş değildi. Kadın boş fişeklikleri boşaltıp yenilerini doldu­rurken silaha dikkatle baktı.</p>

  <p>Bir Federal polis için oldukça garip silahtı bu doğrusu. Buldog 44 özel yapım. Kısacık, çirkin, kalın namlulu. Mag Na Port epey değiştirmişti bu tabancayı. Namlu ucuna yakın yerden hava alıyordu. Tetik kıvrıktı. Kabza rahatça tutulabilecek şekilde yuvarlaktı. Çabuk doldur­ma mekanizmasının geliştirilmiş olması gerektiğini düşündü. Federal polisin elindeki mermilerle doldurulunca çok gaddar bir silah olacaktı. Kadın nasıl dayanacaktı ki bunun tepkisine?</p>

  <p>Yanlarındaki rafın üzerinde duran cephane de dikkati çekecek gibiydi. Önce bir kutu hafif mermiler. Sonra nizami mermiler. Ve daha sonra da... alan sorumlusunun bile pek ender rastgeldiği türden bir şey. Glaser Güvenlik Mermileri. Uçları kurşunkalem silgisine benziyor­du. Her ucun gerisinde, sıvı teflon içinde durmakta olan on iki numara mermileri tutan bakır bilezikler vardı.</p>

  <p>O ince burun, merminin çok büyük bir hızla yol almasına yarıyor­du. Hedef rahatça parçalanacak, mermi arkaya geçecekti. Vücuda ateş edildiğinde sonuçlar korkunçtu. Alan sorumlusu istatistikleri bile hatırlıyordu. Bugüne dek Glaserlerin insana kullanılışı doksan kez olmuştu. Hepsi de birer el. Bunların seksen dokuzunda hemen ölüm olmuş, yalnız bir tanesi kurtulmuş, doktorları çok şaşırtmıştı. Glaserlerin bir güvenlik avantajı da vardı. Sekmiyordu bir kere. Sonra duvardan geçip öteki odadaki insanı da öldürmüyordu.</p>

  <p>Adam, kadına karşı çok yumuşak davranıyor, hep cesaret veriyordu. Ama üzgün bir hali vardı.</p>

  <p>Kadın nizami mermilerin hepsini kullanıp bitirdi. Alan sorumlusu onun tepme etkisini çok iyi karşıladığını görerek memnun oldu. İki gözü de açıktı kadının. Yüzünü buruşturmuyordu. Gerçi silahı çantadan çıkarıp ilk ateşi etmesi dört saniye sürüyordu, ama yine de yeni başlayan biri için fena sayılmazdı. Yeteneği vardı demek.</p>

  <p>Alan sorumlusu kuleye girip biraz oturduktan sonra, Glaserlerin kulakları sağır eden sesini duydu. Beşini peş peşe sıkıyordu kadın. Federal polisler genellikle böyle yapmazdı.</p>

  <p>O siluette ne var ki öldürmek için beş Glaser gerektiğine inanıyor bunlar, diye düşündü içinden.</p>

  <p>Graham kulak tıkaçlarını teslim etmek için kuleye girdi. Öğrencisini dışarıda, kanepenin üzerine oturur durumda bırakmıştı. Başı önüne eğik, dirsekleri dizlerinde.</p>

  <p>Alan sorumlusu öğrenciyi yetenekli bulduğunu söyledi ona. Bir günde çok büyük aşama kaydetmişti. Graham ona dalgın dalgın teşekkür etti. Yüzündeki ifade şaşırtıyordu alan sorumlusunu. Adam sanki tekrar elde edemeyeceği bir şeyi yitirmiş gibiydi.</p>
</body>
</html>
